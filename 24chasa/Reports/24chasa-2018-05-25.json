{"url": "https://www.24chasa.bg/novini/article/6882657", "text": "Българският еврокомисар по цифровата икономика и общество Мария Габриел и еврокомисарят по образованието, културата, младежта и спорта Тибор Наврачич изпратиха съвместно писмо до министрите на държавите членки по образование с призив да включат всички основни и средни училища в Европейската седмица на кодирането, която ще се проведе от 6 до 21 октомври, съобщи за медиите Представителството на ЕК в България Целта на специализираната седмица е да покаже на мотивирани млади хора как да създават приложения, да програмират робот или да се научат да правят нещо, за което са мечтали. Амбицията на българския комисар Мария Габриел е Европейската седмица на програмирането да обхване 50% от училищата в държавите членки до 2020 г. Ето защо тя беше инициатор на идеята да изпратят писмо заедно с комисар Наврачич до всички министри по образованието, в което подчертават необходимостта от подобряване на цифровите умения на европейците от ранна ученическа възраст. В писмото си двамата комисари отбелязват, че цифровата трансформация носи важни икономически и социални ползи за обществото и всички граждани на Европа ще трябва да развият подходящи цифрови умения, които да подпомогнат развитието им в един все по-дигитален свят. За тази цел е нужно европейските системи за образование и обучение да отговарят на новите реалности и да се адаптират към бързите промени. Според Мария Габриел и Тибор Наврачич, включването на възможно най-голям брой училища в Европейската седмица на кодирането би допринесло много за реализирането на тази цел, като предоставя безплатни материали за учители на всички европейски езици на уебсайта си и предлага инструмент за самооценка Selfie, който показва цифровата готовност на училищата. През 2017 г. в Европейската седмица на кодирането се включиха 1,2 милиона души, от които впечатляващите 46% бяха момичета или жени.", "date": "2018.05.25", "title": "Мария Габриел: Амбицията ми е 50% от училищата в ЕС да се включат в Европейската седмица на кодирането"}
{"url": "https://www.24chasa.bg/novini/article/6882555", "text": "Френският президент Еманюел Макрон протегна днес ръка на Русия и каза, че иска да я \"закрепи в Европа\" въпреки настоящото напрежение между Москва и Запада по редица въпроси. Макрон каза още, че иска да обърне гръб на 25 години на \"неразбирателства\" между Европа и Русия, предаде Франс прес. \"Дълбоко вярвам, че историята и съдбата на Русия са в Европа\", каза Макрон във втория ден на официалната си визита в Русия. Френският президент говори редом до руския си колега на трибуната на Санктпетербургския икономически форум, на който Франция бе почетен гост заедно с Япония, предаде БТА. Според Макрон се отваря \"прозорец на възможности\" за установяването на една \"нова динамика\" в отношенията между Москва, където Путин встъпи неотдавна в четвъртия си президентски мандат, и Европа, притисната от решението на американския президент Доналд Тръмп да изтегли САЩ от иранската ядрена сделка. По-резервиран от госта си, руският президент от своя страна каза, че атмосферата на срещата му с Макрон е била много открита. Двамата разговаряха три часа вчера в Константиновия дворец край Санкт Петербург. Според Елисейския дворец тези разговори са позволили да се постигне напредък по изключително сложните въпроси за иранската ядрена програма и Сирия, по които Москва и Париж виждат, че има интерес за по-тясно сътрудничество, припомня Франс прес. \"Франция е нашият отдавнашен, традиционен и надежден партньор. Тя винаги се е стремяла да защитава суверенитета си, което е залог за стабилност в отношенията\", подчерта Путин. Но той не заяви открито желание за укрепване на отношенията със страните от ЕС. Все още са в сила санкциите на ЕС срещу Русия, приети заради кризите в Крим и Източна Украйна през 2014 г. Сред темите, пораждащи разногласия между Москва и ЕС освен украинската криза и сирийският конфликт, е и аферата с отравянето на Сергей Скрипал. Русия бе открито обвинена освен това вчера от Холандия и от Австралия в смъртта на техни граждани, загинали в сваления през 2014 г. с ракета над Украйна малайзийски самолет. Запитан днес дали руска ракета е свалила самолета преди 4 години, Путин каза: \"Не разбира се\". Макрон от своя страна нарече диалога с Путин изключително директен и откровен. Той не скри, че задачата му ще е трудна да възстанови доверието между Москва и Западна Европа след \"25 години на неразбиране\". Вчера Макрон обсъди този въпрос и с Наталия Солженицина, вдовицата на писателя и дисидент Александър Солженицин. Тя го призова да действа за сближаването на Русия и Европа. \"Русия трябва да е част от Европа. Ако ли не, това ще я тласне към Китай\", каза тя, припомня Франс прес Днес в Санкт Петербург Макрон коментира не само отношенията между Русия и Европа. Визирайки иранската ядрена програма, той каза, че всички подписани споразумения трябва да се изпълняват, предаде ТАСС. \"Ако ние сме подписали дадено споразумение, ние сме длъжни да останем в него, независимо от това кой излиза от него. Подписаното трябва да се изпълнява\", заяви той. Той допълни, че френските компании трябва сами да решат как да работят на фона на санкциите срещу Иран. Днес Макрон също отбеляза, че Русия и Франция, заедно с Китай и Япония имат общ интерес да се борят с тенденцията за \"фрагментиране на света\", предаде ТАСС. \"Сега на международната \"сцена се появяват нови тенденции. Сред тях е разпокъсването на света. Играейки си със страховете на хората, някои сили просто се възползват от тази тенденция, за да се появи по-голямо взаимно недоверие когато става въпрос за икономически растеж, за колективна сигурност\", каза той и подчерта, че \"всяко разпокъсване ще бъде инструмент на страха\" и че Япония, Русия и Франция, както и Китай и всички \"наши чужди партньори\" имат общ интерес да реагират в този контекст. По темата за преместването на посолството на САЩ в Ерусалим Макрон каза, че това е грешка и че това е довело до ескалация. Той каза, че сега регионът не бива да се дестабилизира и припомни, че Франция винаги е била привърженик на решението на близкоизточната криза чрез две държави. \"Мисля, че мирът ще бъде установен само между народите на две страни и само когато бъдат признати две страни, които могат да съществуват заедно в мир\", каза Макрон, предаде ТАСС. Днес френският президент съобщи, че компании от Франция са подписали с руски партньори около 50 договора, предаде ТАСС. Въпреки напрежението между ЕС и Русия Франция запази силното си икономическо присъствие в Русия с около 500 компании и с 170 000 служители в тях, допълва Франс прес. Сред 50-те договора, сключени по време на визитата на Макрон, най-важният предвижда влизането на френската група Тотал в нов мащабен проект за втечнен природен газ в руската част на Арктика. Проектът е на стойност 2,5 милиарда долара. Според Макрон сега трябва да се проправят нови пътища за засилване на френското присъствие в Русия, по-специално на стартиращите компании и на малките и средни предприятия в сектора на селското стопанство, космическите изследвания, устойчивото развитие на градовете, енергийните услуги и цифровите технологии, предаде Франс прес. Макрон обсъди с Путин и казуса с украинския режисьор Олег Сенцов, който е в руски затвор, както и за руския режисьор Кирил Серебреников, който е под домашен арест. Франс прес припомня, че по време на визитата си в Русия Макрон се срещна и с Александър Черкасов, ръководител на руската правозащитна организация \"Мемориал\", както и с други руски правозащитници. В края на визитата си френският президент изрази надежда, че скоро ще се върне отново в Русия, но този път за да подкрепя френските национали по футбол на Мондиала, който започва на 14 юни и приключва на 15 юли, предаде Франс прес. Агенция Ройтерс в обобщение на срещата между Путин и Макрон днес на икономическия форум в Санкт Петербург пише, че двамата са постигнали съгласие в тяхното споделено безпокойство от действията на американския президент Доналд Тръмп по отношение на Иран, климатичните промени и международната търговия. Агенцията акцентира, че на днешната сесия с въпроси и отговори на петербургския форум Макрон, който седеше до Путин, се обръщаше към него със \"Скъпи Владимир\" и че двамата са кимали един към друг в съгласие по редица въпроси. Ройтерс посочва, че по темата за климатичното споразумение от Париж Макрон каза днес, че Тръмп де факто е изгубил един международен спор, защото международният консенсус в подкрепа на договора се е запазил и след решението на Тръмп да се изтегли от него. Макрон също така подчерта днес нуждата от установяване на европейски финансов суверенитет, визирайки, че европейските икономики сега разчитат на американската финансова система.", "date": "2018.05.25", "title": "Макрон: Искам да закрепя Русия в Европа \nи да загърбя 25 години на неразбирателство"}
{"url": "https://www.24chasa.bg/novini/article/6882579", "text": "След унищожителната градушка, която падна в Панагюрище вчера - няма как да има 100-процентова защита от градушки, категорични са от Изпълнителната агенция за борба с тях. Причината е, че често градоносните облаци влизат в страната ни готови и първата градушка е невъзможно да бъде предотвратена. Освен това териториите, които се защитават с изстрелването на ракети по опасните облаци, не покриват цялата страна. Затова незащитените територии ще се пазят със самолети, разказва  . , не е можело да бъде предотвратена, защото последните ракети по облака са изстреляни в района на Пазарджик. \"Едни облак възстановява след спиране на стрелбата много бързо естествения си ход, в случая така е и в Панагюрище, който е извън нашата защитавана територия\", заяви Цветелина Димитрова от Изпълнителна агенция \"Борба с градушките\". \"Югозападна България, половината от Северна България и Югоизточна България ще бъдат защитени със самолетен способ, предстои да се направи обществена поръчка за външен изпълнител\", обясни тя. Преди в района на Панагюрище е имало две ракетни площадки, но те вече не функционират. В момента работят 199 площадки за изстрелване на ракети против градушка. Но много райони остават незащитени. Дори и 100 % от територията на страната ни да бъде защитена, пак няма 100%-ова гаранция за реколтата. \"Ако в този облак вече има създадени градови зърна, по никакъв начин няма как никой в света да разбие облака\", обясни Димитрова. Синоптиците предупреждават, че градушки може да има и утре, и в края на следващата седмица.", "date": "2018.05.25", "title": "Експерти: Пълна защита от градушки не е възможна"}
{"url": "https://www.24chasa.bg/novini/article/6882425", "text": "“Булгаргаз” и други клиенти на “Газпром” в България могат да поискат по-ниска цена на газа, когато действащата се отклонява от конкурентните западноевропейски стойности. Тази възможност се отваря след решението на ЕК, с което на руската компания се налагат ред задължения при доставката на газ в Централна и Източна Европа. Мярката важи и за Чехия, Естония, Унгария, Латвия, Полша и Словакия, които нямат достатъчна газова свързаност с други страни членки. “Газпром” е приела тези задължения срещу прекратяване на антимонополното разследване и отпадане на възможността за огромни глоби. Наложените задължение на руската компания ще бъдат в сила 8 години. Договарянето на цените на газа може да става на всеки 2 г. Те трябва да отразяват равнището на цените в конкурентните западноевропейски пазари на газ, включително на най-важните разпределителни центрове за втечнен - TTF в Нидерландия и NCG в Германия. Новата цена може да е със задна дата, считано от деня на искане за преразглеждане. Ако “Газпром” и негов клиент не се споразумеят в рамките на 120 дни, спорът може да бъде отнесен до арбитражните съдилища на ЕС. Те ще наложат конкурентна цена, отчитаща изцяло западноевропейските референтни стойности. От българското енергийно министерство вчера не можеха да кажат подробности за решението и дали ще се възползват от новите текстове. Експертите на Теменужка Петкова уточниха, че още не са се запознали в детайли с решението на ЕК. В него е записано още, че “Газпром” няма да иска обезщетения от България за прекратяването на проекта “Южен поток”. В руския сайт “Вгляд” вече се появиха твърдения, че това е “реверанс” на ЕК към България. Отпада забраната за износ на руски газ във всичките 8 държави. Тоест - ако са купени повече количества, те може да бъдат реекспортирани. Друго правило, договорено с “Газпром”, е, че газ, купен за България, може да бъде доставен в друга държава от ЕС. Тези замени ще бъдат за клиенти, които имат договори поне от 18 месеца. Руската компания може да откаже замяната, ако не е налице капацитет за пренос. Това ще се наблюдава от независим експерт.", "date": "2018.05.25", "title": "България вече може да договаря по-евтин руски газ"}
{"url": "https://www.24chasa.bg/novini/article/6882633", "text": "Руският президент Владимир Путин заяви днес, че ще спазва руската конституция, която забранява повече от два последователни президентски мандата, предадоха световните агенции. Той обаче намекна, че може да остане на \"лостовете\" на властта и след изтичането на мандата му през 2024 г., отбелязва Франс прес. \"Винаги съм се придържал и винаги се придържам към конституцията на Русия. В конституцията е написано ясно - не повече от два последователни мандата. Днес аз изпълнявам втория си последователен мандат\", каза Путин на икономическия форум в Санкт Петербург. Той обаче припомни, че през 2008 г. след изтичането тогава на двата му последователни президентски мандата той се оттегли от власт и президент стана премиерът Дмитрий Медведев. След четири години отново се върна в Кремъл, предаде БТА. \"Отказах се от президентския пост тогава, защото конституцията не ми позволяваше да бъда избран за трети последователен мандат. Това е. Готов съм да се придържам към това правило и в бъдеще\", каза той, намеквайки, че може и да повтори сценария от 2008 г. По време на форума Путин проведе и традиционната среща с ръководителите на световните информационни агенции, която определи като полезна, предаде ТАСС. Той каза, че среща в този формат му позволява да заяви своята позиция по въпроси от фундаментален характер, които представляват голям и сериозен интерес. Путин подчерта необходимостта от провеждането на всестранно съвместно разследване на инцидента с отравянето на Сергей Скрипал в Солсбъри. Той напомни, че Лондон обвинява Русия в отравянето с отровно бойно вещество, но ако такова вещество е било използвано, то жертвите умират на място и почти незабавно. А Скрипал и дъщеря му Юлия са живи и бяха изписани от болницата, припомни Путин. А неотдавна по телевизията бе излъчено интервю на Юлия Скрипал, която \"тя изглеждаше напълно прилично, жива и здрава\", каза Путин. Путин заяви още, че Русия я устройва цена на нефта от 60 долара за барел. \"Ние не сме заинтересовани от безкрайно покачване на цената на енергоносителите, на петрола. Ако вие ме попитате каква цена смятам за справедлива, ще ви отговоря: \"Справедлива-несправедлива, нас напълно ни устройва цената от 60 долара за барел\".", "date": "2018.05.25", "title": "Путин намекна, че може да остане на \"лостовете\" на властта и след 2024 г."}
{"url": "https://www.24chasa.bg/novini/article/6882426", "text": "Писмена покана да посети България занесе премиерът Бойко Борисов на папа Франциск при аудиенцията си с главата на римокатолическата църква в петък. Обикновено при посещенията си във Ватикана българските държавници отправят устни покани. Този път поканата е отправена сериозно и писмено и шансовете за такава визита са доста големи, коментираха дипломати. Папата и неговият държавен секретар каза и премиерът Бойко Борисов след срещата. Той бе приет и от кардинал Пиетро Паролин, който е държавен секретар на Ватикана, за да уговарят подробности. Премиерът за първи път покани папа Франциск при посещението си във Ватикана през 2015 г. На вчерашната му аудиенция обаче папата отдели необичайните 30 минути за разговори на 4 очи. Обикновено те продължават 10-15 минути. Именно на тази среща за първи път Борисов му отправил покана да дойде в България в рамките на балканска обиколка. Папата станал, взел лист от бюрото си и си записал за поканата. Заради това на срещата на Франциск с българската делегация докато връчвал официалното писмо, обясни по-късно министър-председателят. Балканската обиколка на Франциск обясни министър-председателят. Разчитаме с неговото влияние темата за мира на Западните Балкани да не бъде забравена, обясни още Борисов. “Най-малко 5 месеца трябват да се подготви посещение на папата”, каза още премиерът на въпрос реалистично ли е визитата на Франциск да е по-рано от 2019 г. “Взе листче от едно чекмедже, написа си и си го остави в джоба - това, което ще даде на неговите хора да подготвят за посещението”, каза още Борисов. “Много внимателно всички са следели това, което се случва в София. След като всичко това го разказах, решихме, макар и трудно, настоявах много да посети и България. Разказах всичко, което сме направили за Западните Балкани”, добави той. “За да няма спекулации, целта на едно подобно посещение е да успеем да задържим на достатъчно високо ниво световното влияние. Ние и да ги превърнем в една строителна площадка. Аз го помолих да се моли за мен. Розите, които му подарих, най-вероятно ще бъдат засадени около морените в градините на Ватикана”, каза още премиерът. “Само може да се гордеем с това, което Кирил и Методий са направили. Всички ние сме призвани да накараме историците много по-добре да разкажат на децата да помнят това нещо”, каза още Борисов. Митрополит Антоний, ректорите на УНСС Стати Статев, на Великотърновския университет проф. Христо Бонджолов, учителят по физика Теодосий Теодосиев бяха включени в делегацията на Борисов за аудиенцията при папа Франциск. С военни почести нашата делегация бе посрещната от префекта на папския дом Георг Генсвайн. Борисов подари на папата уникално копие на Лондонското четвероевангелие на Иван Александър, картина на Св. Иван Рилски от художника Павел Митков и 33 казанлъшки рози. подарена от Соломон Паси, в градините на Ватикана. Картината пък трябвало да допълни предишния подарък на Борисов за папа Франциск от 2015 година. Тогава премиерът му занесе камък от пещерата на св. Иван Рилски. Папата върна жеста, като подари на Борисов плакет с маслиново клонче и “България работи неуморно по време на председателството за интеграция на държавите от Западните Балкани и за мирен диалог в региона”, е заявил Борисов пред главата на Римокатолическата църква и го е поканил в България. Веднага след Борисов на аудиенция при папата влезе македонският премиер Зоран Заев.", "date": "2018.05.25", "title": "Папа Франциск идва в България като част от балканска обиколка (обзор)"}
{"url": "https://www.24chasa.bg/novini/article/6882448", "text": "Министърът на отбраната Красимир Каракачанов участва днес, 25 май, във възпоменателния митинг в памет на предводителя на Априлското въстание Георги Бенковски. Тържественият ритуал се проведе в местността „Костина“ на с. Рибарица, община Тетевен. Това съобщиха от пресцентъра на Министерството на отбраната. В него участваха военнослужещи от Военновъздушната учебна база „Георги Бенковски”. С историческа възстановка на събитията от 1876 г. членовете на дружество „Традиция” пресъздадоха последните мигове от живота на Георги Бенковски. Бяха поднесени венци и цветя в памет на героите от Априлската епопея. На 24 май министър Каракачанов участва в тържествената проверка (заря) в гр. Тетевен, посветена на 142-та годишнина от епилога на Априлското въстание и гибелта на войводата Георги Бенковски. По-рано същия ден в Художествената галерия в града той откри изложба, посветена на Кан Тервел - спасителят на Европа.", "date": "2018.05.25", "title": "Каракачанов участва в 142-та годишнина от епилога на Априлското въстание и гибелта на Бенковски (Снимки)"}
{"url": "https://www.24chasa.bg/novini/article/6882479", "text": "Началникът на КАТ-Благоевград Данаил Стоицов остава в ареста. Това постанови преди малко окръжният съдия Атанас Маскръчки.  Срещу Стоицов има 3 обвинения - за получаване на подкуп, за бърза регистрация на коли и номера с еднакви цифри, незаконно държане на пистолет и престъпления по служба.  Обвинен е и Бойко Шарков като помагач на катаджийския шеф, за да получава подкупите. Съдът обаче пусна под парична гаранция от 7000 лева Шарков. Решението може да се обжалва пред Апелативен съд-София.", "date": "2018.05.25", "title": "Шефът на КАТ-Благоевград остава в ареста"}
{"url": "https://www.24chasa.bg/novini/article/6882472", "text": "Дейвид Хенсън, създателят на един от най-разпознаваемите роботи-андроиди София предрича, че в скоро време хората ще започнат масово да се женят за роботи, пише сайтът Лайф, цитиран от БТА. \"Епидемията\" от подобни бракове най-вероятно ще се разрази още в средата на нашето столетие. Развитието на невронните мрежи ще доведе до това, че още към 2029 година интелектът на роботите ще се развие дотолкова, че да е съпоставим с този на младенец. Към 2031 година Хенсън предрича, че чрез самообучение изкуственият интелект ще еволюира до нивото на човешкия. Растящите социализация и обучаемост на роботите по образ и подобие на човека към 2045 година може да доведе до вълна на бракове между хора и електронните машини. Тези брачни съюзи няма да се считат за пълноценни, тъй като човекоподобните роботи ще бъдат считани за \"хора второ качество\".", "date": "2018.05.25", "title": "Хората масово се канят да се женят за роботи"}
{"url": "https://www.24chasa.bg/novini/article/6882530", "text": "Няма окончателно решение по десетилетния спор между Гърция и Македония за името на бившата югославска република и външните министри на двете страни ще продължат преговорите в Брюксел, заяви днес посредникът от ООН в спора за името Матю Нимиц, цитиран от Ройтерс. Гърция и Македония напоследък подновиха усилията за решаване на дългогодишния спор, който пречи на Македония да се присъедини към Европейския съюз и НАТО, и се очаква да бъде постигнато споразумение преди срещата на върха на ЕС през юни. Нимиц разговаря два дни с гръцкия външен министър Никос Кодзиас и македонския му колега Никола Димитров в Ню Йорк, предаде БТА. \"Въпросите са добре дефинирани, обсегът им се стесни. Още нямаме окончателно решение, но двете страни са твърдо решени да се опитат да постигнат споразумение и работят много усилено, за да го направят\", каза Нимиц пред журналисти. Той добави, че двамата министри сега ще пътуват за Брюксел и ще продължат преговорите там. Посредникът отбеляза, че преговорите са станали \"значително по-интензивни\". Двете страни спорят от 1991 г. за името \"Македония\", което според гръцката страна съдържа в себе си териториални претенции към едноименната гръцка област. Преговорите се водят с посредничеството на ООН.", "date": "2018.05.25", "title": "Нимиц: Няма окончателно решение за името на Македония, преговорите продължават в Брюксел"}
{"url": "https://www.24chasa.bg/novini/article/6882534", "text": "Задържа се интересът към България от страна на руските туристи както предишните години. Това заяви Олег Сафонов, ръководител на Федералната агенция по туризъм на Русия, на среща с министър Николина Ангелкова в Санкт Петербург. Двамата разговаряха в рамките на Петербургския международен икономически форум (SPIEF), който се провежда от 24 до 26 май. България се търси като много добро направление цена-качество и като сигурна дестинация, каза Сафонов. И добави, че информациите за очакван спад на руски туристи към България не са реални, съобщиха от пресцентъра на Министерство на туризма. Той изказа благодарност към премиера Борисов и към министър Ангелкова заради доброто протичане на летен сезон 2017 г. Ръководителят на руския туризъм даде пример с бързата и адекватна реакция на българското правителство при решаването на проблем с руски деца в лагер по Черноморието. Тогава заради внезапната смърт на собственик на лагера можеше да се провали почивката на групата деца в Обзор, но след намесата на българските власти тя не само не бе прекъсната и приключи успешно, но бе приета и следваща смяна. Сафонов подчерта, че тясното сътрудничество с българския министър на туризма продължава. Министър Ангелкова също потвърди, че не очаква отлив на руски туристи. Сафонов потвърди, че България е предпочитана дестинация за руските граждани. Двамата бяха единодушни, че трябва да се работи по-активно за рекламата на България в Русия. От първи юни започваме нова комуникационна кампания във федерацията, допълни Николина Ангелкова. Руската федерация остава един от най-важните пазари за входящ туризъм на България и данните от бизнеса сочат, че интересът към страната ни остава устойчив, стана ясно от думите й. През миналата година Русия зае 5-о място по брой туристи, посетили България - 557 915 души, а над 450 хил. руски граждани вече имат свой втори дом у нас. През майските празници България е била във водещата петица на дестинациите, предпочетени от руските туристи. Страната ни е утвърдена като едно от най-търсените места за семейна почивка. През 2016 г. България получи наградата на National Geographic Traveler за най-доброто направление за семейна почивка за руските туристи и продължава да задържа това внимание, стана ясно от думите на министъра. България е сред 10-те направления (в това число и Русия), които са най-търсени за лятна почивка от руските туристи според данните за април 2018 г. Министър Ангелкова благодари за приетата от г-н Сафонов покана за участие във втория Международен конгрес на световните цивилизации и историческите маршрути през ноември 2018 г. в София. Тя го покани да присъства и на заседанието на Работна група \"Сътрудничество в туризма\" към Организацията за Черноморско икономическо сътрудничество (ОЧИС) на 13 юни 2018 г. в България.", "date": "2018.05.25", "title": "Задържа се интересът на руските туристи към България"}
{"url": "https://www.24chasa.bg/novini/article/6882536", "text": "Американското космическо ведомство уточнява техническите детайли за построяване на ракетно-космически завод на Луната, като още от 2019 година се планира прехвърлянето на товари и материали на нейната повърхност, съобщава сайтът Лайф. В първото промишлено предприятие, изградено извън пределите на Земята, е планирано производството на ракетно гориво, необходимо за пътешествия до други планети, предаде БТА. За суровина ще бъдат използвани водород и хелий, които ще се добиват директно от повърхността на Луната. За тази цел през 2019 година на повърхността на естествения ни спътник могат да бъдат отправени два геологични апарата-разузнавачи, които ще търсят най-пригодните площадки за работа. Лунната база трябва да се превърне в изходен пункт за попълването на запасите и за презареждане на космическите кораби, изстреляни към другите планети от Слънчевата система.", "date": "2018.05.25", "title": "НАСА възнамерява да построи ракетен завод на Луната"}
{"url": "https://www.24chasa.bg/novini/article/6881979", "text": "САЩ ще прехвърлят в Източна Европа тежка бронирана техника и военнослужещи в рамките на операция “Атлантическа решимост”, съобщи Ройтерс. Военните ще бъдат пратени в Полша и балтийските страни, но ще се придвижват и по шосетата и железопътните линии в Румъния, България и Унгария. САЩ ще пратят 3300 войници, 7 танка М1 “Абрамс”, около 140 бойни машини “Брадли”, 18 гаубици “Паладин” и 395 други транспортни верижни машини като част от учението. То е в отговор на агресивната политика на Русия. Русия агресивно се опитва да укрепи позициите си на Балканите и президентът Тръмп смята да се противопостави на това, заяви държавният секретар на САЩ Майкъл Помпео, цитиран от Ройтерс. На изслушване пред сенатската комисия по външните работи той обяви, че отделя много време за този въпрос и действа по разширяване на санкциите по отношение на Москва. Според член на комисията Русия открива нов фронт на Балканите, действайки по сценария на хибридната война който използвала в Украйна - подкупване на медии, подкупване на официални правителствени фигури, опити да се сдобие с договори за доставка на нефт и газ. Комисията отбелязва, че в същото време в проектобюджета на Държавния департамент за финансовата 2019 г. разходите за помощ на редица балкански страни са намалени, в това число за Албания, Македония, Босна и Херцеговина. Според американски сенатор това може да се възприеме от Русия като сигнал, че САЩ нямат интерес към този регион. Помпео призова министъра на отбраната Джеймс Матис да вдигне вторичните санкции спрямо някои страни, купуващи руско въоръжение. Същевременно САЩ за първи път разположиха дронове в Гърция, съобщи Ройтерс. Според експерти вероятно дислоцираните в Гърция безпилотни самолети са за осъществяване на операциите на САЩ в Либия, където от няколко години американците използват дронове за намаляване на заплахата от ислямисти. ", "date": "2018.05.25", "title": "САЩ прехвърлят войници  и танкове в Източна Европа"}
{"url": "https://www.24chasa.bg/novini/article/6882549", "text": "Десетки скършени и изкоренени дървета остави бурята, която вилня за кратко в Пловдив, но нанесе поражения. По данни на пожарната падналите стволове са около 30. От областната управа твърдят за 17. Най-пострадали са пловдивските райони „Южен”, „Тракия” и „Източен”. Най-напред ураганният вятър, премесен с порой започна в тези части на града. За щастие няма жертви. Има затиснати автомобили, а дори и за повален уличен стълб. Постепенно градът се съвзема от кратката стихия, която го връхлетя. Синоптици предупреждават за подобни явления и в следващите дни.", "date": "2018.05.25", "title": "Десетки изкоренени дървета след бурята и пороя в Пловдив"}
{"url": "https://www.24chasa.bg/novini/article/6882354", "text": "Полша подкрепя присъединяването на Румъния към Шенгенската зона, заяви днес във Варшава полският премиер Матеуш Моравецки след среща с румънския си колега Виорика Дънчила, съобщава Аджерпрес, цитирана от БТА. \"Това е преломен момент. Споразумяхме се по много общи теми и въпроси. Подчертавам, че румънско-полското сътрудничество се развива в изключително позитивни условия от много години. Спомнихме си някои моменти от историята (. . .) Имаме много общи елементи и сега\", заяви полският премиер. Днес във Варшава се състоя първото полско-румънско междуправителствено заседание. На него бе взето решение за сключване в скоро време на споразумение за двустранно сътрудничество в отбранителната индустрия, засилване на политическия диалог на всички нива в подготовката на румънското председателство на ЕС и организиране на румънско-полски бизнес форум. Моравецки подчерта също, че иска един силен Европейски съюз в централноевропейското му измерение. \"Проектът \"Три морета\", за който разговаряхме с г-жа премиера и с другите министри, не е насочен срещу никого, а е проект за укрепване на ЕС в тази част на Европа, укрепване на трансатлантическото измерение\", посочи той. В инициативата \"Три морета\" (Балтийско, Адриатическо и Черно) участват 12 държави от региона - Австрия, България, Естония, Латвия, Литва, Полша, Румъния, Словакия, Словения, Унгария, Хърватия и Чехия. Моравецки изтъкна също, че Румъния е един от основните партньори на Полша в сътрудничеството в областта на икономиката, търговията, отбраната и други сфери. \"Полша подкрепя присъединяването на Румъния към Шенгенската зона, а това, което днес категорично подчертавам, е, че ние (. . .) сме в тясно сътрудничество с Румъния по отношение на европейските проблеми\", добави полският премиер.", "date": "2018.05.25", "title": "Полша: Подкрепяме влизането на Румъния в Шенген"}
{"url": "https://www.24chasa.bg/novini/article/6882363", "text": "Има голяма вероятност ураганите в Атлантическия океан тази година да превишат нормата и да бъдат от един до четири, прогнозираха американски метеоролози, цитирани от ДПА. Синоптиците заедно с Националната агенция за океански и атмосферни изследвания (NOAA) предвиждат 70% вероятност да се разразят между 10 или 16 тропически циклона, 5 или 9 от които могат да прераснат в ураганни ветрове със скорост 119 км в час. Може да има от един до четири по-големи урагана с 3, 4, или 5 бури и скорост на ветровете над 178 километра в час, предаде БТА. В случай че прогнозата е точна, сезонът на ураганите в Атлантическия океан през 2018, който започва на 1 юни, ще е над нормата, но няма да бъде така жесток като този през 2017 г., когато имаше 6 урагана. Напредъкът в техниката и изчисленията през последната година подобриха възможностите на учените от Националната агенция за океански и атмосферни изследвания да прогнозират пътя на бурите, каза Уилбър Рос, секретар по търговията на САЩ. \"Разрушителният ураганен сезон през 2017 г. показа нуждата от навременни и точни прогнози\", добави той. Националната агенция за океански и атмосферни изследвания (NOAA) прогнозира точно изключително активен сезон миналата година. Тогава имаше 17 тропически циклона, 10 от които прераснаха в урагани. Шест урагана удариха сушата: Харви - Тексас, Ирма - Карибското и югоизточното крайбрежие на САЩ, Мария - Карибите и Пуерто Рико.", "date": "2018.05.25", "title": "Американски синоптици предвиждат от един до четири по-силни урагана през 2018 г."}
{"url": "https://www.24chasa.bg/novini/article/6882327", "text": "Бившите собственици на автомобили, които са ги продали, да проверят процеса по прехвърляне на собствеността, призова на брифинг в МВнР днес вицепремиерът и министър на външните работи Екатерина Захариева след работна среща с омбудсмана Мая Манолова, министъра на вътрешните работи Валентин Радев и заместник-министъра на правосъдието Евгени Стоянов за случаите на образувани досъдебни производства в Гърция срещу български граждани, които са прехвърлили автомобилите си, но се водят собственици все още по документи, предава БТА. Към нейния призив се присъединиха и министър Радев, и заместник-министър Стоянов. Захариева посочи, че въпросът е поставен на възможно най-високо ниво. Срещаме разбиране от страна на гръцката изпълнителна власт, надявам се да получим такова и от тяхната независима съдебна система и прокуратура, отбеляза вицепремиерът. Тя обясни, че се е срещнала с гръцкия външен министър, освен това са поискани консулски консултации между двете държави, в които ще участват и представители на МВР, и на правосъдното министерство, и на омбудсмана. Мисля, че тези консултации ще подпомогнат и двете държави в процеса на установяване на истинския извършител на тези тежки престъпления, коментира външният министър. Захариева припомни, че по гръцкото законодателство наказателна отговорност за извършване на престъпление носи и водачът на МПС, и собственикът. Тя призова българските граждани в такива случаи да изразяват желание гръцките власти да се свързват с нашите консулски служители. На днешната среща е било обсъдено и създаването на работна група с участието на представителите на институциите, за да се огледа законодателството ни по отношение на ангажимента на новия собственик да извърши промяна в регистрацията и талона. Захариева апелира българските граждани, които пътуват до Гърция, да обръщат внимание на изискванията там при влизане в страната, още повече когато започва туристическият сезон. Омбудсманът Мая Манолова заяви, че десетки български граждани са застрашени от сериозни присъди в Гърция - лишаване от свобода и глоби в размер на стотици хиляди евро. Според нея причината е \"дупка\" в българското законодателство, която частично е запълнена със законовите промени, влезли в сила от 1 януари тази година. Според нея са необходими допълнителни промени в българското законодателство, които да задължат всички, които купуват автомобили, в кратки срокове да ги пререгистрират, да има ясни ангажименти да сменят талона на автомобила и това да е скрепено с \"драконовски санкции\". Предприемат се и мерки от МВнР да се постави ясно въпросът, отбеляза Манолова. Тя декларира, че ако въпреки това няма развитие по тези случаи, като омбудсман е готова да сезира съответните европейски институции. Министърът на вътрешните работи Валентин Радев припомни, че е говорил с гръцкия си колега и отбеляза, че държавата се опитва да изясни всичко, което не е ясно. Той посочи, че от 1 януари са влезли в сила промени в Закона за движение по пътищата, според които след като новият собственик отиде при нотариуса, автоматично документацията идва в КАТ, като срокът е един месец, а след това има глоби за закъснението. Тоест, тези мерки вече са взети, уточни Радев. Заместник-министърът на правосъдието Евгени Стоянов заяви, че МП има готовност да участва в консулските консултации, както и в работната група, която да направи анализ и евентуално последващи промени в българското законодателство.", "date": "2018.05.25", "title": "МВР: Бившите собственици на автомобили да проверят прехвърлянето на собствеността"}
{"url": "https://www.24chasa.bg/novini/article/6880153", "text": "Над 8 милиона книги и документи. Толкова се пазят под протичащия покрив на Националната библиотека “Св. св. Кирил и Методий”. Иначе казано, на всеки българин се пада по малко повече от една книга там. Колекцията е събирана през цялата 140-годишна история на библиотеката, а отвъд двуетажната фасада на сградата се крият потайности, до които почти никой не е допускан. Една от тях е, че вътрешната част на библиотеката реално е на 8 етажа. Книгите са строго систематизирани по реда на пристигането им, а не по азбучен ред, период или жанр. Ролята на библиотеката обаче не е само да съхранява книжните съкровища. Там се грижат за тях – реставрират ги, консервират ги и ги дигитализират, за да стигнат до крайния читател в изряден вид и по всяко време. Реставрационният център в Националната библиотека е най-големият в България и е открит през 1956 г., само три години след построяването на сградата. През годините е променял името си няколко пъти. Създаден е от Стела Алкалай, оттогава няколко пъти е сменяно ръководството му, но пък служителите му са си останали почти същите. Отделът не е преустановявал дейността си никога и това го прави най-стария реставрационен център по опазване на книжовното наследство.  Тук работят 12 души, от тях трима са книговезци. Ние се занимаваме само с хартия и книги”, казва Наталия Владинова. Тя е сред младите попълнения в екипа. Работи в отдела от 2016 г., след като завършва “Реставрация” в Националната художествена академия и след специализация в Италия. Тодорка Спасова пък е сред дългогодишните служители на отдела. Реставрира хартия от 30 години. В момента работи върху ориенталски документи от архива на Османската империя. Специфичното при тях е, че те са с воден знак. Спасова извършва реставрацията ръчно с помощта на специална японска хартия и метил-целулозно лепило. “Целта е да се възстанови стабилното състояние на документа – да се почистят замърсявания и да се възстановят разкъсванията”, казва Владинова. Дебелината на хартията също е важна. За целта се избира тази, която е най-близка до оригинала. Прикрепва се с помощта на лепила със синтетичен произход. Ако се използва прекалено силен разтвор, може да се получат големи напрежения в хартията и тя да се огъне и дори да се скъса на ново място. Може да се работи също с клайстерни лепила, туткали и дори желатин. Така поправен, един документ може да издържи десетки години.  “Стараем се така да реставрираме документа, че да не се налага нова подобна намеса след няколко години, тъй като такава честа обработка вреди на хартията”, казва Владинова. Този тип възстановяване има още една функция – отлага процеса на стареене на документа. Отстраняването на мазни петна и почистването на повърхностите също помагат за забавянето на стареенето на хартията. Когато се налага, се прави водна обработка, след това нова проклейка (наново хартията се обмазва с материал, който я защитава) и се помага хартията да се съхрани по-дългосрочно. А реставрирането на една страница зависи от много фактори – състоянието ѝ е от водещо значение. Разбира се, важно е и кой я реставрира. Попаднал в ръцете на Тодорка Спасова, Видът на хартията също е важен. Ръчно направената е много по-здрава и издръжлива на времето в сравнение с фабрично произведената. И макар да е било модерно фабрично да се произвежда хартия, имитираща ръчната, тя се разпознава по напречните линии и не пожълтява.  “Когато е много равномерна структурата, става ясно, че е имитация”, обяснява Владинова. В ръцете си тя държи българска богослужебна книга – четириевангелие от 1572 г., ръкописна книга, която наскоро е реставрирала. В българската традиция повечето ръкописи са богослужебни. Те се съхраняват в специални хартиени кутии в Националната библиотека. “При тази книга интересното е, че първите 40-ина листа са отрязани и отделени от книжното тяло. Много характерно е, когато ръкописите имат украса (вставка или заглавка – красиви големи букви в текста), някой да изрязва украсата, защото му харесва”, разказва Владинова и обяснява, че в този случай не е точно така, тъй като липсва цяла поредица от страници. Те няма как да бъдат възстановени. Тази книга има и други особености – част от буквите са се превърнали в дупки. “При някои ръкописи (XII – XX век) са използвани желязно-газови мастила, които са корозивни, защото съдържат железни йони. Ето защо причиняват ръждиви разрушения по книгата. Самото мастило корозира и във формата на буквата се получава пробиване. Може да бъде реставрирана само целостта на документа, но не и текстът”, разказва младата реставраторка.  Много разрушени документи се възстановяват и чрез листоотливна машина. С помощта на хартиена каша бързо и лесно се възстановяват липсващи парчета. Машината представлява голяма вана с две отделения. Кашата се разтваря във вода в едното отделение, а в другото се поставят документите. Прехвърля се водата с кашата в отделението при книжата и веднага след това сместа запълва празнотите по повърхността на хартията. После документът се намазва със слаб разтвор на лепило и се слага на полуавтоматична преса, за да се изтегли влагата от него. Националната библиотека съхранява и всеки брой на периодичния печат, който излиза или е излизал някога. Това се оказва особено трудно заради по-тънката и нискокачествена хартия, на която се печатат вестниците. С годините те лесно пожълтяват, хартията става трошлива и трудно се съхранява в оригиналния ѝ вид. А Националната библиотека е институция, която го прави. Ето защо служителите там Това става чрез голяма машина, в която се поставят вестникарските страници между два слоя японска хартия, от едната страна на които има лепило. То се активира при нагряване и така вестникарската страница остава запечатана от двете страни. Ламинацията е абсолютно безвредна за вестникарската хартия. “Хубавото на този вид ламинация е, че ако някой реши, че това не е най-подходящият метод, покривният слой може да се премахне, без това да повреди хартията”, уточнява Владинова.  Разликата с обикновената ламинация, която сме виждали всички, е, че тук не се използва пластмаса, която е изключително вредна. Ламинацията с японска хартия става изключително бързо и оригиналът издържа още десетки години след покритието. Единственият недостатък е, че се увеличава тройно дебелината на страницата. Освен ръкописни, старопечатни и редки издания отделът реставрира и книгите, които читателите всекидневно вземат. “По този начин работата ни много се утежнява, защото е много като обем. Ние работим на брой листове. Годишно отделът реставрира средно по около 11-12 хиляди листа”, уточнява Наталия Владинова. Хранилището, построено от германската фирма “Круп” срещу 5 кг розово масло, отпуснато от правителството по молба на тогавашния директор Тодор Боров, пази голяма част от библиотечния фонд. Има и три изнесени хранилища в околностите на София. Когато книгите се реставрират и почистят, се изпращат в хранилището. То е на 8 етажа и се намира в източното крило на сградата. “Построено е благодарение на Тодор Боров. Наша фирма - “Орал”, пък правила металните стелажи. В момента в хранилището работят 20 души”, казва Мая Димитрова, ръководител направление “Обслужване на потребители” в Националната библиотека. Там се пазят най-старите книги. Периодиката се реди от първи брой нататък, а изданията се завеждат по реда на пристигането им. Там се намират вестници от 1918 г. до днес.  Възрожденските периодични издания се пазят в отдел “Български исторически архив”, където се съхраняват и документите отпреди Възраждането. Читателите могат да ги разглеждат в читалните, но не в оригинал. Те получават фототипни издания. Оригиналите са в хранилище. Там са и много редки книги с формат III. Страница от тях е с размерите на разтворен вестник. “Тези с повече текст се пазят в общия фонд. А издания с карти и атласи и по-малко текст се съхраняват в отдел “Карти и графики”, уточнява Димитрова. На по-горен етаж са най-старите и ценните книги. Те са с красиви кожени подвързии и са на повече от век. Има не само български издания. Част от тях са дарения. Националната библиотека пази и личните библиотеки на много исторически личности, общественици. Те обаче не са събрани на едно място. “Пръснати са в общия фонд, не са обособени така, примерно библиотеката на Иван Шишманов или на Боботинов. Но имайте предвид, че голяма част от техните книги са ръкописи или дневници и всичко това е в историческия ни архив. Там са регистрирани по името на всеки, чийто е архивът”, разказва шефката на отдела по обслужване на потребители. Сред многото книги там има немалко издания с екслибриси (гравиран или печатен знак, който идентифицира собственика на дадена книга – ). В описанието на книгата се отбелязва, когато тя има такъв. Но предимно са печатни тела от царския фонд. Навремето само те са имали такива. Това обаче не означава, че изданието е най-старото в библиотеката. Имало е книги и преди това, но са заведени с други сигнатури. “Тази сигнатура е абсолютно фиктивна. Тя не определя нищо. Само номера, под който е на дадено място. В инвентарната книга се водят под този номер.” От хранилището посредством малък асансьор книгите потеглят към читалните. Всеки читател подава заявка за книгата, която иска да прочете, по асансьорчето бележката стига до служителя, който намира изданието и го праща пак по асансьорчето.  Макар да са много книжните тела, поне веднъж годишно те се обезпрашават. Прави се от 20-те служители на отдела през август, когато библиотеката е затворена за читатели. “Гледаме да го правим поне веднъж в годината, но невинаги успяваме, защото изданията са много, а ние сме малко хора”, казва Димитрова. По повод 24 май, Деня на българската просвета и култура, Националната библиотека откри изложба с ръкописни книги, абсолютно достъпна за тези, които искат да ги видят. Почти всички те са оригинали. Ранната българска ръкописна книга (X - XI век) представя паметници, изписани с глаголическо и кирилско писмо, съхранявани днес в големи европейски и български колекции. От най-богато украсения глаголически ръкопис - Асеманиевото евангелие, през изящната кирилица на Супрасълския сборник до най-ранния български ръкопис, съхраняван в Националната библиотека - Енинския апостол, са показани различните “лица” на славянската азбука и тяхното съвместно съжителство върху пергаментния лист.  Само 10% от 8-те милиона книги в архива на библиотеката са дигитализирани. Това е така, защото книгите са много, а хората, които се занимават с това - твърде малко, едва 4-ма души. Техниката им също е стара. Букскенерът в отдела е почти 15-годишен и твърде скъп, за да бъде подменен. Библиотеката няма възможност за това. “Тази техника е от създаването на отдела по дигитализиране - 2009-2010 г. Но и тогава скенерите са били на по 3-4 години”, казва Георги Бобев. А скенерът, който дигитализира книги, е по-различен от тези, които сме свикнали да виждаме.  “Той е тип планетарен скенер, тъй като основната оптика, снимащият механизъм, е горе”, допълва Бобев. Обикновените или автоматичните скенери, които сканират и прелистват страниците бързо, също не са подходящи. Повечето издания там са стари, крехки и такъв метод е твърде агресивен за тях. “Този скенер има везни, които да изравнят двете страни на книгата, когато е разтворена. Отгоре има стъкло, с което се притиска книжното тяло, за да се сканира. Библиотеката разполага и с планетарен скенер за голям формат книги и периодика.” Хубавото при планетарните скенери е, че не е както при обикновените, при които вдигаме капака, слагаме оригинала, осветлението и лампата са много близо. За стари издания или за такива с некачествена хартия не е желателно нагряване от лампа, нищо че вече са LED. Затова се използава този вариант. Цялата конструкция се движи, като работи с наслагвания на образа. “От двете страници, независимо че има дебелина и гръб на подвързията, се получава перфектен образ. Колегите са професионалисти фотографи, някои учат допълнително и в библиотечния факултет”, уточнява Бобев. Приоритет при дигитализирането се дава на най-старите издания, които предстои да бъдат реставрирани, тъй като те не могат да се ползват за четене. Идеалният вариант за тях е електронният. Това е много добра възможност за читателите да се доближат до изданието в оригинал, без да го повреждат”, казва Радост Алексиева, която работи в библиотеката от 3 г като специалист по обработка на данни и се занимава предимно със старопечатни издания и периодика. Работата им е специфична и защото трябва да са особено внимателни с книжните тела, с които работят. “Някои издания няма да могат да се дигитализират пак. Примерно най-старият ръкопис е Енинското евангелие. Той е от края на IX - началото на X век. Намерено е при ремонт на църква в село Енина. Безценен ръкопис е. Съхранени са отделни листчета, намерени на топка между кал и клечки”, разказва Бобев. Има също персийски, арабски и османотурски документи. След като се дигитализират, файловете се обработват в подходящия формат, махат се страничните полета, но не се променят цветът на хартията и видът на книгата. Така читателят получава почти идентично копие на хартиения вариант. И макар до стаичката със скенерите да достигат броени хора- служители на библиотеката, реално читателят получава достъп до него. “Това място е “посещаемо” - крайният продукт е достъпен за читателите на дигиталната библиотека”, казва с усмивка Бобев. В последните години много усилено влиза в действие превантивната консервация. “Една от целите ни е не да реставрираме нещо разрушено, а да се опитваме да го съхраняваме, за да не се стига до неговото увреждане. Затова от 2017 г. имаме т.нар. аноксична камера, която работи с инертни газове. Ние използваме азот. Предимството му е, че е безвреден както за документите, така и за хората, които работят с него”, казва Наталия Владинова. Камерата събира около 1500 книги, тя е с размер на малка стая. В нея се поставят изданията, които трябва да се обработят, след което от камерата се изтегля кислородът и се пуска азот. Така книгите престояват 3 седмици в затвореното пространство. Целта на 21-дневния цикъл за обработка на книжните тела в камерата е дезинфекция и дезинсекция – ако има спори, микроорганизми, плесени, мухъл, активни инсекти, които се срещат често в книжните колекции, те напълно се унищожават и няма опасност от вредители. Камерата по системата “Аноксия” е единствената, действаща на Балканския полуостров. Докато книгите са в нея, ежедневно се следят три показателя – влажност, температура и кислород. През това време тя е херметически затворена и не се отваря. Нивото на кислорода и температурата са водещите фактори. Щом кислородът започне да се покачва, значи азотът в някоя от бутилките е свършил. А когато книгите преминат 21-дневния си престой там, механично се почистват с четки от прах и спори, които са останали по тях. “Така ще сме сигурни, че няма да се активират отново при наличие на влага и по-висока температура”, обяснява реставраторката. ", "date": "2018.05.25", "title": "По 1 книга на българин се пази и “лекува” в Националната библиотека"}
{"url": "https://www.24chasa.bg/novini/article/6882358", "text": "За 20 минути в Русе паднаха 14 л/кв. м дъжд. Това съобщиха от хидрометеорологичната станция в крайдунавския град. Директорът на общинската дирекция \"Обществен ред и сигурност\" Спасимир Димитров обясни, че заради разразилата се буря в късния следобед са били наводнени участъци от улици и булеварди в града, което е затруднило движението на превозни средства, предаде БТА. На ул. \"Плиска\" е паднал голям клон. Наводнен за кратко е бил и паркингът на Центъра за спешна медицинска помощ заради стекла се вода от булевард.", "date": "2018.05.25", "title": "В Русе за 20 минути паднаха 14 л/кв. м дъжд"}
{"url": "https://www.24chasa.bg/novini/article/6882373", "text": "Македонският премиер Зоран Заев бе днес на аудиенция при папа Франциск, на която изрази задоволство от ускорената динамика на двустранните отношения между Македония и Ватикана, като припомни, че държавният секретар на Светия престол кардинал Пиетро Паролин посети Скопие през 2016 г. във връзка с канонизирането на Майка Тереза, предаде агенция МИА. Заев покани папа Франциск в близко бъдеще да посети Македония, като изтъкна значението на едно такова посещение за целия регион, предава БТА. \"Имаме общо становище, че личностите, които са част от нашето общо наследство, като св. Майка Тереза и светите братя Кирил и Методий, са здрава основа за историческите връзки между Република Македония и Ватикана\", изтъкна Заев на срещата с папата. Той подчерта, че тясното сътрудничество с католическата църква и нейната конструктивна роля като един от стълбовете на съжителството между религиите в Македония са едни от най-важните фактори за осъществяване на идеята \"Едно общество за всички\". След аудиенцията Заев се срещна с кардинал Паролин, с когото разговаря за двустранно сътрудничество в областта на библиотечното дело, реставрацията, консервацията и дигитализацията на материали, архивирането и запазването на религиозни предмети. Специално беше изтъкнато успешното сътрудничество между Папския университет \"Урбаниана\" и Скопския университет \"Св. св. Кирил и Методий\" и бе обсъдена възможността за професионално образование на медицински кадри от Македония в болниците на Ватикана. Вчера министър-председателите Бойко Борисов и Зоран Заев и водените от тях официални делегации почетоха съвместно делото на светите братя Кирил и Методий в базиликата \"Санта Мария Маджоре\" в Рим.", "date": "2018.05.25", "title": "Заев бе приет на аудиенция при папата, покани го в Македония (Снимки)"}
{"url": "https://www.24chasa.bg/novini/article/6882385", "text": "Софийският районен съд остави в ареста турския шофьор, който избута от магистрала \"Тракия\" автобус на градския транспорт. При катастрофата пострадаха 12 души, предаде  . Шофьорът на тира Гьокхан Кахриман не е спазил правилата за движение по пътищата и така е застрашил живота на 12 души, твърдят от прокуратурата. Заплашват го от 1 до 6 години затвор. Тъй като няма адресна регистрация в страната, има опасност да се укрие, затова съдът прие най-тежката мярка за неотклонение задържане под стража. Решението подлежи на обжалване.", "date": "2018.05.25", "title": "Оставиха в ареста турския тираджия, който блъсна автобус на „Тракия”"}
{"url": "https://www.24chasa.bg/novini/article/6882386", "text": "Японският премиер Шиндзо Абе заяви, че Русия и Япония трябва да подпишат мирен договор, за да могат да реализират амбициите си за икономическо сътрудничество, предаде Ройтерс, цитирана от БТА. Русия и Япония не са подписали официален мирен договор след Втората световна война заради спор за няколко тихоокеански острови, североизточно от Япония. Абе, говорейки на икономическия форум в Санкт Петербург, на който присъства и президентът Владимир Путин, каза, че островите могат да станат символ на сътрудничеството между Токио и Москва.", "date": "2018.05.25", "title": "Япония: Нуждаем се от договор с Русия, за да успеем в амбициите си в икономиката"}
{"url": "https://www.24chasa.bg/novini/article/6882394", "text": "Френски скулптор изведе майсторенето на ново ниво, като разработи робот в естествен ръст от евтини платки и пластмасови части, които всеки може да свали от интернет у дома и да създаде с триизмерен принтер, съобщи Ройтерс. Автономните роботи хуманоиди в естествен ръст дълго време бяха от компетенцията на финансирани с милиони долари лаборатории за развитие и холивудски компании, продуцирали филми като \"Аз, роботът\" и \"Блейд Рънър\". Гаел Ланжвен показа своя робот \"ИнМуув\" в рамките на конференция за технологиите в Париж. Черно-белият робот хуманоид е създаден с части, с които човек може да се снабди безплатно в интернет, предаде БТА. Ланжвен поясни, че започнал да разработва роботизираната ръка преди около 7 години и че предоставил скиците й, за да може хора да я използват като протеза. \"Продължих да проектирам останалите части - бицепси, рамене, торс, глава - отбеляза той. - Всеки път, когато скицирах част от корпуса на робота, споделях скицирането в интернет и го правех достъпно за желаещите да проследят осъществяването на проекта. Следващата стъпка ще е да се подобри изкуственият интелект на робота.\"", "date": "2018.05.25", "title": "Френски скулптор представи робот, създаден с помощта на 3D принтер"}
{"url": "https://www.24chasa.bg/novini/article/6882397", "text": "Двама души - дете и възрастен, са в критично състояние, след като неизвестен нападател започна да стреля в Западно основно училище в град Ноблесвил, близо до Индианаполис, щата Индиана, предаде  . Полицията е на място и специални екипи се разполагат в сградата. Училището е заключено. Властите са повикали медицински екипи за помощ на мястото. По данни от местните медии единият тежко пострадал е 13-годишно момиченце. Другият пострадал е възрастен. Учениците разказват, че са чули изстрели, но не са видели кой стреля. Учителите са преместили учениците в сградата на гимназията и са се заключени там. Казано им е, че автобуси ще дойдат, за да ги евакуират. ", "date": "2018.05.25", "title": "Стрелба в училище в щата Индиана, има ранени (Видео)"}
{"url": "https://www.24chasa.bg/novini/article/6882174", "text": "Руският президент Владимир Путин отново заяви, че Русия не се е намесвала в последните президентски избори в САЩ, предаде ТАСС. \"Провокатор! Аз не съм бил свързан с изборната кампания на господин Тръмп!\"- така реагира Путин на намек от водещ по време на международния икономически форум в Санкт Петербург за предполагаема намеса на Русия в президентската кампания в САЩ през 2016 г, предава БТА. Путин подчерта, че Русия е готова да води диалог по същество със САЩ, предаде ТАСС. \"Разбира се, ние не можем да бъде удовлетворени от нивото и характера на руско-американските отношения. Ние сме готови за диалог\", каза Путин. Той припомни, че американският президент е предложил среща на върха, но допълни, че засега няма договореност по въпроса и пред идеята има спънки. \"Възникват много проблеми, но ние сме готови да водим диалог по същество. Мисля, че той отдавна е назрял\", каза Путин. Той допълни, че въпросите, свързани с Иран и Северна Корея са допълнителна причина за диалог между Вашингтон и Москва, предаде Ройтерс. За иранската ядрена сделка Путин каза, че \"не всичко е загубено\" за нейното спасяване, предаде Франс прес. \"Американският президент не затвори вратата за преговори, той каза, че има много неща, които не му харесват в този документ, но той не изключи да постигне съгласие с Иран\", каза Путин. \"Струва ми се, че не всичко е изгубено\", допълни той. Президентът предупреди, че прекратяване на действието на иранското ядрено споразумение ще навреди на целия регион и ще създаде и проблеми около Северна Корея, предаде ТАСС. \"Дали ще е по-добре за Израел, ако Иран излезе от тази сделка или ако го принудят да го направи? Тогава ядрената дейност на Иран въобще няма да бъде разчираема за никого. Ние няма да знаем какво се случва там. Какви рискове ще възникнат тогава?\", каза Путин. Той припомни, че все още не е разрешен и проблемът със Северна Корея. Путин добави, че е нужно спокойно да се решават възникналите проблеми, да се води диалог и да се търсят решения. По отношение на санкциите той припомни, че вече е казвал, че \"ние винаги поддържаме законови действия на ниво Съвет за сигурност на ООН и никога не сме поддържали онова, което е наложено едностранно\". Според Путин Иран изпълнява всички свои международни задължения и няма основание да бъде наказван. Руският президент заяви, че е неприемливо САЩ да прилагат своите собствени правила извън пределите си, отбелязва Ройтерс. \"Трябва да сложим край на това. Това е неприемливо\", заяви Путин. Запитан дали руска ракета е свалила малайзийския самолет над Източна Украйна през 2014 г., Путин отговори: \"Не, разбира се\", посочва Франс прес.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                     ", "date": "2018.05.25", "title": "Путин: Не съм бил свързан с предизборната кампания на господин Тръмп (Обновена)"}
{"url": "https://www.24chasa.bg/novini/article/6881803", "text": "Русия отчасти е отговорна за свалянето през 2014 г. на самолета на Малайзийските авиолинии, заяви днес холандският министър-председател Марк Рюте и настоя Москва да признае ролята си, предаде Ройтерс, цитирана от БТА. След като Холандия и Австралия заявиха, че смятат Русия за юридически отговорна за катастрофата, Рюте призова Русия да сътрудничи на криминално разследване и да преговаря за репарации. Международно криминално разследване е установило неопровержимо, че Русия може да бъде подведена под отговорност за ролята й в свалянето на самолета и че тя е отговорна за разполагането на ракетната установка, която е била използвана, за да бъде свален, напомни Рюте. Вчера международен екип разследващи, оглавен от Холандия, заяви, че има силни доказателства, че ракетната система \"Бук\", с която е свален самолетът, изпълняващ полет от Амстердам за Куала Лумпур, е дошла от руска военна част, базирана в Курск. Днес Австралия и Холандия заявиха, че държат Москква юридически отговорна за ролята й в ракетната атака - стъпка, която ще обтегне допълнително напрегнатните отношения между Русия и Запада и отваря нов юридически фронт в дългогодишния процес на разпределяне на вината за катастрофата на полет МН17, отбелязва Асошиейтед прес. Държавната отговорност излиза на преден план, когато държавите не изпълняват изискванията на международното право и именно такъв е случаят, заяви Рюте пред репортери в Хага. Австралийската министърка на външните работи Джули Бишъп призова за международна подкрепа за австралийско-холандската правна инициатива. Ако военни оръжия може да бъдат разположени и после използвани за свалянето на цивилен самолет във фактическа военна зона, тогава международната сигурност е изложена на риск и ние призоваваме всички страни да информират Руската федерация, че поведението й е неприемливо, каза Бишъп, цитирана от АП. Двете страни бързо получиха подкрепа от съюзници, вкл. САЩ, Великобритания и ЕС. Време е Русия да признае смоята роля в свалянето на МН17 и да прекрати своята безсърдечна кампания за дезинформация, заяви говорителката на Държавния департамент на САЩ Хедър Науърт. Британският външен министър Борис Джонсън нарече руската намеса \"въпиющ пример за незачитането на Кремъл спрямо живота на невинни хора\". Русия трябва да приеме своята отговорност, за да може да бъде напълно разяснена трагедията, а извършителите - изправени пред правосъдието, заяви говорителката на германското правителство Мартина Фиц, цитирана от Ройтерс. Германското правителство съжалява, че Русия още не е дала задоволителен отговор на молбата на разследващия международен екип за юридическа помощ, добави тя, като подчерта, че Германия приветства юридическата инициатива на Холандия и Австралия. Русия отрича да е замесена. Министърът на външните работи Сергей Лавров заяви днес пред репортери, че Москва е сътрудничила на криминалното разследване и е изпратила данни, включително радарни изображения от деня на трагедията. \"Министърът на външните работи на Холандия ми се обади по телефона, за да каже, че те нямат съмнения, че въпросният \"Бук\" е дошъл от Русия\", каза Лавров. \"Запитах го за фактите, които биха могли да го докажат, но той не можа да представи нито един. Той каза, че иска Русия да помогне за установяване на фактите на базата на тези необосновани твърдения\", поясни Лавров. Говорителят на Кремъл Дмитрий Песков напомни, че Русия не е била допусната до международното разследване и не може да има доверие на изводите му. Освен това той обвини Украйна, че е допринесла за трагедията, като не е забранила въздушния трафик над зоната на бойни действия. Йоран Слуитер, професор по международно наказателно право в Амстердамския университет, смята ,че юридическият ход отчасти цели да принуди Русия да сътрудничи на разследването, но според него това не е лишено от риск. \"Нещата малко се объркват, защото сега се появява обвинение за държавна отнговорност, което се намесва в криминално разследване\", поясни той. По думите му би било трудно Мжосква да бъде изправена пред съд. Най-вероятната съдебна инстанция би бил Международният съд в Хага, който урежда дела между държави. Върховният съдебен орган на ООН обаче може да се произнася, само ако и двете страни приемат юрисдикцията му, или ако е възможно да се установи, че Русия е нарушила договор, по който е страна, и че той включва клауза, която праща споровете в Международния съд в Хага. Украйна вече сезира Международния съд в Хага по дело, което наред с другите искания, претендира за компенсации от Русия за свалянето на МН17. Москва възрази, че съдът няма юрисдикция. Съдиите още не са издали окончателно решение, но в предварително решение от април 2017 г. заявиха, че изглежда имат юрисдикция на базата на договор, цитиран от Киев.                                                                                              ", "date": "2018.05.25", "title": "Марк Рюте: Русия е отговорна за ракетната система, с която бе свален самолетът над Украйна (Обновена)"}
{"url": "https://www.24chasa.bg/novini/article/6881772", "text": "Испанският министър-председател Мариано Рахой заяви днес, че няма да свика предсрочни парламентарни избори, след като две партии заплашиха да свалят правителството заради корупционно дело срещу членове на партията му и в което съдия постави под съмнение истинността на показанията му, предаде Ройтерс, цитирана от БТА Рахой каза, че Испания се нуждае от политическа стабилност, за да запази силното икономическо възстановяване, на което се радва страната, и че ще прослужи четиригодишния си мандат. \"Искането за вот на недоверие е в разрез с политическата стабилност, от която страната ни се нуждае, и с икономическото възстановяване. Лошо е за Испания\", каза премиерът в излъчвана по телевизията пресконференция. Вчера съд в Испания осъди 29 бизнесмени и бивши официални лица от Народната партия на Рахой за различни престъпления, сред които измама, укриване на данъци и пране на пари в рамките на незаконна схема, която спомагала за финансирането на партията. Това даде повод на социалистическата опозиция да поиска вот на недоверие срещу правителството на Мариано Рахой. Искането беше подкрепено от антисистемни и крайнолеви партии в парламента, а либералната партия \"Сиудаданос\" (\"Гражданите\") призова премиера да насрочи предсрочни парламентарни избори, за да не дойдат на власт социалистите посредством вота на недоверие.", "date": "2018.05.25", "title": "Рахой: Няма да свикам предсрочни \nизбори (Обновена)"}
{"url": "https://www.24chasa.bg/novini/article/6882148", "text": "Пренебрежението към нормите и липсата на доверие в световната икономика ни изправят пред нова криза, с каквато светът още не се е сблъсквал, заяви руският президент Владимир Путин на Петербургския икономически форум. “Когато едната от страните не спазва договора и правото, това винаги носи рискове. В глобален мащаб такова поведение от страна на държави, особено силови центрове, води до разрушителни последици, каза още Путин. Според него подриването на взаимното доверие може да доведе до непредсказуемост, колосални промени и системни кризи, каквито светът още не познава. Те ще засегнат всички, дори онези, които смятат, че никога няма да са обект на санкции, посочи Путин. В икономическия форум взе участие и френският президент Еманюел Макрон, който е на двудневна визита в Русия. Макрон и съпругата му Брижит посетиха в петък Пискарьовското гробище, където положиха венец и отдадоха почит на жертвите на обсадата на Ленинград по време на Втората световна война. При посещението си в Русия гостът от Париж се видя и с вдовицата на Александър Солженицин, както и с представители на неправителствени организации за човешките права. По-рано в разкошната обстановка на Константиновския дворец Макрон и Путин 3 часа обсъждаха ядреното споразумение с Иран, Сирия и Украйна. Посрещайки френската президентска двойка, руският лидер подари на първата дама Брижит букет от рози и божури в нежни цветове. На пресконференция след срещата Макрон заяви, че разговорите са били директни и откровени. Той обеща да се върне в Русия още това лято, ако френският национален отбор по футбол премине четвъртфиналите на Мондиал 2018. ", "date": "2018.05.25", "title": "Путин: Изправени сме пред криза, каквато светът още не познава"}
{"url": "https://www.24chasa.bg/novini/article/6882275", "text": "Лидерите на основната прокюрдска партия в Турция - Демократичната партия на народите, призоваха днес Конституционния съд да нареди възможно най-бързо освобождаване от затвора на нейния кандидат в президентските избори на 24 юни Селяхаттин Демирташ, предаде АФП. Призивът бе отправен по време на предизборен митинг близо до затвора в Одрин, в който се намира Демирташ. Конституционният съд трябва възможно най-бързо да се заеме с този въпрос и, взимайки под внимание избирателните права, да нареди освобождаване на Демирташ, заяви пред журналисти на съпредседателят на партията Сезаи Темелли, предаде БТА. В противен случай тази система, която преживява вече криза на легитимност, ще навлезе в една още по-дълбока криза, предупреди той. Митингът на партията, на който се събраха около петдесет души, бе организиран на около три километра от затвора, в който се намира Демирташ. Демирташ, който е бивш лидер на ДПН, е в затвора от година и половина. Той е обвинен в ръководство на \"терористична организация\" и \"терористична пропаганда\" и рискува да получи присъда до 142 години затвор. Прокурорите го обвиняват във връзки с нелегалната Кюрдска работническа партия /ПКК/. Демирташ бе арестуван заедно с десетина други депутати от ДПН при чистките, предприети след опита за преврат от юли 2016 г. Демократичната партия на народите го определи за свой кандидат в предсрочните президентски избори на 24 юни, в които участва и президентът Реджеп Тайип Ердоган. След като няколко турски съдилища отхвърлиха искането на прокюрдската партия за освобождаване на нейния кандидат, ДПН внесе днес искане в Конституционния съд. Конституционният съд има възможност да вземе решение във връзка с това искане в рамките на няколко дни, написа вчера в Туитър един от адвокатите на Демирташ - Махсуни Караман. Ние се надяваме, че той ще го направи и ще постави подписа си върху решение, което ще освети тази тъмна политическа среда, добави той. Турските власти обвиняват ДПН, че е политическо лице на Кюрдската работническа партия /ПКК/, разглеждана като терористична организация от Турция, ЕС и САЩ. ДПН, която е трета сила в турския парламент, отхвърля тези обвинения и твърди, че е взета на прицел заради твърдата си съпротива срещу президента Ердоган.", "date": "2018.05.25", "title": "Турска партия поиска да освободят от затвора нейния кандидат за президент"}
{"url": "https://www.24chasa.bg/novini/article/6882182", "text": "Очакванията са яз. \"Пловдивци\" да бъде въведен в експлоатация до края на лятото, според прогноза на заместник-министъра на регионалното развитие и благоустройството Малина Крумова, която днес посети Смолянска област. Язовирът е пълен, остава да се въведе в експлоатация пречиствателната станция, за да започне неговата реална експлоатация, уточни заместник-министър Крумова. От ВиК- Смолян уточняват, че не се предвижда увеличение на цената на водата за абонатите, след използване на язовирните води за ВиК мрежата, предаде БТА. Предвижда се след пускането в действие на яз. \"Пловдивци\", съоръжението да осигурява питейна вода за общините Мадан и Рудозем. На по-късен етап се планира да се включат Златоград и Неделино, тъй като според Малина Крумова проектният капацитет на язовира позволява захранването на четири общини. Предстоят довършителни строителни работи по обекта, както и осигуряване на допълнително електрозахранване. Според заместник- министъра е намерено решение на въпроса за подмяна на 27-километровия водопровод от Пловдивци до Мадан, за което са необходими около 18 млн. лв.", "date": "2018.05.25", "title": "Зам.-министър Крумова: Очаква се да пуснат яз. \"Пловдивци\" до края на лятото"}
{"url": "https://www.24chasa.bg/novini/article/6882198", "text": "Основният съд в Косовска Митровица осъди днес бившия полицай от резерва Зоран Вукотич на 6,5 години затвор за престъпления срещу цивилно албанско население по време на конфликта в Косово от 1999 г., съобщи косовската телевизия РТК. Присъдата бе произнесена от съдебен състав на мисията на ЕС в Косово ЕУЛЕКС. Вукотич бе осъден за незаконно задържане и нехуманно отношение към затворници в Смрековница, но бе освободен от обвинения, свързани с нападение срещу колона албански цивилни в село Студиме, при което са убити около 100 албанци, предаде БТА. По-рано този месец Вукотич бе оправдан по друго дело за убийство на 4 цивилни албанци във Вучитрън. Срещу него е повдигнато и трето обвинение за убийство на младеж във Вучитрън, но процесът по това дело още не е започнал. Днешната присъда е последната, която произнасят съдии от ЕУЛЕКС, чийто мандат изтича през юни.", "date": "2018.05.25", "title": "Осъдиха сърбина Зоран Вукотич  за военни престъпления в Косовска Митровица"}
{"url": "https://www.24chasa.bg/novini/article/6882201", "text": "Неизвестни лица са откраднали от Музея за изящни изкуства във френския град Нанси картина на известния художник-неоекспресионист Пол Синяк на стойност 1,5 милиона долара, съобщава в. \"Ест репюбликен\". Платното е озаглавено \"Пристанището на Ла Рошел\" и е било нарисувано през 1915 година. Сътрудници на музея са открили липсата му в четвъртък. Похитителите са оставили на стената на галерията само рамката на творбата. Изрязаното платно е с размери 46,5 на 55 сантиметра. Следи от взлом не са били намерени в сградата, предаде БТА. Картината \"Пристанището на Ла Рошел\" е изпълнена с техниката на поантилизма. Тя е била дарена на музея от богатата вдовица на дизайнера и художник Анри Гале.", "date": "2018.05.25", "title": "Откраднаха картина на Пол Синяк за 1,5 милиона долара от френски музей"}
{"url": "https://www.24chasa.bg/novini/article/6881904", "text": "Анкара ще предприеме ответни мерки, ако САЩ спрат доставката на изтребители Ф-35 за Турция, заяви днес говорителят на турското външно министерство Хами Аксой, цитиран от в.\"Хюриет дейли нюз\" и БТА. Проектозаконът, приет от комисия на американския Сенат, включващ мярка да се попречи на Турция да купи изтребители F-35 на Локхийд Мартин, \"противоречи на духа на нашия съюз със САЩ\", посочи Аксой пред журналисти. \"Някои сенатори в САЩ са съставили проектозакони, за да се попречи на трансфера на изтребители Ф-35 на нашата страна. В този проектозакон доставката се обвързва с отмяна на задържането на пастора /Андрю/ Брънсън и с отказ от покупката на /ракетни системи/ С-400. Това са различни неща. Не трябва да се слагат ябълки и круши в една и съща кошница\", каза Аксой. \"Това не е програма, управлявана само от САЩ. Това е многонационална програма и ние се надяваме всички да изпълнят своите задължения\", посочи Аксой, като отбеляза, че Турция е изпълнила задълженията си във връзка с програмата за Ф-35. Ако САЩ предприемат подобни стъпки, \"ние ще трябва да отговорим\", посочи говорителят. Комисията по въоръжените сили на американския Сенат прие вчера своята версия на годишен закон за отбранителна политика и бюджет на стойност 716 милиарда долара, включваща мярка да се попречи на Турция да купи изтребители Ф-35 на Локхийд Мартин. Мярката бе предложена от сенатора от Демократическата партия Джийн Шахийн и от сенатора от Републиканската партия Том Тилис. От офиса на сенатор Шахийн са аргументирали предложената мярка със задържането на пастор Брънсън в Турция и със споразумението на Турция с Русия от декември 2017 г. за покупка на ракетни комплекси С-400. Американският евангелистки пастор Андрю Брънсън е заплашен от 35 години затвор в Турция, ако бъде признат за виновен по обвиненията за подпомагане на терористични групи и шпионаж. Този месец пасторът отхвърли пред съда всички обвинения. Брънсън беше арестуван през декември 2016 г. за предполагаеми връзки с обявената извън закона Кюрдска работническа партия /ПКК/ и с движението на живеещия в САЩ ислямски проповедник Фетхуллах Гюлен, смятано от Анкара за главен вдъхновител на опита за преврат в Турция през 2016 г. Според офиса на сенатор Шахийн намерението на Анкара да купи руски ракетни комплекси С-400 подлежи на санкции съгласно американския закон. Компанията Локхийд Мартин трябва да предаде първия изтребител Ф-35 на Турция на 21 юни, отбеляза в.\"Хюриет дейли нюз\".", "date": "2018.05.25", "title": "Турция: Анкара ще вземе мерки , ако САЩ спрат ни доставят изтребители Ф-35"}
{"url": "https://www.24chasa.bg/novini/article/6881953", "text": "“Близо 42% от европейските граждани не одобряват посоката, в която Европейският съюз е тръгнал, тяхното активно участие в диалог с политици и неправителствен сектор е най-сигурният начин тази статистика да се промени. Това съобщиха от пресцентъра на ПП ГЕРБ.  Европа има нужда от общественици-визионери повече от всякога. Визионери, които да начертаят бъдещето на нашия континент, така както преди 70 години Чърчил, Аденауер, Митеран и други лидери са положили основите на Обединена Европа”, заяви българският евродепутат Ева Майдел (ГЕРБ/ЕНП) и председател на Европейското международно движение по време на възпоменателна реч по случай 70-годишнината от Хагската конференция. Събитието се състоя в историческата ‘Зала на рицарите’ (Ridderzaal) в Хага, в която основателите на Европа са се срещнали през 1948 година. “Ние всички имаме дълг към Европа. Просперитетът на Европа и на всички нас е резултат от нашите решения, действия или бездействия. Нека намерим общ език и работим заедно за постигането на конкретни резултати: Европа, която не предава гражданите си, Европа, която защитава гражданите си, Европа, която развива таланта на всеки един от нас.”, добави председателят на Европейското международно движение и български евродепутат Ева Майдел (ГЕРБ/ЕНП). Церемония за честване на Хагската конференция е част от най-големия про-европейски фестивал “Споделяме Европа”, където граждани, академична общност и политици се срещнаха и обсъдиха належащите проблеми, предизвикателствата и възможни решения за Европа. Събитието ще завърши с декларация-манифест, който ще служи като основа за бъдещите действия на Европейското международно движение в следващото десетилетие. “При избора ми за Председател, обещах, че ще работя за широк диалог с гражданите и се надявам успехът на фестивала “Споделям Европа” да се пренесе и в други европейски градове”, добави Ева Майдел (ГЕРБ/ЕНП).", "date": "2018.05.25", "title": "Майдел: Гражданите определят посоката на Европа (Снимки)"}
{"url": "https://www.24chasa.bg/novini/article/6881975", "text": "Триста шейсет и шест кг наркотични вещества, от които 250 кг марихуана, 78 кг екстази, 18 кг хероин, 9 кг амфетамин, 3 кг кокаин и 8 кг други, по 1399 преписки, бяха унищожени днес в инсинератора на Предприятието за управление на дейностите по опазване на околната среда към МОСВ, съобщиха от Агенция \"Митници\". Поредната процедура по изгаряне се е осъществила три месеца след последното изгаряне на 748 кг наркотици. Общата стойност на унищожените наркотици по цени на \"черния пазар\" е над 21 милиона лева. На унищожение подлежат само тези количества наркотични вещества, за които има влезли в сила присъди или за тях са издадени постановления на прокуратурата. Наркотиците са задържани от правоприлагащите органи - Агенция \"Митници\" и Министерството на вътрешните работи. За седемнайсет години Агенция \"Митници\" е организирала и осъществила 61 процедури по унищожаване на наркотични вещества с общо количество над 40 тона.", "date": "2018.05.25", "title": "Унищожиха над 360 килограма наркотици на стойност над 21 милиона лева"}
{"url": "https://www.24chasa.bg/novini/article/6881959", "text": "Митническото куче Ричи, което е мелез между кокер-шпаньол и бретон, изигра ключова роля в  . То било изключително ефективно при обработка на тесни пространства, а по принцип породата била обучавана за търсене на трюфели. От Агенция \"Митници\" показаха негова снимка. Припомняме, че при международна операция при взаимодействие на Агенция „Митници\" и МВР с партньорските служби е разкрит и пресечен случай на контрабанда на рекордно количество от 191.220 кг хероин, на стойност над 12 млн.лв. Това съобщиха на съвместна пресконференция на ГКПП Капитан Андреево директорът на Агенция „Митници\" Георги Костов, главният секретар на МВР Младен Маринов и Дарина Славова - зам.-окръжен прокурор на Хасково. Хероинът е открит в товарен автомобил „Скания\" с турска регистрация, влизащ в страната от Турция, превозващ стока за Белгия. Шофьорът, турски гражданин на 61 години, представил пред българските митнически власти редовни документи за превозваната стока - лепило /теракол/ в чували от 25 кг за получател в Белгия. При огледа на товарното ремарке се включва и митническото куче Ричи, което се насочва към един от чувалите, в който митническите служители освен очакваното съдържание - теракол, откриват пакет с кафяво прахообразно вещество При последвалата физическа проверка митническите служители установяват, че в 95 пакета по 2 кг, разположени на различни места из целия товар, има хероин. Общото количество на задържания хероин е 191.220 кг на стойност над 12 000 000 лева по цени на съдопроизводството. Тъй като плътността на товара - строително лепило и на наркотика са близки укритието не се забелязва при сканиране с рентген, обясни директорът на Агенция „Митници\" Георги Костов Главният секретар на МВР Младен Маринов акцентира върху извършената предварителна подготовка за осъществяване на разкритието, както и ролята на митническото куче, което е незаменим помощник при случаи, в които и техниката е недостатъчна. Дарина Славова - зам.-окръжен прокурор на Хасково, обяви, че шофьорът на камиона е задържан за 72 часа, а прокуратурата ще поиска от съда постановяване на постоянна мярка за задържане по обвинение за престъпление по чл.242, ал.4, за което се предвижда наказание от 15 до 20 години лишаване от свобода и глоба в размер от 200 000 до 300 000 лева. Госпожа Славова изрази благодарност от името на главният прокурор Сотир Цацаров за работата по случая на ГД Гранична полиция и Агенция „Митници\".", "date": "2018.05.25", "title": "Ето го кучето-герой Ричи, което хвана хероин за 12 млн. лева (Снимки)"}
{"url": "https://www.24chasa.bg/novini/article/6881968", "text": "Легендарният самолет DC6B, който 17 години е служил на пожизнения президент на комунистическа Югославия Йосип Броз Тито, а сега принадлежи на компания Ред бул и нейната флота Флаинг булс, кацна вчера на летището в черногорския град Тиват, съобщи радио Тиват. Единственият DC-6, който в момента извършва полети, пристигна от Виена и това е първото му официално пребиваване в Черна гора. Той докара в Тиват около 30 ВИП пътници, които компанията е наградила с този полет, информира БТА. Новите собственици държат на историята на самолета и са поканили днес 96-годишния пилот, който го е управлявал по времето на Тито. Самолетът е произведен от Дъглас еъркрафт къмпани в Санта Моника през 1958 г., когато е купен от югославската авиокомпания Ят, за да се превърне в луксозен самолет на комунистическия лидер. През 1975 г. е продаден на тогавашния президент на Замбия Кенет Каунда. Той го използва като ВИП самолет, докато не му омръзва и накрая е затворен в хангар на летището в Лусака. По-късно оператор на малки самолети от намибийската столица Виндхук го реставрира напълно и го използва за туристически панорамни полети над водопада Виктория. След това бивш пилот от Флаинг булс го купува и през 2004 г. завършва тригодишната щателна реконструкция на самолета във фабрика, изградена отчасти за този скъпоценен екземпляр. През юли 2013 г. самолетът окончателно получава \"австрийско гражданство\" и е първият самолет от този модел в австрийската авиация.", "date": "2018.05.25", "title": "Легендарният самолет DC-6B на Йосип Броз Тито кацна в Черна гора"}
{"url": "https://www.24chasa.bg/novini/article/6882008", "text": "Върховният административен съд (ВАС) отхвърли жалбите срещу екооценката за изграждането на източния обход на магистрала “Струма” през Кресненското дефиле, съобщиха от съда. Решението още не е публикувано, тъй като се обезличават личните данни в него, както изисква законът. Магистратите приемат за неоснователни жалбите на 2-ма души и на сдружение “За земята - достъп до правосъдие” срещу решение по оценка за въздействие на околната среда (ОВОС) на ресорния министър. “С решението е одобрено осъществяването на инвестиционно предложение “Подобряване на трасето на лот 3.2 на автомагистрала “Струма” по източен вариант Г 10.50.”, посочват от съда. Източният вариант предвижда сега съществуващият път да се използва за преминаването на автомобилите от София към гръцката граница, а обходът на изток от Кресна да се ползва от колите, пътуващи от ГКПП Кулата към София. Трасето на магистралата няма да е с габаритни размери, а на скоростен път – няма да има аварийна лента. Предвижда се още платното от Кулата за София да започва на 100 м след пресичането с жп линията за мина “Ораново”. Оттам ще минава вляво от сегашното шосе, след което ще тръгва на югоизток успоредно на река Градевска и между кварталите на Симитли - “Ораново” и “Дълга махала”. Приблизителната дължина на тази част от “Струма” е 24 км. ", "date": "2018.05.25", "title": "Съдът пусна обхода на “Струма” през Креснa"}
{"url": "https://www.24chasa.bg/novini/article/6882004", "text": "Министър-председателят Бойко Борисов ще бъде на посещение в Хърватия и Украйна на 26 и 27 май. В Загреб в събота премиерът Борисов ще разговаря с хърватския си колега Андрей Пленкович. Двамата ще обсъдят напредъка по стартиралите по време на Българското председателство проекти, които ще доведат до сближаване на страните от Западните Балкани с останалите държави в Европа и помежду им. По време на срещата на върха ЕС-Западни Балкани на 17 май в София Хърватия обяви, че ще инициира разговори в същия формат през 2020 г. В хърватската столица премиерът Бойко Борисов ще открие паметник на Иван Вазов в парка Бундек. Монументът е символ на историческите връзки между България и Хърватия. В Киев, в събота, министър-председателят Бойко Борисов ще проведе среща с президента на Украйна Петро Порошенко и с премиера Володимир Гройсман. По време на разговорите ще бъде дискутирано задълбочаването на контактите между двете страни, както и актуални външнополитически въпроси. В неделя премиерът Борисов ще участва в церемония по откриване на мемориална плоча на Димитър Пешев.", "date": "2018.05.25", "title": "Борисов ще бъде на посещение в Хърватия и Украйна"}
{"url": "https://www.24chasa.bg/novini/article/6882016", "text": "Хърватският парламент одобри днес Дарко Хорват за нов министър на икономиката, след като предшественичката му Мартина Далич подаде оставка във връзка с твърденията за конфликт на интереси, свързани с преструктурирането на най-голямата в страната частна фирма Агрокор, предаде Ройтерс, цитирана от БТА. Хорват бе министър на предприемачеството в предишното правителство на консервативната партия Хърватска демократична общност /ХДО/. Общо 77 от 151 депутати гласуваха Хорват да поеме министерството на икономиката. Парламентът гласува също министърът на селското стопанство Томислав Толушич да поеме ролята на Далич като вицепремиер. Премиерът Андрей Пленкович каза, че Хорват има \"необходимия опит\", за да направи реформите в икономиката, от които се нуждае страната. Опозицията критикува новите назначения, като изтъкна, че водената от ХДО коалиция от консерватори и либерали прави само \"козметични промени\" с малки изгледи за реформи. Някои партии призоваха за предсрочни избори заради начина, по който правителството управлява кризата в потъналата в дългове компания Агрокор. Мартина Далич подаде оставка на 14 май под натиск от опозицията, която я обвини, че не е успяла да предотврати конфликти на интереси при преструктурирането на Агрокор, след като фирмата бе поставена под държавна администрация през април 2017 г. Далич отхвърли обвиненията, но каза, че не иска да бъде в тежест на правителството.", "date": "2018.05.25", "title": "Хърватският парламент одобри новия министър на икономиката"}
{"url": "https://www.24chasa.bg/novini/article/6882038", "text": "Президентът на САЩ Доналд Тръмп каза, че все пак е възможно планираната среща на върха със севернокорейския лидер Ким Чен-ун да се състои на 12 юни, предаде Ройтерс. \"Ще видим какво ще се случи. Водим разговори с тях точно сега. Дори може да има среща на 12-и. Искаме да постигнем това\", каза Тръмп пред репортери ден, след като обяви, че се отказва от срещата с Ким, предвидена за 12 юни в Сингапур. По-рано днес Тръмп приветства изявлението на Северна Корея, че продължава да има готовност за среща на върха въпреки решението му за анулирането й. Тръмп нарече севернокорейската реакция \"продуктивна\" и изрази надежда за \"дълъг и траен просперитет и мир\", предадоха Асошиейтед прес и Франс прес, цитирани от БТА. След съобщението на Тръмп вчера Северна Корея заяви, че иска да даде на САЩ време и възможност да преосмисли позицията си и че е готова за разговори по всяко време и във всякакъв формат. Днес Тръмп написа в Туитър: \"Топлото и продуктивно изявление на Северна Корея е много добра новина\", предаде Франс прес. \"Ще видим докъде ще ни доведе това, надявам се, че ще е към траен мир и просперитет\", допълни той. \"Само времето (и талантът) ще ни кажат\", добави той. Реакцията на Пхенян на новината за анулиране на срещата бе по-скоро умерена, отбелязва Франс прес. Новината дойде в същия ден, в който Северна Корея обяви, че напълно е унищожила полигона си за ядрени тестове в Пунгери. Севернокорейският заместник-министър на външните работи Ким Ге-гуан определи решението на Тръмп като неочаквано и изрази дълбоко разочарование от него, но остави отворена възможността за нова среща, казвайки, че Пхенян е готов да седне със САЩ \"лице в лице и да разрешим проблемите по всяко време и във всякакъв формат\".", "date": "2018.05.25", "title": "Тръмп: Срещата с Ким Чен Ун може да се състои на 12 юни"}
{"url": "https://www.24chasa.bg/novini/article/6882037", "text": "Когато говорим за национален интерес, трябва да има синхрон между силите. Това заяви президентът Румен Радев в отговор на въпрос на “24 часа” за визитата му в Москва и предстоящата среща на премиера Борисов с руския президент Путин. Ето разговора:", "date": "2018.05.25", "title": "Радев след Москва: За националния интерес трябва да има синхрон между силите"}
{"url": "https://www.24chasa.bg/novini/article/6882017", "text": "Архитектурното биенале във Венеция ще отвори врати за 16-и път утре на тема \"Свободното пространство\", съобщи АФП. Куратори са ирландските архитекти Ивон Фарел и Шели Макнамара. Те искат да покажат човешкото лице на архитектурата. Понятието \"свободно пространство\" означава подобряване на общите пространства и отразява разбирането, че архитектурата трябва да е в служба на общността. На изложението се представят 100 архитектурни бюра от 65 държави. Аркитектите канят посетителите да открият забележителни проекти, да съзерцават известни исторически сгради, да се замислят върху значението на образованието. За първи път в изложението участва Ватикана. Светият престол представя идеята си за десет храма, проектирани от големи имена в архитектурата, като британеца Норман Фостър и португалеца Едуарду Соуту де Моура, съобщава БТА. Награда \"Златен лъв\" за цялостна кариера ще бъде присъдена на английския архитект Кенет Фрамптън.", "date": "2018.05.25", "title": "Започва Архитектурното биенале във Венеция"}
{"url": "https://www.24chasa.bg/novini/article/6882056", "text": "Сръбският премиер Ана Бърнабич е внесла днес в парламента предложение досегашният кмет на Белград Синиша Мали да бъде избран за нов министър на финансите, предаде Танюг, цитирана от БТА.  Мали е предложен на мястото на Душан Вуйович, който се оттегли от поста си финансов министър по лични причини. Оставката на Вуйович бе констатирана от парламента на 16 май, а на следващия ден длъжността финансов министър бе временно поета от премиера Ана Бърнабич до избора на нов министър.", "date": "2018.05.25", "title": "Бърнабич предложи кмета на Белград за финансов министър"}
{"url": "https://www.24chasa.bg/novini/article/6882051", "text": "Стартирането на проекта \"Национален център по мехатроника и чисти технологии\" ще бъде обявено на 30 май в сградата на БАН на ул. \"15 ноември\" 1, съобщиха от Академията. В пресконференция от 12.00 часа ще участват координаторът и членовете на Управителния съвет на проекта. Самият проект ще бъде представен от 12.30 часа. Проектът \"Национален център по мехатроника и чисти технологии\" по Оперативната програма \"Наука и образование за интелигентен растеж\", е на стойност 69 184 529.81 лева, от които 58 806 850.34 лева са европейско и 10 377 679.47 лева - национално съфинансиране. В проекта участват 17 научни организации, включително 5 висши училища и 12 института на БАН. Водеща организация е Институтът по обща и неорганична химия, а неговият директор - проф. Пламен Стефанов е координатор. Основната цел на проекта е изграждане на модерен национален център, който ще осигури качествено ново ниво на познанието в няколко взаимно припокриващи се области - механика, роботика, енергийна ефективност, устойчиво използване на суровини и ресурси и редуциране на парникови емисии.", "date": "2018.05.25", "title": "БАН и пет университета ще обявят началото на проект за Национален център по мехатроника и чисти технологии"}
{"url": "https://www.24chasa.bg/novini/article/6882060", "text": "Министърът на труда и социалната политика Бисер Петков утвърди 28 регионални програми за заетост за 2018 година. Изпълнението им започва в началото на следващия месец, съобщиха от пресцентъра на социалното министерство. След промените в Закона за насърчаване на заетостта, от 2016 г. успешно се прилага нов подход за разработване, одобряване и финансиране на регионалните програми за заетост, при който местните власти имат ключова роля, припомнят от министерството. Разпределението на финансовите средства се извършва по области на базата на критериите \"средногодишно равнище на безработица\" и \"средногодишен брой на регистрираните безработни през предходната година в съответната област\" и се включват в Националния план за действие по заетостта. В зависимост от своите потребности, всяка община решава какви дейности да се изпълняват, определя броя на наетите, организацията на работата - на пълен работен ден или почасова заетост, през кои месеци от годината да се работи и т.н. Програмите са съобразени с регионалните приоритети в областната стратегия за развитие и се утвърдиха като ефективен инструмент на политиката по заетостта, с който, от една страна, се подкрепя икономиката на местно ниво, а от друга, се осигурява заетост на безработни от уязвимите групи, които са изправени пред риск от бедност и социално изключване. През 2018 г. със средства от държавния бюджет в размер на 7.9 млн. лева ще се финансира заетостта, за срок не по-малък от 6 месеца, на 2218 безработни, изпитващи най-големи трудности при реализацията си на пазара на труда. От тях 1753 (79 на сто) ще започнат работа на пълен работен ден, а 465 (21 на сто) ще се включат в почасова заетост. По програмите ще се наемат приоритетно хора от уязвими групи на пазара на труда, сред които младежи до 29 години, с подгрупа до 25-годишни младежи, които нито се обучават, нито са заети, както и хора над 50-годишна възраст и продължително безработни. Трудовото възнаграждение (в размер на 510 лева при заетост на пълен работен ден и 3.07 лева на час при почасова заетост) и осигуровките на наетите ще се финансират със средства от бюджета на МТСП за активна политика на пазара на труда през 2018 година. Работодателите (областните и общинските администрации) и партньорите ще се включат в изпълнението на програмите със средства в размер на около 234 000 лева. Те ще бъдат насочени към финансиране на материалните разходи и обезпечаването на разкритите работни места в широк спектър от дейности с местно значение, като поддържане и опазване на паметници на културата, училища, детски градини и читалища, облагородяване и почистване на детски площадки, паркове, алеи и места за отдих, поддържане на пътища, спомагателни дейности в обществени трапезарии и пенсионерски клубове, съдействие за предоставяне на домашен социален патронаж, куриерски и портиерски услуги и други общополезни дейности. Изпълнението на регионалните програми за заетост ще продължи до края на 2018 година.", "date": "2018.05.25", "title": "Социалният министър утвърди 28 регионални програми за заетост за 2018 година"}
{"url": "https://www.24chasa.bg/novini/article/6882134", "text": "Черно небе покри Пловдив, а в източните квартали на града вече вилнее жестока буря. Дърветата се прегъват, а улиците се превърнаха в реки, съобщиха очевидци. Изплашени хора притичват да се скрият от надвисващия ураган. Според синоптици към втория град се носят градоносни облаци. \"Изведнъж както грееше слънце, стана мрак. Задуха страховит вятър. Дъждът рукна и продължава да вали\", описаха очевидци. Мълнии продират небето. Силен порой обхвана и западните квартали на града. Дъждът е толкова силен, че прилича на водна стена. За миг движението почти спря. Силни струи се изливат като из ведро. За минути пороят от район \"Източен\" се пренесе и в най-западните части на Пловдив. Водните струи наводниха улиците. Пороят продължи за кратко и към 17,30 часа почти спря. Засега вторият град се размина с градушка. Синоптиците предупреждават, че в следващите дни времето ще е нестабилно и са възможни порои с град.", "date": "2018.05.25", "title": "Черно небе затисна Пловдив, жестока буря брули в източните райони (Снимки)"}
{"url": "https://www.24chasa.bg/novini/article/6882079", "text": "\"Вече пътувам към столицата на Албания - Тирана, където ще участвам в регионалната Балканска молитвена закуска. В нея ще се включат политици и представители на неправителствения сектор от САЩ и страните от Западните Балкани, включително представители на парламентите в региона. С мен ще бъдат депутатът от ГЕРБ-Русе Пламен Нунев, зам.-министърът на външните работи Георг Георгиев, кметът на Пловдив Иван Тотев, бившият транспортен министър Петър Мутафчиев и представители на неправителствения сектор\", написа Цветан Цветанов в личния си профил във фейсбук. \"В рамките на събитието ще проведа среща с председателя на албанския парламент Грамоз Ручи и ще участвам в регионален форум по сигурност на тема \"В противодействие на насилствения екстремизъм: завръщането на чуждестранните терористични бойци\". На път за Тирана днес поднесох цветя и се поклоних пред паметника на Светите братя Кирил и Методий в Охрид\", завърши той.", "date": "2018.05.25", "title": "Цветанов отива в Тирана за Балканска молитвена закуска"}
{"url": "https://www.24chasa.bg/novini/article/6881624", "text": "Европейският съюз и НАТО призоваха днес Русия да поеме отговорността за свалянето на полет МН17. Двете организации отправиха този призив на фона на   на международни експерти, оповестен вчера, в който бе посочено, че ракетата, ударила пътническия самолет на Малайзийските авиолинии на 17 юли 2014 г. над Украйна, е била изстреляна от установка на руската армия. ЕС потвърждава подкрепата си за призива отговорните да понесат последствията и всички държави да сътрудничат изцяло в усилията за установяването на отговорността, се посочва в изявление на върховния представител на ЕС по външната политика и сигурността Федерика Могерини. Тя отново призовава Русия към сътрудничество по този случай. Същото послание отправи и генералният секретар на НАТО Йенс Столтенберг. Той заявява, че свалянето на пътническия самолет е било световна трагедия. НАТО многократно изрази подкрепа за усилията, предприети от холандските власти за изясняване на случилото се в онзи ужасен ден, за да има справедливост за 298-те загинали и техните близки, допълва Столтенберг.", "date": "2018.05.25", "title": "ЕС и НАТО призоваха Русия да поеме отговорността за свалянето на полет МН17"}
{"url": "https://www.24chasa.bg/novini/article/6881630", "text": "Американски и британски учени създадоха компютърен модел, за да разберат до каква степен се различават температурните режими на земеподобни планети в обитаемата зона, съобщи Лайф. Оказа се, че колкото по-голяма е планетата, толкова по-дълго може да продължи животът на нея. Докато на Земята животът ще престане да съществува след най-много 1,35 милиарда години, на орбитираща около червено джудже голяма екзопланета може да просъществува над 60 милиарда години, информира БТА. Учените са преценили температурния режим за скалисти планети, които са с между наполовина по-малък и 2 пъти по-голям радиус от земния. Те изяснили, че колкото по-голяма е планетата, толкова по-дълго се задържа вътрешната топлина от разпада на радиоактивни елементи в ядрото й. Топлината е недостатъчна, за да загрее повърхността й, но е достатъчна, за да поддържа вулканичната активност, която постоянно доставя въглероден газ в атмосферата й. Там този важен парников газ поддържа сравнително висока температура. Колкото по-голяма е планетата, толкова по-силен е парниковият ефект. Обусловената от тези фактори разлика може да е значителна. На планети в обитаемата зона, които са с между наполовина по-малък и 2 пъти по-голям радиус от земния и са в условия, съответстващи на тези в ранната Слънчевата система, разликите в средните температури ще са от порядъка на 20 градуса Целзий. Различните размери на планетите ще имат значение за обитаемостта им не само в ранните етапи от съществуването им. Колкото по-голяма е планетата, толкова по-дълго ще може да съществува живот на нея. Причината за това е, че със стареенето на звездата светимостта й се увеличава. Тя влияе върху въглеродния цикъл - колкото по-гореща е планетата, толкова по-бързо скали на повърхността й влизат в реакция с въглеродния газ в атмосферата й. На Земята това ще завърши зле - след 830 милиона години ще остане толкова малко въглероден диоксид, че всички дървета ще загинат. Част от тревистите растения ще надживеят за известно време дърветата, защото могат да живеят при наличие на малко количество въглероден диоксид, но 1,35 милиона години по-късно също ще загинат. След това ще измрат животните и хората. На по-големите планети обаче всичко ще е по-различно. Там топлите недра ще поддържат по-голямо количество въглероден диоксид в атмосферата. Дърветата ще просъщестуват със 140 милиона години по-дълго, отколкото на нашата планета, а висшите растения - с 40 милиона години по-дълго. Изследването за пръв път взема под внимание влиянието на размерите на планета върху съдържанието на въглеродния диоксид в атмосферата й. В резултат за пръв път бе констатирано, че средните температури на редица екзопланети, за които се смяташе, че са непригодни за живот, всъщност може да са близки до земните.", "date": "2018.05.25", "title": "Големите земеподобни планети са приспособени за по-дълъг живот"}
{"url": "https://www.24chasa.bg/novini/article/6881660", "text": "Заради възпоменанието за Задушница в православния календар на 26 май, Столичната община осигурява допълнителен транспорт по част от линиите на градския транспорт. Това съобщи пресцентърът на общината, цитиран от БТА. Разкрива се временна трамвайна линия с маршрут: ж.к. \"Борово\" - кв. \"Орландовци\". Ще има и временна автобусна линия 83 А за гробищния комплекс \"Бакърена фабрика\" с маршрут - от Зоопарка по маршрута на автобусна линия 83, до бул. \"Ломско шосе\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута двупосочно. Разкрива се временна автобусна линия 108 А за гробищния комплекс \"Бакърена фабрика\" с маршрут - от ж.к. \"Люлин 5\" по стария маршрут на автобусна линия 108, до ул. \"Бели Дунав\", надясно по ул. \"Хан Кубрат\", наляво по ул. \"Христо Силян,ов\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута, двупосочно. Ще има и временни автобусни линии за обслужване на гробищните комплекси \"Централни гробища\" и \"Малашевски гробища\". \"Пътна полиция\" при СДВР ще насочва автомобилите на гражданите за паркиране около гробищните комплекси, в района на Централните гробища - по платната на ул. \"История Славянобългарска\" и ул. \"Заводска\"; в района на гробища \"Бакърена фабрика\" - по платната под подлеза на ул.\"Адам Мицкевич\"; в района на гробища \"Малашевци\" - по платната на ул. \"Резбарска\" между ул. \"Васил Кънчев\" и бул. \"Ген. Владимир Вазов\", както и пред централния вход на ул. \"Жак Дюкло\".", "date": "2018.05.25", "title": "Осигуряват допълнителен транспорт за Задушница"}
{"url": "https://www.24chasa.bg/novini/article/6881668", "text": "Председателят на ПГ ГЕРБ и зам.-председател на партията Цветан Цветанов ще участва в регионалната Балканска молитвена закусва в Тирана в периода 25-27 май, съобщиха от пресцентъра на ГЕРБ. На закуската в Албания ще участват политици и представители на неправителствения сектор от САЩ и страните от Западните Балкани, включително и представители на парламентите в региона. От българска страна ще участват още депутатът от ГЕРБ-Русе Пламен Нунев, зам.-министърът на външните работи Георг Георгиев, кметът на Пловдив Иван Тотев, бившият транспортен министър Петър Мутафчиев и представители на неправителствения сектор. В рамките на събитието Цветанов ще проведе среща с председателя на албанския парламент Грамоз Ручи и ще участва в регионален форум по сигурност на тема \"В противодействие на насилствения екстремизъм: завръщането на чуждестранните терористични бойци\". На път за Тирана, Цветанов поднесе цветя и се поклони пред паметника на Светите братя Кирил и Методий в Охрид.", "date": "2018.05.25", "title": "Цветанов ще участва в регионалната Балканска молитвена закуска в Тирана"}
{"url": "https://www.24chasa.bg/novini/article/6881674", "text": "Доктор Розалия Горбе не е почитател на унгарския министър-председател Виктор Орбан, но разбира защо избирателите масово са подкрепили неговата дясна, антиимигрантска партия ФИДЕС дори в мултикултурния квартал на Будапеща, където тя работи. Горбе, която е общопрактикуващ лекар, има над 1000 пациенти в 8-ми район на Будапеща, чийто популярен кмет Мате Кочиш сега ще ръководи парламентарната група на ФИДЕС, след като на изборите на 8 април спечели място в националното събрание. \"Хората обичат кмета, защото подобри района. А гласуват за ФИДЕС, защото ги защитава от мигрантите\", каза Горбе, намеквайки за разпространените сред народа страхове от масова имиграция, които Орбан успешно използваше в своята предизборна кампания, предава БТА. Орбан, който е на власт от 2010 г., спечели трета поредна категорична победа миналия месец - резултат без аналог в посткомунистическа Унгария, осигурявайки си парламентарно мнозинство от две трети, което позволява на ФИДЕС да прокарва закони без подкрепата на други партии. Броят на унгарците, гласували за ФИДЕС, се увеличи с над половин милион в сравнение с предишните избори през 2014 г. и достигна 2,8 милиона, благодарение на силната икономика, ниската безработица, повишаващите се заплати, понижаването на сметките за битови услуги и антимигрантската реторика, превърнала Орбан в страшилище за либералните европейци. В 8-ми район, където арабите, африканците и азиатците са доста повече, отколкото на други места във все още предимно еднородната Унгария, атаките на Орбан срещу кандидатите за убежище и опитите на ЕС да ги настани също будят симпатии. Орбан казва, че големият наплив на мигранти от 2015 г., предимно мюсюлмани, много от които бягащи от конфликти в Близкия изток, е заплаха за християнската цивилизация на Европа и отказва да приеме предложените от Брюксел мигрантски квоти. В 8-ми район все още са пресни спомените за многобройните мигранти, които лагеруваха на намиращата се наблизо главна железопътна гара на Будапеща през лятото на 2015 г., въпреки че повечето впоследствие продължиха пътя си на запад към Австрия, Германия и по-нататък. \"Орбан дава (на избирателите) враг\", каза политологът Петер Толдеси, ключов участник в свалянето на комунизма през 1989 г. и после 16 години депутат, половината от които за ФИДЕС. \"Ако миграционната криза постепенно изчезне, той ще намери някакъв друг враг . . . който само той може да отблъсне. Той много умело използва страховете и стремежите на хората.\" ВРЕМЕ НА ПОДЕМ Но успехът на правителството в даването на нов тласък на унгарската икономика също е фактор, който помогна на ФИДЕС да увеличи подкрепата си в 8-ми район до 20 процента, превръщайки го от силно оспорвано място в крепост на управляващата партия. \"Ако пет пъти подред имаше избори, щях пет пъти да избера (приключващия мандата си кмет от ФИДЕС) Мате Кочиш\", каза уличната чистачка Мария Банки. Банки каза, че по-рано рядко е гласувала и до миналата година никога за ФИДЕС. Четиридесетгодишната жителка на квартала каза, че по-рано едва свързвала двата края, докато не намерила сегашната си работа за общината преди четири години. Попитана какво очаква сега от ФИДЕС, тя каза: \"Подобрение. Честно казано, преди - по време на управлението на социалистите (от 2002 до 2010 г.), нямаше работа. Все не можех да намеря работа. Откакто дойде ФИДЕС, имам работа. Плащат ми . . . Това е добре.\" Подобно на много избиратели, тя смята мигрантите за заплаха за сигурността. \"Орбан ни каза, че докато е на власт, няма да има имиграция\", заяви тя одобрително. Според проучване, оповестено миналата седмица от информационния портал index.hu, избирателите на ФИДЕС казват, че подкрепят партията първо заради нейната икономическа политика и второ заради подхода й към мигрантите. Анкетата показва, че избирателите не се тревожат особено от обвиненията на ЕС и опозицията, че правителството на Орбан подкопава свободата на съдебната система и на медиите и че насърчава форма на връзкарски капитализъм в Унгария. Проверка на Ройтерс по-рано тази година установи, че някои от най-близките приятели и роднини на Орбан са използвали през последните години държавни и европейски фондове, за да се обогатяват. Орбан и ФИДЕС отхвърлят обвиненията в корупция, но казват, че Унгария има нужда от нов, местен бизнес елит, за да компенсира влиянието на чуждестранния капитал. Местният жител Кристиан Фулоп каза, че голяма част от критиките срещу Орбан са непонятни за много унгарци. \"Това е нещо, което повечето хора въобще не могат да разберат. Хората са свикнали с крадливи политици . . . ФИДЕС поне връща част от мангизите. Заплатите се покачват, хората разбират това\", каза той. (От БТА)", "date": "2018.05.25", "title": "Процъфтяващата икономика и позицията\nсрещу мигрантите помагат на Орбан да затегне хватката си в Унгария"}
{"url": "https://www.24chasa.bg/novini/article/6881681", "text": "Парламентът на Сърбия прие днес решение за избор на членовете на комисията за разследване на последиците от бомбардировките на НАТО през 1999 г. върху здравето на гражданите и околната среда в Сърбия, съобщи белградската агенция Бета, цитирана от БТА. Председател на тази комисия ще бъде Дарко Лакетич, депутат от Сръбската прогресивна партия и председател на парламентарната комисия за здравеопазване. Заместник-председателка ще бъде председателката на комисията за защита на околната среда Ивана Стоилкович от Сръбската прогресивна партия. За членове на комисията са избрани също депутатът от Сръбската прогресивна партия Милован Дрецун, депутатката от Социалистическата партия на Сърбия Даниела Стоядинович, както и депутати от опозиционните Демократическа партия, Двери и Сръбската радикална партия.", "date": "2018.05.25", "title": "Комисия в Сърбия ще разследва последиците\nот бомбардировките на НАТО през 1999 г."}
{"url": "https://www.24chasa.bg/novini/article/6881678", "text": "Военноморските сили /ВМС/ ще получат в рамките на година и половина вертолет \"Дофин\", съобщи днес командирът на ВМС контраадмирал Митко Петев. Той припомни, че това е договорено в спогодбата с \"Еърбъс Хеликоптерс\", която е подписана на 23 май от министъра на отбраната Красимир Каракачанов. Според договора, хеликоптерът трябва да е предоставен на ВМС не по-късно от 18 месеца от подписването му. Контраадмирал Петев коментира, че вертолетът \"Дофин\" отговаря на всички изисквания и има същите качества като вертолетите \"Пантер\". За новия хеликоптер не е необходимо допълнително обучение на летците, защото той е абсолютно идентичен с \"Пантер\", обясни Петев и уточни, че няма да е необходима и допълнителна апаратура или наземна техника. Военноморската авиобаза \"Чайка\" разполага и с апаратура за поддръжка. Командирът на ВМС съобщи още, че във военното министерство е минало съгласуването на проекта за инвестиционен разход за придобиване на многофункционален модулен патрулен кораб и в него са отразени всички направени препоръки. Добавени са средства и за ДДС, което беше основната причина да има само една оферта и да не може да бъде реализиран проектът. Петев посочи, че придобиването на кораби няма да изостане от проектите за авиацията и сухопътните войски. Следващата седмица предстои приемането на проекта за инвестиционен разход на Съвета по отбрана и след това депозирането му в МС за междуведомствено съгласуване. Контраадмирал Петев участва във Варна в ритуал по отбелязването на 102-та годишнина от началото на подводното плаване в България, който се проведе пред мемориалната плоча на първия български адмирал, командвал флота - Иван Вариклечков. На церемонията присъстваха областният управител Стоян Пасев и кметът Иван Портних.", "date": "2018.05.25", "title": "ВМС ще получат хеликоптер \"Дофин\" в рамките на година и половина"}
{"url": "https://www.24chasa.bg/novini/article/6881695", "text": "6 това амфетамини са открити на борда да кораб, акостирал за разтоварване на пристанище Варна-Запад. Това съобщиха от окръжна прокуратура в морската столица, които са поели разследването по случая. Стоката в контейнера била декларирана като лимонена киселина. При започналата незабавна проверка и направен полеви тест е установено, че в 300 чувала се съдържат 6 тона амфетаминопроизводни. За получател на пратката е бил посочен гражданин на страна от Европейския съюз.", "date": "2018.05.25", "title": "6 тона амфетамини спипани на пристанище Варна-Запад"}
{"url": "https://www.24chasa.bg/novini/article/6881710", "text": "Преди минути в Окръжен съд - Благоевград започна делото за гледане на мярка за неотклонение на шефа на КАТ Данаил Стоицов и Бойко Шарков. Двамата бяха арестувани във вторник в обвинение, че са участвали в схема за получаване на подкупи срещу бърза регистрация на автомобили и получаване на \"щастливи\" номера. Прокуратурата поиска закриване на заседанието, адвокатите на двамата също настояха медиите да напуснат. При съдия Атанас Маскръчки са постъпили молби от защитниците на обвиняемите, че Стоицов и Шарков не искат да бъдат снимани. Те се позовават на европейски регламент за правата на човека и защита на личните данни.", "date": "2018.05.25", "title": "Мярката за неотклонение на шефа на КАТ-Благоевград - при закрити врата"}
{"url": "https://www.24chasa.bg/novini/article/6881718", "text": "\"Пистолетът \"Макаров\", който е намерен в касата на шефа на КАТ Данаил Стоицов, е мой. Имам го от 20 години, а разрешителното ми е до 2020 г. Оставих го там, защото пътувам често в чужбина, а наскоро обраха жилището на ловец. Задигнаха му пушките и го осъдиха\". Това каза Малин Халачев - бивш служител на КАТ и приятел на Стоицов. Халачев оставил там пистолета си, за да е на сигурно място. Намерените 5 300 лева пък той предал пак там на съхранение в касата на Стоицов. Сумата била предназначена за организиране на футболен турнир на пътни полицаи от региона. Адвокатите на задържаните настояха медиите даже и да не съобщават имената, защото те също били лични данни, а регламентът на ЕС влизал в сила от днес. ", "date": "2018.05.25", "title": "Приятел на арестувания шеф на КАТ: Пистолетът е мой, а парите са за футболен турнир"}
{"url": "https://www.24chasa.bg/novini/article/6881725", "text": "На 2 юни, в 12.00 часа, в продължение на 2 минути сирените в цялата страна с прекъснат вой ще оповестят отдаването на всенародна почит към паметта на Ботев и на загиналите за свободата на България. Това съобщиха от МВР, цитирани от БТА. При подаване на сигнала всички пешеходци и пътни превозни средства в страната, с изключение на влаковете, следва да преустановят движението си по улиците и площадите, като останат на място.", "date": "2018.05.25", "title": "Сирените пак ще оповестят почитта ни към паметта на Ботев на 2 юни"}
{"url": "https://www.24chasa.bg/novini/article/6881728", "text": "Френският президент Еманюел Макрон, който е на двудневно посещение в Русия, се срещна вчера вечерта с руски правозащитници, предаде Франс прес, цитирана от БТА. Той разговаря с Александър Черкасов, представител на най-голямата руска организация за защита на човешките права \"Мемориал\", с вдовицата на писателя и дисидент Александър Солженицин и други активисти, съобщи Елисейският дворец. През 2016 г. \"Мемориал\" бе определена като \"чуждестранен агент\", както Русия нарича организациите, финансирани от чужбина и извършващи политическа дейност. Изразът напомня за формулировката от времето на сталинизма за истински и предполагаеми опозиционери. В няколко офиса на \"Мемориал\" бяха извършени обиски, станаха пожари и бе оказан полицейски натиск. Правозащитничка, участвала на срещата, каза пред АФП, че е станало дума за украинския кинодеец Олег Сенцов, осъден на 20 години затвор в Русия за \"тероризъм\".", "date": "2018.05.25", "title": "Макрон се срещна с вдовицата на Солженицин в Русия"}
{"url": "https://www.24chasa.bg/novini/article/6881440", "text": "“24 часа” и Министерството на регионалното развитие и благоустройството организират в понеделник, 28 май, дискусионен форум на тема “Магистрала “Хемус” – възраждане на българския Север”. Заради големия интерес, това е втора среща по темата, която медията и министерството организират във Велико Търново,  В събитието ще вземат участие министърът на регионалното развитие и благоустройството Николай Нанков, депутати от всички политически сили по маршрута на магистралата, кметове и областни управители от градовете по построената и бъдещата част на магистралата. Ще участва ръководството на АПИ, други държавни институции, както и представители на бизнеса.  Събитието е подкрепено от фирмите \"Хидрострой\", \"Джи пи груп\", \"Геострой\", \"Евроалианс\" и \"Пътни строежи\"-Велико Търново. • Какво се случи за „Хемус” след първата среща, какво предстои • Какви възможности за икономиката на Северна България ще отвори довършването на магистралата На първата среща за \"Хемус\" през юни 2017 г. министър Нанков пое ангажимент минимум 75 км да бъдат завършени от магистрата до края на мандата на настоящото правителство, а целият аутобан да бъде готов за 7 години. При първата среща предстоеше сключването на договор за строежа на „Хемус” от Ябланица до Боаза – сега вече участъкът се строи. Тогава за въвеждането на толсистемата все още се говореше в бъдеще време, докато сега договорът за толсистемата е вече подписан и тя се изгражда. Сред приоритетните теми на първата среща беше възможността за изграждане на нов мост над Дунав, както и на тунела под Шипка - теми, които със сигурност ще бъдат засегнати и на новата среща в понеделник.", "date": "2018.05.25", "title": "\"24 часа\" и МРРБ организират втори форум за магистрала \"Хемус\" във Велико Търново"}
{"url": "https://www.24chasa.bg/novini/article/6881734", "text": "Скандалният холивудски продуцент Харви Уайнстийн беше задържан в Ню Йорк по обвинение в изнасилване, съобщи Си Ен Ен, цитирана от БТА. Уайнстийн сам се яви в полицейския участък. Срещу него са повдигнати обвинения по две дела. Прокуратурата го обвинява в изнасилване на една от жените, и в насилствени действия от сексуално естество спрямо другата. През месец октомври 2017 година в. \"Ню Йорк таймс\" публикува журналистическо разследване с изобличение, че за 30 години Уайнстийн е подлагал на сексуални посегателства сътрудничките на компанията, в която той е бил ръководител. С обвинения срещу него излязоха над 80 жени, сред които актрисите Анджелина Джоли, Гуинет Полтроу и Салма Хайек.", "date": "2018.05.25", "title": "Арестуваха Харви Уайнстийн в Ню Йорк по обвинение в изнасилване"}
{"url": "https://www.24chasa.bg/novini/article/6881735", "text": "Полицията в Истанбул е задържала 51 чуждестранни граждани по подозрения във връзки с терористичната организация \"Ислямска държава\", съобщава ТАСС, позовавайки се на агенция Доган. Антитерористичните екипи са провели акции през изминалата нощ в 11 района на града, предава БТА.  Преполага се, че задържаните са планирали терористични атаки, заяви източник, пожелал анонимност, който бе цитиран от Анадолската агенция. Извършени са обиски на 16 адреса, като полицията е иззела документация и електронни носители на информация, свързани с терористичната организация.", "date": "2018.05.25", "title": "Задържаха 51 чужденци в Истанбул за връзки с \"Ислямска държава\""}
{"url": "https://www.24chasa.bg/novini/article/6881717", "text": "Сръбското правителство скоро ще приеме решение за отмяна на закона за орязване на пенсиите, приет през 2014 г., заяви днес в обръщение към гражданите президентът Александър Вучич, като добави, че всички пенсии ще бъдат увеличени с не по-малко от 8 процента над размера им преди приемането на закона, предаде ТАСС. Вучич припомни, че преди 4 години е било взето решение за намаляване на пенсиите, тъй като страната се е намирала на ръба на фалита. Той сподели, че това е било най-тежкото политическо решение, което е вземал. Президентът каза, че благодарение на пенсионерите държавата е успяла да се справи с кризата и да се върне на пътя на напредъка. \"Заедно с премиера Ана Бърнабич взехме общо решение да отменим закона за временно намаляване на пенсиите\", каза Вучич. Той уточни, че пенсиите не само ще се върнат на равнището от 2014 г., но и ще бъдат увеличени средно с 8,4-13,3 процента. По този начин тези, които преди четири години са получавали 37 хиляди динара /1 евро е 118 динара/, ще получат над 40 хиляди, а тези, които са получавали по 52 хиляди, сега ще вземат по 54,5 хиляди. Мнозинството пенсионери обаче получават под 30 хиляди динара и при тях увеличението на пенсиите ще бъде най-голямо в процентно отношение. Президентът каза, че в момента в Сърбия има над 1,1 милиона пенсионери.", "date": "2018.05.25", "title": "Вучич обеща скоро отменяне на закона за намаляване на пенсиите"}
{"url": "https://www.24chasa.bg/novini/article/6881383", "text": "Малайзийската полиция заяви днес, че е иззела 114 милиона рингита (28,6 милиона долара) в брой и луксозни чанти при обиски в апартамент на бившия министър-председател Наджиб Разак в Куала Лумпур и други имоти, предадоха Ройтерс и ДПА. Акциите са били извършени през последните седем дни при разследване за корупция срещу държавен фонд, основан от Наджиб. Сред обискираните имоти е имало апартаменти на син и дъщеря на бившия премиер. Дъщерята Нуряна Наджва е омъжена за племенник на казахстанския президент Нурсултан Назарбаев, предава БТА. Полицията е открила 35 торби, пълни с пари в 26 валути, главно на Малайзия и Сингапур, и 37 торби, в които е имало бижута и часовници, чиято стойност все още не е оценена. При обиските са били намерени също така стотици луксозни чанти и обувки, включително бебешки. Откакто загуби изборите този месец, Наджиб има забрана да напуска Малайзия. Той е обвинен във връзка с незаконно присвояване на милиарди долари от държавен фонд.", "date": "2018.05.25", "title": "Торби с над 28 милиона долара откриха при обиск на бивш малайзийски премиер"}
{"url": "https://www.24chasa.bg/novini/article/6881392", "text": "Израел обвини Европейския съюз, че подкрепя неправителствени организации, които имат връзки с терористични групировки и са антиизраелски настроени, предаде ДПА. Обвинението бе отправено в проучване, публикувано днес от министерството на стратегическите въпроси. Според него ЕС нарушава собствените си политики по този въпрос. \"Това проучване поражда също така безпокойство, че парите на европейските данъкоплатци се използват за укрепване на връзки с терористични организации\", каза министерството, предава БТА. През 2016 г. ЕС е платил над 5 милиона евро на организации, които подкопават легитимността на Израел и призовават за бойкот срещу страната. В документа се дава за пример норвежка хуманитарна организация, на която ЕС е дал 1,76 милиона евро през 2016 г. и която е била глобена от властите на САЩ през април заради връзки с ислямистката групировка Хамас и Народния фронт за освобождение на Палестина. И двете са признати от ЕС за терористични групировки. Друг пример е финансирана от Католическата църква ирландска организация, получила еврофинансиране в размер на 520 000 евро. Израелското министерство отбелязва, че тя инициира петиции с призив към ЕС да наложи икономически санкции на Израел.", "date": "2018.05.25", "title": "Израел: Парите на европейските данъкоплатци отиват за подкрепа на антиизраелски организации"}
{"url": "https://www.24chasa.bg/novini/article/6880136", "text": "Цяла смяна полицаи от патрулите на магистрала “Тракия” е арестувана в акция “Палките”. Операцията се казва така, защото според разследващите униформените криели получените от шофьори парични подкупи в специално изработени кухи дръжки на полицейските им палки. Седем години след ареста Апелативният специализиран наказателен съд осъди ефективно 8 от 12-имата обвиняеми полицаи. Осъдените и техните адвокати признават, че са били шокирани от произнесените присъди, след като през ноември 2017 г. първоинстанционният специализиран съд ги оправда по всички повдигнати обвинения. Всички осъдени са бивши служители на звено Магистрална полиция към полицейската дирекция в Пазарджик. На 11 май 3-членен състав на апелативния специализиран съд постановява присъди от 4 г. затвор за Стоян Илиев и Георги Георгиев, по 3 г. и половина за Марин Енджов, Иво Даскалов, Илия Сотиров и по 3 г. затвор за Георги Бодуров, Петър Михайлов и Петър Костадинов. Осъдените трябва да заплатят глоби от по 4000 и 3000 лв., както и нямат право да за емат длъжности в МВР за срок от 5 г. За останалите 4-ма обвиняеми - Иван Араланов, който е от Пазарджик, Наско Ставрев, Здравко Тодоров и Илия Пърличков, двамата от Пловдив, апелативният специализиран съд потвърждава оправдателната присъда на първоинстанционния. Присъдата е подписана с особено мнение от председателя на състава съдия Румяна Илиева, според която делото трябва да се върне за ново разглеждане на Специализирания наказателен съд заради допуснати процесуални нарушения. Мотиви за произнесеното съдебно решение все още няма. Деветимата полицаи от Пазарджик и тримата им колеги от Пловдив бяха задържани на 7 юни 2011 г. Тогава патрулни екипи, които обслужват магистрала “Тракия” на територията на област Пазарджик и Пловдив, са поканени на съвместно съвещание в сградата на КАТ в Пазарджик. Междувременно там пристигат изненадващо и без да се афишират, около две дузини цивилни служители на Вътрешна сигурност на МВР, следователи от НСлС, прокурори от Софийската градска прокуратура. Вместо инструктаж за работата на “съвещанието” неочаквано последват арести на част от присъстващите служители. Операцията по разкриването и задържането на групата получава от ръководството на МВР кодовото наименование “Палките”.  Арестуваните пазарджишки полицаи са всъщност една от смените магистрални полицаи, начело с началника им Стоян Илиев, който по-късно получава обвинение и присъда за ръководител на организирана пристъпна група Срещу всички останали са образувани досъдебни производства и са повдигнати обвинения за участие в престъпна група и взимане на подкупи от 20 до 50 лв. от пътни нарушители при изпълнение на служебните им задължения на “Тракия”. Разследването започва след сигнали на шофьори - наши и чужденци, че на магистралата са им искани и те са давали подкупи на патрулиращи полицаи. От Вътрешна сигурност организират мобилни екипи от техни служители, които пътуват по магистралата, вършат умишлено нарушение, за да бъдат спрени от разследваните им колеги и да им бъде поискан рушвет. Под предлог за техническо обслужване на патрулните автомобили на Магистрална полиция са поставени камери. Издирени и разпитани като свидетели са водачи, за които са събрани данни, че са им поискани и те са дали подкупи на униформените. Пари при арестите на обвиняемите и последвалите претърсвания в службата и по домовете им така и не са намерени. Задържаните полицаи остават в следствения арест в продължение на 6 месеца, като през това време семействата им на няколко пъти организират протести в тяхна защита. В нито един момент те не признават вина и отхвърлят категорично всички обвинения на прокуратурата. Междувременно са уволнени от системата на МВР. В момент трима от обвиняемите се занимават със земеделие, други с търговия, някои работят като служители в частни фирми. Процесът по “Палките” всъщност се превръща в истинска съдебна сага. Първото заседание срещу 12-те обвиняеми е насрочено в първоинстанционния съд за септември 2013 г., но то реално тръгва повече от година по-късно. Обвинителният акт е връщан 3 пъти на прокуратурата от Спецсъда заради различни пропуски и нарушения. Често насрочените дела в специализирания наказателен съд се отлагат, най-вече заради отсъствието на свидетели на обвинението. В хода на съдебното дирене става ясно, че повечето от доказателствата са негодни. На записите от СРС не се вижда лице на обвиняем. На тях се вижда долната част от тялото и ръце на униформен, но кой е той, не е ясно. Има и кадри с отворен багажник на патрулен автомобил, в който се оставят и взимат пари от неизвестни лица. Нито един от разпитаните свидетели не разпознава в обвиняемите длъжностно лице, на което да е дал подкуп. Повечето дори отричат да са давали такъв или твърдят, че нямат спомени. Само една жена разказва, че е оставила в багажника на патрулен автомобил банкнота от 20 лева. По време на делото от прокуратурата дори оттеглят обвинението за участие в организирана престъпна група. “Произнесената присъда от апелативния специализиран съд е незаконосъобразна, защото не се основава на убедителни доказателства. В нея на практика е преписан обвинителният акт. Няма уважаващ себе си съд, който да произнесе осъдителна присъда с подобни доказателства. Седем години подсъдимите и семействата им страдат, което е неоправдана бавност на съдопроизводството”, заяви пред “24 часа” адвокат Иван Главчев, който е защитник на осъдените Георги Георгиев и Илия Сотиров. Той и колегите му са категорични, че ще обжалват произнесената от апелативния специализиран съд присъда на подзащитните им пред ВКС в законовия срок.", "date": "2018.05.25", "title": "Полицаите от “Палките” в клопка на ченгета -  правели нарушения, за да им искат подкуп"}
{"url": "https://www.24chasa.bg/novini/article/6881394", "text": "Водач на лек автомобил „Опел” с добричка регистрация, поради движение с несъобразена скорост, губи контрол над превозното средство и се блъска в ограда на частен дом по ул. „Боровец” в град Шабла. Инцидентът е станал на 24 май около 23,30 ч. – съобщиха от Областната дирекция на МВР-Добрич. При извършената проверка с техническо средство цифровата индикация отчита наличието на 2,11 промила в издишания от водача въздух. С полицейска мярка за срок от 24 часа е задържан И.С. (27 г.) от град Шабла. По случая е образувано бързо полицейско производство.", "date": "2018.05.25", "title": "Пиян шофьор се блъсна в ограда в къща в Шабла"}
{"url": "https://www.24chasa.bg/novini/article/6881395", "text": "В най-близкото технологично бъдеще ще има повече кибератаки, услугите ще са по-автоматизирани и виртуалната реалност ще е неизбежна, съобщи Лента, позовавайки се на американското списание \"Уайърд\". Прогнозите, направени от експерти за списанието, са за развитието на медицината, търговията, интернета и техниката, пише БТА. Първата прогноза е свързана с кибератаките. Според експерти от списанието те ще станат по-чести, а от действията на хакерите ще страдат както обекти на инфраструктурата, като например големи заводи и предприемачи, така и обикновени граждани. Магазините скоро ще бъдат автоматизирани и няма да имат човек на касата. Ще можем също да си пазаруваме необходимите продукти чрез приложение, а те ще ни бъдат доставяни от роботи, прогнозират авторите. Засегнат е и въпросът за обработката на лични данни. Според експертите в бъдеще изкуствения интелект ще може да разпознава човешките емоции по изражението на лицето и така да предлага тези или онези стоки и продукти. Що се отнася до медицината, до няколко години лекарите сигурно ще могат успешно да променят човешката ДНК, така че да могат да лекуват генетични заболявания и тази технология би трябвало да стане достъпна. В транспорта пък роботи ще заменят шофьорите на дълги курсове. Това ще позволи на превозвачите да направят много икономии. Според шестата прогноза виртуалната и допълнителната реалност ще се използват повсеместно и в бъдеще без тях работата ще е невъзможна. Седмата прогноза е за блокчейн технологиите. Те ще позволят в работата на големите доставчици на услуги, като например таксита, интернет-магазини, социални сайтове, да участват всички ползватели.", "date": "2018.05.25", "title": "Експерти направиха прогноза за най-близкото технологично бъдеще"}
{"url": "https://www.24chasa.bg/novini/article/6881411", "text": "Иран поиска от европейските сили да му предоставят до края на месеца пакет от икономически мерки за компенсация за изтеглянето на САЩ от ядреното споразумение, предаде Ройтерс, цитирана от БТА.  \"Очакваме пакетът да бъде даден до края на май\", каза високопоставен ирански представител пред журналисти преди преговорите във Виена с Великобритания, Китай, Франция, Германия, и Русия. Той добави, че Техеран ще реши до няколко седмици дали да остане страна по споразумението. Страните, които остават в сделката, ще се срещнат днес за пръв път, откакто американският президент Доналд Тръмп го отхвърли, но дипломати не виждат голяма перспектива за спасяването й, след като Вашингтон се закани да бъде по-твърд от всякога с Техеран.", "date": "2018.05.25", "title": "Иран поиска от европейците компенсация за изтеглянето на САЩ от ядрения пакт"}
{"url": "https://www.24chasa.bg/novini/article/6881413", "text": "Ако Белград и Прищина постигнат споразумение за окончателния статут на Косово, ще бъде необходимо гражданите на Сърбия да се произнесат по него на референдум или на избори, каза председателят на сръбската парламентарна комисия за Косово Милован Дрецун за сръбската държавна телевизия. Сърбия не признава независимостта на Косово и го смята за своя южна област. \"Засега има голяма съпротива и от Прищина, и от западните страни изобщо да се разговаря за статута на Косово, защото те смятат въпроса за приключен\", каза Дрецун, предава БТА. Той добави и че фактът, че на 14 юни приключва мандатът на мисията ЕУЛЕКС допълнително ще дестабилизира сръбския народ в Косово, както и че предвидения нов статут на съветник напълно противоречи на резолюция 1244 на Съвета за сигурност. Със съветническата роля се променя мандатът на ЕУЛЕКС, посочи той. Дрецун заяви, че сръбските власти не са доволни от общите резултати на ЕУЛЕКС.", "date": "2018.05.25", "title": "Сърбия: Гражданите да се произнесат\nза решението за Косово на референдум или на избори"}
{"url": "https://www.24chasa.bg/novini/article/6881428", "text": "Рекордна за последната година пратка от 191,220 кг. хероин на стойност 12,415 милиона лева е разкрита и задържана от митничари на пункта с Турция \"Капитан Андреево\". Случаят бе обявен на съвместен брифинг на директора на Агенция \"Митници\" Георги Костов, главния секретар на МВР Младен Маринов и зам.-окръжния прокурар на Хасково Дарина Славова, предава БТА. Това е станало на 23 май сутринта на входно трасе на тежокотоварни автомобили, съобщи Георги Костов. Тирът с турска регистрация с водач 61-годишен турски гражданин по документи е превозвал керамично лепило теракол от югоизточната ни съседка за Белгия, като товарът е бил окомплектован с апарати за механотерапия за Холандия, уточни Костов. По негови думи при започване на обработката на камиона е сработил рисков профил, заложен от МВР. Последвала е щателна проверка с пролъчване с ренгенов апарат, която не е установила нищо съмнително. Започнала е и физическа инспекция, при която митническото куче Ричи се спира до една от торбите. Тя е била фабрично запечатана, а в нея е намерен 2-килограмов пакет с хероиново оцветяване при теста, уточни Костов. Той добави, че след това е започнало отваряне на всички торби с теракол, за да бъдат открити общо 95-те пакета с наркотик. Тепърва щяла да се предприеме и химична експертиза на чистотата на хероиновото вещество. Директорът на Агенция \"Митници\" постави специален акцент върху изключително голямата предварителна подготовка на трафикантите с фабричното затваряне на всички торби с наркотик. Избраното веществото теракол, което по плътност и консистенция отговаря на тези на хероина, също говорело за това. Костов коментира също така и заслугата на митническото куче Ричи, което е мелез между кокер-шпаньол и бретон. То било изключително ефективно при обработка на тесни пространства, а по принцип породата била обучавана за търсене на трюфели. Разкриването на контрабандата бе възможно вследствие на работата с партньорски служби, с които е изграден рисковият профил. Операцията продължава, каза главният секретар на МВР Младен Маринов. Той също изтъкна големия професионализъм на служителите, които е помогнал да бъде предотвратено престъплението. Започнало е досъдебно производство. Повдигнати са обвинения, а предполагаемият контрабандист е задържан с прокурорско постановление за 48 часа, обяви зам.-окръжният прокурор на Хасково Дарина Славова.", "date": "2018.05.25", "title": "Задържаната пратка хероин  на \"Капитан Андреево\" била за над 12 млн. лева"}
{"url": "https://www.24chasa.bg/novini/article/6881431", "text": "И президентът Румен Радев се включи в състезанието по български език,   - \"Живата вода на България\". Финалът на състезанието се проведе днес в Софийския университет и в него участие взеха 13 ученици от 5, 6 и 7 клас. Румен Радев се появи към края, за да присъства на награждаването и поздрави участниците.  \"Поздравявам ви за инициативността и смелостта да се включите в състезанието. Пожелавам ви да съхранявате и развивате красотата на прекрасния ни език и да мечтаете на български и отстоявате мечтите си\", обърна се президентът към учениците. ", "date": "2018.05.25", "title": "И президентът на състезание по български език (Снимки)"}
{"url": "https://www.24chasa.bg/novini/article/6881445", "text": "Саудитска Арабия и Русия ще предложат на страните от формата ОПЕК+ да либерализират ограничения по добива на черно злато още през 2018 година, съобщи информиран източник от петролния картел, цитиран от ТАСС. Той потвърди информация на Ройтерс, че лидерите в това споразумение - Русия и Саудитска Арабия - обсъждат постепенно увеличаване на дневните добиви с около 1 милион барела. Засега обаче двете страни не са коментирали това предложение с другите участнички в споразумението, съобщава БТА. В момента действащата квота на ОПЕК+ за свиване на добива е 1,8 милиона барела дневно спрямо равнището от октомври 2016 година. Заседанието на министрите на петрола от ОПЕК и страните извън картела, които подписаха споразумение за свиване на добива, е насрочено за 22-23 юни във Виена.", "date": "2018.05.25", "title": "ОПЕК+ може да започне да увеличава добива на петрол с 1 млн. барела дневно"}
{"url": "https://www.24chasa.bg/novini/article/6881425", "text": "15 души са ранени при взрив късно снощи на самоделно взривно устройство в индийски ресторант, наречен \"Бомбай Бхел\", в търговски център в Мисисога - голямо предградие на Торонто, съобщи канадската полицията, цитирана от Асошиейтед прес и Ройтерс. Полицията съобщава, че двама души са в ресторанта, единият носел някакъв предмет. След като взривили устройството, те успели да избягат. Властите се обърнаха към населението за помощ при издирването им, описаха заподозрените в Туитър и публикуваха техни снимки от охранителните камери. Лицата и на двамата били прикрити с парче черен плат, поради което не се виждат, предава БТА.  Всички ранени са пратени в болница. Състоянието на трима от тях е критично. Никой досега не е поел отговорност за бомбената атака. Според местни медии всички улици и шосета в района са затворени и по тях има засилено полицейско присъствие. Медиите припомнят, че преди месец шофьор връхлетя с нает микробус върху препълнен на обяд ресторант в Торонто, като уби 10 души и рани 15. Мисисога е разположен на брега на езерото Онтарио, на около 32 км от Торонто, и има население от 700 000 души. Външната министърка на Индия Сушма Сварадж писа в Туитър, че е в постоянна връзка с генералния консул на страната в Торонто и с индийския посланик в Канада, които работят по случая.", "date": "2018.05.25", "title": "Полицията барикадира улиците около взривения ресторант в Канада"}
{"url": "https://www.24chasa.bg/novini/article/6881451", "text": "Окръжният съд в Добрич даде ход на съдебното следствие по дело за грабеж срещу 28-годишния Ганчо Г. от Добрич. Повдигнато му е обвинение за това, че на 5 май 2016 г. в Добрич ограбил две жени, като насочил пистолет към тях.. Според обвинението, от едната жена бил отнет мобилен телефон заедно със СИМ карта, на обща стойност 62 лв., а от другата 250 лева. Деянията са извършени при условията на продължавано престъпление и опасен рецидив. В обвинителния акт се сочи, че пострадалите, които работели като проститутки на околовръстния път в Добрич, първоначално не съобщили в полицията за извършения грабеж. За него се разбрало около месец по-късно, когато при специализирана полицейска акция едната от потърпевшите била установена да проституира в същия район и била отведена в полицията за съставяне на предупредителен протокол. В една от стаите на полицейското управление тя видяла табло със снимки на издирвани лица, сред които била и снимката на подсъдимия. Едва тогава жената разказала пред органите на реда за грабежа, като заявила, че е разпознала нападателя си в лицето на подсъдимия. Пострадалите жени бяха конституирани като частни обвинители и граждански ищци по делото. Всяка от тях е предявила граждански иск за сумата от 5000 лева за причинените й от деянието неимуществени вреди, както и иск за обезщетение за нанесените имуществени вреди. Производството преминава по общия ред с призоваване на всички свидетели и вещи лица. Показания пред съда дадоха двете пострадали жени. Разпитани бяха и 20 от общо 26 свидетели по делото, а подсъдимият заяви, че на този етап не желае да дава обяснения. Процесът ще продължи на 6 юли.", "date": "2018.05.25", "title": "Обирджия заплашва проститутки с пистолет в Добрич"}
{"url": "https://www.24chasa.bg/novini/article/6881294", "text": "Премиерът Борисов даде писмена покана на папа Франциск на посети България до края на годината. \"Поканих ви и през 2015 г., каза Бойко Борисов, а сега поканата стои в джоба ми. \". Папа Франциск го похвали за неговата упоритост и каза, че ще посети Балканите.  Започва аудиенцията ми при Негово Светейшество папа Франциск. Това написа в профила си във Фейсбук преди час  министър-председателят на България Бойко Борисов. Борисов и делегацията от учени и духовници влязоха в апостолическия дворец. С военни почести нашата делегация бе посрещната от префекта на папския дом Георг Генсвайн, показа видеото, публикувано от премиера в профила му.                                                                                                                                         Премиерът на България и папа Франциск разговаряха половин час. Борисов изказа благодарности, че католическата църква е благословила българската азбука. Той подари на  папата уникално копие на Лондонското четвероевангелие на Иван Александър, картина на Св. Иван Рилски от художника Павел Матев и 33 казанлъшки рози. Розите ще бъдат посадени до Витошката морена, подарена от Соломон Паси, в градините на Ватикана.  Папата върна жеста като подари на Борисов плакет с маслиново клонче и му пожола да служи на мира и да събира хората. „България работи неуморно по време на председателство за интеграция на държавите от Западните Балкани и за мирен диалог в региона”, е заявил Борисов пред главата на Римокатолическата църква и го е поканил в България. Това е втората среща на Борисов с папа Франциск. В края на аудиенцията премиерът представи българската делегация. След това се очаква при папата да влезе и македонската делегация.        ", "date": "2018.05.25", "title": "Борисов покани папата да дойде в България (Обновена, снимки, видео)"}
{"url": "https://www.24chasa.bg/novini/article/6881477", "text": "Представители на Държавния департамент ще разговарят днес в Анкара с колеги от министерството на външните работи на Турция, заяви днес говорителят на турското външно министерство Хами Аксой, съобщи ТАСС. Делегация от САЩ днес ще пристигне в Анкара, темата на разговорите ще бъде ситуацията около /сирийския град/ Манбидж, каза той, цитиран от БТА. Аксой потвърди също, че министърът на външните работи на Турция Мевлют Чавушоглу ще замине на 4 юни на посещение в САЩ с цел да обсъди \"пътната карта за Манбидж\". През последно време отношенията между Турция и САЩ преживяват труден период, като главна причина за това е подкрепата от САЩ за сирийските кюрди, отбелязва ТАСС. Говорителят на турското външно министурство заяви също, че Турция ще поеме всякаква инициатива, за да защити своите фирми от санкции на САЩ, съобщи Ройтерс. Аксой заяви това ден след като САЩ наложиха санкции върху няколко ирански и турски компании в стъпка, насочена срещу Иранските авиолинии. Говорителят каза на пресконференция, че Турция е изпълнила всички изсквания, за да купи самолети F-35 на Локхийд Мартин от САЩ и Анкара очаква всички страни да изпълнят задълженията си.", "date": "2018.05.25", "title": "Турция и САЩ ще обсъдят в Анкара ситуацията около Манбидж"}
{"url": "https://www.24chasa.bg/novini/article/6881426", "text": "Седем сеизмични труса са регистрирани днес в района на Спорадските острови и о-в Крит. Трусовете са били в интервал от няколко секунди, съобщава в. \"Вима\". Първият трус е бил с магнитуд 3,8 по Рихтер край Крит. Последвал е трус със сила 3,7 по Рихтер пак на острова. Останалите трусове са локализирани в района на Спорадските острови в Егейско море. Те са били с магнитуд от 1,9 до 2,7 по Рихтер, предава БТА. Няма данни за пострадали и причинени щети. Гръцките сеизмолози следят ситуацията, информира още изданието.", "date": "2018.05.25", "title": "Седем труса на Спорадските острови и о-в Крит"}
{"url": "https://www.24chasa.bg/novini/article/6881504", "text": "Столичният полицай, който е бил заснет в клип да иска подкуп, е установен и срещу него се разпоредено дисциплинарно производство. Това съобщи главният секретар на МВР Младен Маринов на ГКПП Капитан Андреево, цитиран от БТА. Служителят от \"Пътна полиция\" към СДВР е бил на булевард \"Васил Левски\". Униформеният е със среден по продължителност щат в системата на МВР, добави Маринов. Той уточни още, че производството е за тежко дисциплинарно нарушение. Разследващият орган ще прецени дали служителят ще бъде отстранен от работа, каза още Маринов.", "date": "2018.05.25", "title": "Образуваха дисциплинарно производство срещу полицай, заснет да иска подкуп"}
{"url": "https://www.24chasa.bg/novini/article/6881508", "text": "През първата половина на май Варшава посрещна двама високопоставени гости от съседни страни. Пръв - на 10 май, пристигна на официално посещение президентът на Чехия Милош Земан. Той разговаря в полската столица с президента Анджей Дуда, премиера Матеуш Моравецки и председателите на Сената и Сейма. Естествено, положи и цветя пред Гроба на Незнайния воин и паметника на жертвите от Смоленската трагедия. По време на срещата Дуда и Земан обсъдиха по-специално проблеми на сигурността \"в контекста на НАТО\" и икономическото сътрудничество в Европейския съюз, а също така работни въпроси на Вишеградската група и инициативата \"Три морета\". По-късно на пресконференцията, Анджей Дуда открои специално преговорите за \"Три морета\". \"За нас е от значение между страните ни да се изграждат по-ефективни пътни, железопътни и енергийни връзки, които да ни осигурят туристически и бизнес обмен, както и енергийна сигурност\", отбеляза полският държавен глава. Кшищоф Шчерски, шеф на кабинета на полския президент, посочи пред журналистите, че Варшава е втората столица, посетена от чешкия лидер след преизбирането му през януари т. г. Гостът \"е много добър събеседник за дискусии по европейската и световната политика, както и по събитията от нашия регион\", заяви той. Ще припомним, че Милош Земан е смятан в Европа за политик с ясно изразени прокремълски възгледи - неведнъж се е изказвал против санкциите срещу Русия, подкрепи и строежа на газопровода \"Северен поток-2\". След това, на 13 май, във Варшава пристигна премиерът на Унгария Виктор Орбан; той също има срещи с Дуда и Моравецки. Това бе първото посещение на унгарския държавник в Полша, след като партията му ФИДЕС спечели парламентарните избори, а той вече за четвърти път бе преизбран за министър-председател. В дневния ред на полско-унгарските преговори влязоха наред с двустранните проблеми общоевропейски въпроси и взаимодействието между двете страни в ЕС, свързано по-специално с новия бюджет на Евросъюза за периода след 2020 г. и с миграционната политика. Отделно внимание бе обърнато на проблемите в регионалното сътрудничество, засягащи Вишеградската група и \"Три морета\". На другия ден полският премиер разказа, че в разговора с Орбан са били повдигнати въпроси около дългогодишното финансово планиране, миграцията и бежанците. И нещо по-забележително: унгарският министър-председател изтъкна във Варшава сходството в позициите на Полша и на страната му по въпроса за новия бюджет на ЕС. Виктор Орбан заяви, че и двете държави се стремят да защитят интересите на фермерите в рамките на новия европейски бюджет. Той добави, че според него бюджетът на ЕС трябва да е ориентиран към такова бъдеще, в което най-важна роля да играе единен вътрешен пазар на ЕС с честна конкуренция. По думите на унгарския политик т. нар. стари членки на ЕС печелят от такива страни като Полша и Унгария. Сегашните събития представляват всъщност \"бюджетен бунт\", какъвто \"млада Европа\" се опитва да вдигне срещу страните-основателки на ЕС. Предварителен вариант на бюджета на Европейския съюз за поредния финансов период бе представен в началото на май. И предизвика недоволството на Полша, според която свиването на средствата за селското стопанство и за политиката на сближаване може да се окаже прекомерно. \"Фактически нещата не опират до бюджета. Това е само повод укрепващите страни от Централна Европа да заявят амбициите си, желанието си да играят по-значима роля в европейските работи - каза в коментар за РОСБАЛТ експертът на Вишеградския фонд Кшищоф Замировски. - През последните две десетилетия полската икономика демонстрира темпове на растеж, близки до китайските. Тъй че Варшава става естествен силов център в региона и същевременно изразител на интересите на т. нар. младоевропейци.\" Да напомним най-мащабното разширяване на Европейския съюз преди 14 години - на 1 май 2004 г. в общността влязоха 10 държави: Полша, Кипър, Чехия, Естония, Унгария, Латвия, Литва, Малта, Словакия и Словения. По-късно се присъединиха България и Румъния (през 2007 г.), след тях Хърватия (през 2013-а). Но доста преди разширяването на ЕС, малко след краха на Варшавския договор - през 1991 г., в Централна Европа се формира собствено регионално обединение - Вишеградската група, съюз между Полша, Унгария, Чехия и Словакия (тогава все още Чехословакия). Официално групата бе оформена при среща между лидерите на трите постсоциалистически страни - Лех Валенса, Вацлав Хавел и Йожеф Антал, в унгарския Вишеград. Там бе подписана съвместна декларация, изразяваща стремежа на държавите да се интегрират в европейските структури. За четвърт век оттогава \"вишеградските\" страни получиха желаното членство в Евросъюза, укрепнаха в икономически и политически план. Закономерно нараснаха и амбициите им. Така се роди геополитическата концепция за \"Три морета\" - европейския регион в триъгълника между Балтийско, Черно и Адриатическо море. По замисъла на авторите (предимно с варшавско \"жителство\") инициативата трябва най-вече да консолидира икономически страните от Вишеградската група, балтийските държави (Литва, Латвия и Естония), а също така Хърватия, Австрия, Словения, България и Румъния. В бъдеще към новия геополитически съюз ще може да се присъединят Беларус, Украйна, Молдова, Сърбия, Македония и Черна гора. \"Вишеградските страни виждат в \"Три морета\" отговор едновременно на две предизвикателства. От една страна, това е начин да отстояват интересите си пред \"стара Европа\" и най-вече пред оста Берлин-Париж. Оттук идва впрочем и стремежът на Полша и Унгария да поддържат \"специални отношения\" със САЩ - посочи Кшищоф Замировски. - Нещата тръгват между другото от проект със същото име, предложен от Юзеф Пилсудски. Идеята му от периода между двете световни войни бе да обедини славянския Запад и против Германия, и против Съветския съюз.\" А през последните десетилетия проектът на Пилсудски доби нов живот като геополитическа концепция, целяща да обедини постсъветските страни от Балтийско до Черно море. Варшава обаче не забравя и неуморно напомня на всички останали къде точно се е родил замисълът. И явно няма намерение да изостави претенциите си за лидерство в Централна и Източна Европа. (От БТА)", "date": "2018.05.25", "title": "Кой има интерес от \"Три морета\" в Европа"}
{"url": "https://www.24chasa.bg/novini/article/6881524", "text": "Папа Франциск е поканен да посети България в рамките на своя Балканска обиколка през следващата година. На аудиенцията си при папата премиерът Бойко Борисов му е връчил писмена покана. Обикновено при посещенията си във Ватикана българските държавници отправят устни покани. Този път поканата е отправена сериозно и писмено и шансовете за такава визита са доста големи, коментираха дипломати. Папата и неговият секретар обещаха да мислят за посещение през следващата година, каза и премиерът Бойко Борисов след срещата. Балканската обиколка на Франциск трябва да включва България, Румъния и страна от Западните Балкани. Разчитаме с неговото влияние темата за мира на Западните Балкани да не бъде забравена, обясни още Борисов. \"Най-малко ни трябват 5 месеца да подготвим посещение на папата\", каза още премиерът. \"Взе листче от едно чекмедже, написа си и си го остави в джоба - това, което ще даде на неговите хора да подготвят за посещението\", каза още Борисов. \"Много внимателно всички са следели това, което се случва в София. След като всичко това го разказах, решихме макар и трудно, настоявах много да посети и България. Разказах им всичко, което сме направили за Западните Балкани\", добави той.  \"За да няма спекулации, целта на едно подобно посещение е да успеем да задържим на достатъчно високо ниво световното влияние.Ние нищо друго не искаме, само да има мир на Балканите и да ги превърнем в една строителна площадка. Аз го помолих да се моли за мен.  , най-вероятно ще бъдат засадени около морените в градините на Ватикана\", каза още премиерът. \"Само може да се гордеем с това, което Кирил и Методий са направили. Всички ние сме призвани да накараме историците много по-добре да разкажат на децата да помнят това нещо\", каза още Борисов.", "date": "2018.05.25", "title": "Папа Франциск включва България в Балканска обиколка? (Снимки, видео)"}
{"url": "https://www.24chasa.bg/novini/article/6881479", "text": "Седмица преди Доналд Тръмп да обяви, че отменя очакваната с голям интерес среща на върха с Ким Чен Ун, севернокорейски представители \"вързали тенекия\" на служители на Белия дом. Това пише изданието \"Дейли бийст\", като се позовава на високопоставен представител на американската администрация. Заместник-помощникът на президента по азиатските въпроси Мат Потингър е заявил в конферентен телефонен разговор, че Белият дом е изпратил екип в Сингапур, за да се срещне със севернокорейците и да обсъди логистиката за срещата. \"Те чакаха три дни. Севернокорейците така и не дойдоха. Не ни казаха нищо. Просто ни вързаха тенекия\", е казал Потингър, цитиран от БТА. Той не е посочил изрично, че станалото в Сингапур е непосредствена причина Тръмп да отмени срещата. Но го е представил като фактор, допринесъл за крайното решение. Сайтът \"Дейли бийст\" каза, че е научил за съдържанието на разговора от свой източник, който разказал какво е заявил Потингър.", "date": "2018.05.25", "title": "\"Дейли бийст\": Северна Корея върза тенекия на американците, подготвяли срещата Ким-Тръмп"}
{"url": "https://www.24chasa.bg/novini/article/6881533", "text": "На 27 май започва реконструкцията на бул. \"Тодор Каблешков\" в участъка от магазин \"Кауфланд\" до бул. \"Цар Борис Трети\", включително подземната инженерна инфраструктура\". Това съобщи пресцентърът на Столичната община. След като миналата година беше направено разширение на бул. \"Тодор Каблешков\" - между бул. \"Братя Бъкстон\" и магазин \"Кауфланд България\", се предвижда да започне работата по следващия етап, посочват от общината. Заради ремонта пътното платно ще бъде затворено за движение, за което е направена временна организация на движението. В рамките на реконструкцията ще бъде преасфалтирано и кръстовището с бул.\"Цар Борис Трети\", което е едно от най-натоварените. Предвижда се поетапно да се ограничава движението. Ремонтните работи се предвижда да продължат до 20 юли. Стойността на обекта е 1 млн. лв.", "date": "2018.05.25", "title": "Започва нов етап от ремонта на бул. \"Тодор Каблешков\" в София"}
{"url": "https://www.24chasa.bg/novini/article/6881532", "text": "Джип с българска регистрация е ударил умишлено друг автомобил на булевард в Брюксел, съобщиха местни медии, цитирани от БТА. Разпространените любителски кадри не дават възможност да се потвърди регистрацията на джипа. От записа се вижда, че в задръстване джипът тръгва рязко, изблъсква от дясната лента за движение спрелия пред него автомобил и продължава напред. Удареният автомобил напуска платното, удря се в крайпътно дърво и се завърта на 180 градуса. Медиите съобщават, че няма пострадали, а участниците в произшествието са били разпитани. Засега не е известно защо се е стигнало до тези действия.", "date": "2018.05.25", "title": "Български джип изблъскал умишлено автомобил в Брюксел"}
{"url": "https://www.24chasa.bg/novini/article/6881550", "text": "Учени откриха гигантски каньони под дебелия лед на Южния полюс, съобщи Би Би Си. Дълбоките проломи са дълги стотици километри. Те насичат високи планини, които не са различими под снежната повърхност на континента, предава БТА. Учените от университета на Нортъмбрия са открили скритите каньони с радар. Според екипа те имат ключова роля за контролирането на ледения поток. Ако антарктическият лед изтънее заради глобалното затопляне, тези канали ще ускорят движението му към океана, което допълнително ще повиши морското равнище. Най-големият от каньоните е дълъг 350 км и широк 35 км. Следващите два са също толкова внушителни - с дължина 300 км и 150 км. Всички са под дебел слой лед - повече от 2 км. Те преминават под т.нар \"леден вододел\" - висок хребет от лед от Южния полюс към брега на Западна Антарктида. Наричат го вододел, защото ледът се движи или от едната или от другата му страна - към морето Уедъл на изток или към морето Рос на запад.", "date": "2018.05.25", "title": "Откриха гигантски каньони в Антарктида"}
{"url": "https://www.24chasa.bg/novini/article/6881553", "text": "На 28 май от 11.00 часа в централната сграда на БАН Научният архив на Академията ще представи справочник и документална изложба \"Жените в историята на академичната наука в България\". Събитието е част от проекта \"Енциклопедичен справочник и база данни \"Жените в историята на академичната наука в България\", финансиран от ЮНЕСКО през 2017 г., съобщи пресцентърът на академията, цитиран от БТА. Целта на проекта е да популяризира сред обществото научните постижения и значимостта на хабилитираните жени, работещи в системата на Българската академия на науките от създаването й до днес, а те са 952. Енциклопедичният справочник продължава традицията на старите енциклопедични издания, отразяващи личния състав на Академията. Справочникът съдържа биографични данни, сведения за награди и отличия, за членство в наши и чуждестранни научни организации и академии, за преподавателска дейност, библиография на важни научни трудове и авторство на патенти, изразява научното израстване на жените и заеманите от тях ръководни позиции. Документалната изложба прави ретроспекция на темата за жените и мястото, което те заемат в създаването, развитието и утвърждаването на Българската академия на науките и нейните академични звена. Тя показва важни и малко известни документи от служебните архиви и личните архивни фондове, както и богат фотоматериал за жените учени.", "date": "2018.05.25", "title": "БАН представя справочник за жените учени"}
{"url": "https://www.24chasa.bg/novini/article/6881555", "text": "Либералната партия \"Сиудаданос\", която е съюзник на премиера Мариано Рахой, поиска днес предсрочни парламентарни избори и обяви, че ще попречи на социалистическата опозиция да дойде на власт в резултат на вот на недоверие срещу правителството, предаде Франс прес. След като вчера Специализираният наказателен съд в Мадрид осъди членове на управляващата Народна партия по обвинения в корупция на общо 351 години затвор, \"Сиудаданос\" поискаха от министър-председателя Рахой да насрочи до няколко седмици нови избори, предава БТА. От партията обявиха още, че по този начин тя се противопоставя на опита на Испанската социалистическа работническа партия и нейния лидер Педро Санчес да вземат властта чрез вот на недоверие срещу правителството. Социалистическата партия внесе днес предложение в долната камара на парламента за вот на недоверие срещу правителството на Мариано Рахой след обявената вчера присъда. За да бъде успешен, вотът на недоверие трябва да бъде подкрепен от 176 депутати от общо 350 членове на камарата, които да подкрепят евентуален нов премиер на страната. Генералният секретар на социалистическата партия Педро Санчес свика тази сутрин изпълнителния комитет на партията на федерално ниво, за да бъде обсъден вотът на недоверие. Според вчерашната присъда представители на Народната партия са взимали подкупи срещу предоставяне на обществени поръчки в няколко испански общини. Съдът също така обяви, че има партийна \"черна каса\" - твърдение, което партията продължава да отрича. Испанският печат коментира днес, че присъдата е била унищожителна (в. \"Периодико\") и че е нанесла удар на доверието в партията, управлявала Испания от 1996 до 2004 г. и от 2011 г. (в. \"Паис\") Социалистите вече се сдобиха с подкрепата на радикалната лява партия \"Подемос\" за сваляне на правителството, но за да получат мнозинство, им трябват още гласовете на \"Сиудаданос\" или на малките националистически партии в парламента, сред които са и каталунските сепаратисти, срещу които Санчес се противопостави заедно с премиера Рахой. /Божидар Захариев/", "date": "2018.05.25", "title": "Испанските либерали поискаха предсрочни избори в страната (Обновена)"}
{"url": "https://www.24chasa.bg/novini/article/6881576", "text": "Турция заяви днес, че Израел, който е в сериозна дипломатическа криза с Анкара, ще си навреди, признавайки \"арменския геноцид\", тъй като това означава да го постави на едно ниво с Холокоста, предаде АФП. Ние смятаме, че фактът, че Израел поставя на едно ниво събитията от 1915 г. и Холокоста, вреди преди всичко на самия него, заяви пред журналасти говорителят на турското външно министерство Хами Аксой, цитиран от БТА. Той посочи това по повод предложение, одобрено в сряда от израелските депутати, за организиране на пленарни дебати по въпроса за \"признаване на арменския геноцид\". Не е определена дата за дебата. Макар това предложение да не е на правителството, то може да отрови още повече отношенията с Турция, чийто президент Реджеп Тайип Ердоган обвини Израел, че \"използва методи, достойни за нацистите\", след избиването на над 60 палестинци от израелската армия при протестите в Газа на 14 май. Преди да бъде гласувано предложението, депутатката Тамар Зандберг от опозиционната партия Мерец заяви, че моментът на внасянето на предложението няма нищо общо с напрежението между Израел и Турция. \"Този въпрос е жертва на политически спорове от толкова отдавна. Непризнаването на арменския геноцид е морален позор за Израел\", каза тя. От 1989 г. партия Мерец се опитва да постигне признаване на масовото избиване на арменци в Османската империя през периода 1915-1917 г. за \"геноцид\", но израелските правителства отхвърляха тези опити заради връзките с Турция, които се развиваха с променлив успех през последните години. Според Армения в периода 1915-1917 г. са били избити 1,5 милиона арменци в Османската империя. Турция твърди, че става дума за гражданска война, в която са загинали между 300 000 и 500 000 арменци и още толкова турци. Анкара категорично отказва да използва термина \"геноцид\". Турция и Израел си разменят обиди и дипломатически санкции от 14 май насам. Анкара отзова временно посланика на Израел в Турция и генералния консул на Израел в Истанбул. Израел предприе подобна мярка спрямо турския генерален консул в Ерусалим. Тази ескалация на напрежение рискува да подкопае крехкото нормализиране на отношенията между двете страни, започнало през 2016 г. след сериозна дипломатическа криза, избухнала след израелски щурм срещу турски кораб от хуманитарна флотилия с помощи за Газа през 2010 г.", "date": "2018.05.25", "title": "Турция: Израел ще си навреди, \nпризнавайки арменския геноцид"}
{"url": "https://www.24chasa.bg/novini/article/6881578", "text": "Правителството на Холандия заяви днес, че ще държи Русия отговорна заради ролята й в свалянето на малайзийския пътнически самолет по полет МН17 над Източна Украйна през юли 2014 г., предадоха Ройтерс и ТАСС. \"Холандия и Австралия ще привлекат Русия към отговорност заради причастността й към катастрофата с МН17. Да търсиш отговорност от една страна е сложен правен процес\", се казва в правителствено съобщение. Уточнява се, че холандското правителство е взело съответното решение по предложение на външния си министър Стеф Блок и се казва, че и двете страни са информирали Русия за намеренията си, предава БТА. Изявление направи и самият Стеф Блок. \"Правителството винаги е казвало, че истината за катастрофата трябва да бъде установена. Холандия и Австралия поискаха днес от Русия да установи диалог, за да се стигне до решение, което да въздаде справедливост заради огромните страдания и щети, причинени от свалянето на полет МН17. По този въпрос Холандия има подкрепата на световната общност. На основата на изводите на Съвместната следствена група (ССГ) Холандия и Австралия са убедени, че Русия носи отговорност за разполагането на ракетния (противосамолетен комплекс) \"Бук\", от който е бил свален малайзийският боинг. Затова правителството предприема следващата крачка, за да търси официално отговорност от Русия\", каза министърът. Блок добави, че Москва засега отказва да сътрудничи на международното разследване. ССГ, в която влизат представители на Австралия, Белгия, Малайзия, Холандия и Украйна, публикува вчера междинни резултати от своето разследване. Следователите твърдят, че ракетата, с която е свален самолетът, е била на въоръжение на руската 53-а зенитна ракета бригада, базирана край град Курск. На пресконференцията в Амстердам бе показан бе филм, проследяващ според следователите пътя на ракетата от Курск до Източна Украйна. Следователите се въздържаха да кажат кой точно е изстрелял фаталната ракета. На пресконференцията вчера холандският прокурор Фред Вестербеке каза, че има съществен напредък в разследването, но още не може да се каже кой и защо е свалил самолета. Заподозрени във връзка с катастрофата са няколко десетки души, добави той. Днес обаче Стеф Блок заяви, че резултатите от разследването \"сочат пряка намеса на Русия\". Според него опитите да се търси отговорност от Русия за свалянето на самолета съгласно международното право ще бъдат различен, паралелен процес от текущото разследване, което има за цел да бъде установена индивидуалната наказателна отговорност. \"Ще искаме от Русия компенсация за жертвите\", посочи той. Холандия и Австралия са двете страни, които дадоха най-много човешки жертви сред пътниците на сваления самолет, летящ от Амстердам за Куала Лумпур. Загинаха всички 298 души на борда. Русия обаче отрича каквато и да е нейна намеса в случая. Руското министерство на отбраната, цитирано от ТАСС, коментирайки изводите на ССГ, отхвърли всички обвинения, като каза, че нито един зенитен ракетен комплекс на руските въоръжени сили никога не е пресичал руско-украинската граница. Министерството отбеляза също, че на холандските правозащитни органи са били представени изчерпателни доказателства, които еднозначно сочат причастността на украинските зенитно-ракетни комплекси \"Бук\" към унищожаването на боинга.", "date": "2018.05.25", "title": "Холандия: Ще държим Русия отговорна за свалянето на малайзийския самолет над Украйна през 2014 г."}
{"url": "https://www.24chasa.bg/novini/article/6881535", "text": "Турски рапър, известен под името Езхел, бе изпратен в затвора вчера по обвинение в подстрекаване към употреба на наркотици в някои от песните си, съобщава АФП, като се позовава на информация във в.\"Хюриет\". 28-годишният изпълнител на име Серджан Ипекчиоглу е бил задържан в сряда в Истанбул и поставен под арест вчера по обвинение в \"подстрекаване към употреба на наркотици\". Снощи хаштагът #FreeEzhel /освободете Езхел/ бе един от най-споделяните в Туитър в Турция. Противниците на управляващата Партия на справедливостта и развитието редовно изразяват опасение, че страната може да направи завой към консервативна ислямска система. Опозицията редовно обвинява президента Реджеп Тайип Ердоган в авторитарен уклон и че поставя под натиск света на изкуството по-специално чрез разрастването на чистките, предприети след опита за преврат от юли 2016 г. Над 140 000 души бяха уволнени или временно отстранени от работа, а над 50 000 бяха изпратени в затвора, а много медии бяха закрити в рамките на мащабните чистки. В началото на годината в Турция избухна полемика след публикуването на списък с 208 песни, забранени за разпространение през 2016 г. от държавната компания за радио и телевизия ТРТ. Компанията се защити, като заяви, че не става дума \"да се отстраняват творци\", а само да се спазва законът, който забранява съдържание, насърчаващо да се пуши, пие алкохол или разпространяващо \"терористична пропаганда\".", "date": "2018.05.25", "title": "Арестуваха турски рапър, подстрекавал към употреба на наркотици"}
{"url": "https://www.24chasa.bg/novini/article/6881608", "text": "Бившата ръководителка на косовския екип за преговори с Белград Едита Тахири заяви, че основаването на Съюз на сръбските общини /ССО/ представлява риск за Косово, предаде Танюг, цитирана от БТА.  Тахири каза за прищинския вестник \"Епока е ре\", че на този етап Белград би могъл да поиска допълнителни компетенции за ССО, наричан от албанците Асоциация на общините със сръбско мнозинство. Тя призова политическите субекти да постигнат консенсус по този въпрос. По думите й президентът Хашим Тачи трябва да води диалога с Белград, по конституция и заради големия си опит. Диалогът между Белград и Прищина буксува и те се обвиняват взаимно, че не прилагат подписаното в Брюксел споразумение. Белград посочва, че Прищина не формира обещания Съюз на сръбските общини, а Прищина смята, че сръбските власти искат ССО да надхвърли дори компетенциите, които има Република Сръбска в Босна и Херцеговина. Политическият съветник на косовския президент Хашим Тачи Блерим Шаля каза миналия месец, че ССО няма да бъде формиран преди подписването на окончателно /правно/ обвързващо споразумение между Косово и Сърбия. \" Американският посланик в Прищина Грег Делауи каза в интервю за косовска телевизия, че финалната фаза на диалога Белград-Прищина ще започне много скоро и че 2018 г. трябва да бъде година на успеха на този диалог. Посланикът каза също, че формирането на Съюз на сръбските общини не е заплаха за Косово, а добра възможност за повишаване на стабилността и на разбирателството.", "date": "2018.05.25", "title": "Съветник на Тачи: Няма да се формира Съвет на сръбските общини преди споразумение"}
{"url": "https://www.24chasa.bg/novini/article/6881740", "text": "40-годишен безработен варненец ще бъде изправен пред съда с обвинение за разпространение на кокаин. Вчера държавното обвинение внесе акта срещу него, очаква се да бъде насрочена дата за делото. Дилърът бил следен от разследващите известно време. Той работел предимно по нощните заведения във Варна, като приемал поръчки по телефона и после разнасял стоката с колата си. На 11-и март след полунощ, миналата година, бил засечен от разследващите пред дискотека в морската столица. Когато клиентът му влязъл в автомобила да си вземе дозата, униформените го арестували. При личен обиск у него били открити 10 пликчета с бяло прахообразно вещество. В последвалото претърсване и в дома му били намерени и иззети пари, мобилен телефон, кутийка със зелено топче, кутия от електронна везна, дозатор, лъжица с бяло прахообразно вещество и документи, укрити на различни места в жилището. Физико-химичната експертиза дала заключение, че откритите при обиска и претърсванията вещества са кокаин и марихуана, а по някои от иззетите предмети имало следи и от амфетамини. Общата стойност на откритите наркотици е близо 400 лева.", "date": "2018.05.25", "title": "Изправят пред съда варненски наркодилър"}
{"url": "https://www.24chasa.bg/novini/article/6881757", "text": "Руският външен министър Сергей Лавров обсъди днес по телефона с холандския си колега Стеф Блок случая със сваления над Източна Украйна през юли 2014 г. малайзийски пътнически самолет по полет МН17, предаде Ройтерс, позовавайки се на ТАСС. Холандия обяви по-рано през деня, че държи руската държава отговорна за свалянето на самолета, а в свое съобщение холандското правителство посочи, че възможна следваща стъпка по случая е предаването му за разглеждане от международен съд, предава БТА.  След разговора със Стеф Блок Сергей Лавров заяви днес на Международния икономически форум в Санкт Петербург, че холандският външен министър не е успял да изложи факти, доказващи връзката на Русия със свалянето на самолета през 2014 г. Лавров заяви още, че разследването на катастрофата с МН17 напомня на случая \"Скрипал\". Той подчерта, че и по двата случая няма никакви доказателства за руска намеса и каза, че се създава усещане за спекулация с политически цели. Кремъл официално отрече днес твърденията за руско участие в свалянето на малайзийския самолет. Говорителят на Кремъл Дмитрий Песков заяви, че Русия не е пълноправен участник в холандското разследване на инцидента и следователно не може да приеме на доверие изводите му. Песков още веднъж заяви, че Кремъл \"абсолютно\" отрича да има участие в свалянето на самолета. Руското министерство на отбраната днес също отрече, че руската армия е отговорна за свалянето на полет МН17. В свое изявление министерството посочва, че е \"повече от вероятно\" ракетата \"Бук\", поразила самолета, да е принадлежала на украинските въоръжени сили. В изявлението се казва още, че серийният номер на ракетния двигател показва, че тя е произведена през 1986 г. когато Украйна е била част от Съветския съюз.", "date": "2018.05.25", "title": "Лавров се чу по телефона с холандския си колега за сваления малайзийски самолет"}
{"url": "https://www.24chasa.bg/novini/article/6881756", "text": "Парижката полиция съобщи, че са арестувани двама боклукчии, които откраднали кола за събиране на смет, за да изсипят боклука пред централата на партията на президента Еманюел Макрон \"Република, напред!\", предаде Асошиейтед прес, цитирана от БТА. При полицейска операция тази сутрин в центъра на Париж е било осуетено намерението на задържаните, каза полицейски служител, пожелал анонимност. На видеозаписи в социалните мрежи са заснети полицаи с бронирани жилетки, насочили оръжия срещу двамата мъже на авеню \"Опера\". Френски медии съобщиха, че двамата са профсъюзни активисти. Те откраднали боклукчийската кола от колеги, които били на работа с нея в северен район на Париж. Боклукчийските коли във френската столица имат джипиеси, отбелязва АП.", "date": "2018.05.25", "title": "Арестуваха двама преди да изсипят боклукчийска кола пред централата на Макрон (Видео)"}
{"url": "https://www.24chasa.bg/novini/article/6881767", "text": "Заместник-министърът на регионалното развитие и благоустройството Деница Николова председателства днес съвместна среща на националните координатори и координаторите на приоритетни области на Стратегията на ЕС за Дунавския регион, съобщиха от министерството. Събитието е част от календара на Българското председателство на Съвета на ЕС. Това е и трета среща, организирана в рамките на Българското председателство на Дунавската стратегия. Като част от форума се е състояло и заседание на Тройката, в която България е заедно с Унгария и Румъния, предава БТА. Оптимизация и ключови промени в плана за действие по Стратегията на ЕС за Дунавския регион са били основната тема на дискусията. Днешното заседание е ключово по отношение на Плана за действие в контекста на рамката след 2020 г., е коментирала зам.-министър Николова. Тя е отбелязала, че през годините приоритетите на Дунавската стратегия се развиват и проектите трябва да бъдат актуализирани, преобразувани или заменени съгласно приоритетните цели. Заместник-регионалният министър е отбелязала, че Планът за действие изисква допълнителен анализ и оценка на всяка приоритетна област, а процесът трябва да приключи най-късно до края на 2020 г., като се свърже с новите приоритети на политиката на ЕС за сближаване.", "date": "2018.05.25", "title": "Приета е пътна карта за подобряване изпълнението на Дунавската стратегия"}
{"url": "https://www.24chasa.bg/novini/article/6881761", "text": "Съд в Истанбул издаде доживотни присъди срещу 119 души, включително бивши военни с висок ранг, смятани за членове на Фетхуллахистката терористична организация (ФЕТО), която Анкара обвинява за опита за преврат през 2016 г., съобщава Анадолската агенция, цитирана от БТА. Осъдените са обвинени във връзка с инциденти в Истанбул, които са станали в нощта на осуетения опит за преврат на 15 юли 2016 г. Сред тях са трима бивши офицери с висок ранг и 116 бивши студенти от Военновъздушната академия. Те са обвинени в нарушаване на конституцията. Общо 1258 души, включително бивши воени, бяха осъдени на доживотен затвор по 163 отделни дела във връзка с провалилия се пуч, а още 125 други дела са в ход, напомня ДПА, позовавайки се на данни отпреди днешното решение. ФЕТО и живеещият в САЩ ислямски проповедник Фетхуллах Гюлен са обвинявани за неуспешния опит за преврат на 15 юли 2016 г. в Турция, когато бяха убити 250 души, а близо 2200 бяха ранени.", "date": "2018.05.25", "title": "В Истанбул издадоха доживотни присъди \nсрещу 119 предполагаеми членове на ФЕТО"}
{"url": "https://www.24chasa.bg/novini/article/6881778", "text": "Колумбия ще гласува в неделя на първите президентски избори след сключването на мир с бунтовническата групировка ФАРК. Това е ключов вот за страна, поляризирана от това историческо споразумение, което кандидатът на десницата и фаворит за спечелване на изборите Иван Дуке обещава да преразгледа. Мирът е крехък. Измъчвана от корупция и от големи неравенства, Колумбия се мъчи да изплува на повърхността след най-продължителния въоръжен конфликт в историята на двете Америки. Страната, която е най-големият производител на кокаин в света, има проблеми с насилие от страна на въоръжени групировки, разпръснати по границите, където си оспорват контрола върху наркотрафика в бившите бастиони на ФАРК. Тези избори са \"допълнителен етап, който е много важен за тази нова Колумбия, която изграждаме: мирна Колумбия\", подчерта държавният глава десноцентрист Хуан Мануел Сантос. Шейсет и шест годишният президент обяви, че 155 000 военни ще помагат за гарантиране на сигурността на първия тур на 27 май. В социологическите проучвания води силно консервативната десница. Със своя млад кандидат, новак в политиката, тя възнамерява да завоюва президентството. Четиридесет и една годишният Иван Дуке води кампания с обещанието да изкорени \"ракът на корупцията\" и да даде тласък на мудната четвърта икономика в Латинска Америка, отбелязала растеж от 1,8 процента. \"Моментът за промяна настъпи!\", не спира да повтаря той на митингите си. Основни теми на предизборните му прояви са предприемаческата свобода и традиционните семейни ценности. Дуке развява и плашилото на изпадналата в криза съседка Венецуела. Кандидатите са шестима. Адвокатът и икономист Дуке, представляващ коалиция, водена от Демократичния център и включваща евангелистите, събира подкрепата на над 41 на сто от възнамеряващите да гласуват. Той изпреварва с дванайсетина процента основния си съперник Густаво Петро, на 58 години, бивш кмет от левицата на Богота и кандидат на движението \"Човешка Колумбия\". Този бивш партизанин от разпуснатата групировка М-19, срещу когото са отправяни нападки заради близостта му с покойния венецуелски президент Уго Чавес, очарова все по-многолюдни тълпи с антисистемната си програма, обещаваща подкрепа за най-бедните. \"Неговият възход може да се обясни с голямата поляризация на страната. Той е един от полюсите в тази поляризация\", каза за АФП анализаторът Андрес Масиас от университета \"Екстернадо\". В държава с 49 милиона население, управлявана предимно от десни сили и съюзена със САЩ, Петро защитава споразумението с ФАРК и диалога с Армията за национално освобождение (АНО), последната партизанска групировка в страната. Дуке възнамерява да промени споразумението и по-конкретно да наложи по-строги присъди за бившите партизани, извършили тежки престъпления. Той поставя под въпрос преговорите с АНО. Нито един от двамата няма изгледи да спечели още на първи тур с над 50 процента от гласовете. Така че би трябвало да се изправят един срещу друг на втория тур, насрочен за 17 юни. Но неочакваният изход от референдума през 2016 г. за споразумението с ФАРК (Революционни въоръжени сили на Колумбия), което бе отхвърлено от избирателите, показа, че резултатът от вота не може да бъде предвиден от сондажите. Особено в страна, където около половината избиратели традиционно не гласуват. Утвърждаването на мира - да се обърне страницата след повече от половин век братоубийствена война, взела поне 8 милиона жертви (загинали, изчезнали или разселени) - ще бъде една от основните задачи на бъдещия президент. Приемникът на Сантос - който след два поредни мандата няма право да участва във вота - ще заеме поста на 7 август, когато Колумбия празнува независимостта си. ФАРК се отказа да участва в надпреварата. Разоръжена и преобразувана в политическа партия със същия акроним, тя понесе болезнено поражение, когато се сблъска с реалността на изборите през март. Дори не успя да получи 0,5 процента, необходими да увеличи представителството си от 10 места в парламента, които получава служебно по силата на споразумението. На тези парламентарни избори се наложи десницата, която подкрепя Дуке. Ако той бъде избран, ще може да разчита на подкрепата на десницата в Конгреса. Но в очите на над 36 милиона колумбийски избиратели той извлича дивиденти най-вече от популярността на една авторитетна личност - 65-годишният лидер на \"Демократичния център\" Алваро Урибе. \"Ако Дуке бе кандидат на друга партия, той нямаше да бъде начело на сондажите\", смята Масиас и изтъква \"големия политически капитал\" на предизвикващия полемики, но популярен бивш държавен глава. Самият Урибе не може да се кандидатира след двата си мандата (2002-2010 г.). \"Бащата на Колумбия\", както го нарече водещият на един митинг, \"посвети в рицарство\" младия Дуке. Урибе го представя като \"шанс за родината\", но отрича да го манипулира като марионетка.", "date": "2018.05.25", "title": "Колумбия гласува на първи президентски избори след сключването на мир с ФАРК"}
{"url": "https://www.24chasa.bg/novini/article/6881776", "text": "Британският външен министър Борис Джонсън каза, че Русия трябва да отговаря за действията си във връзка със сваления над Украйна пътнически самолет през 2014 г., предаде Ройтерс, цитирана от БТА. По-рано холандското правителство каза, че ще държи руската държава отговорна за ролята й в поразяването на боинга на авиокомпания \"Малейжа еърлайнс\". Според оповестени вчера междинни резултати от международно разследване, ракетата, с която е свален самолетът, е била на въоръжение на руската 53-а зенитна ракета бригада, базирана край град Курск. \"Кремъл смята, че може да действа безнаказано\", каза в писмено изявление Джонсън. \"Руското правителство сега трябва да отговаря за действията си във връзка със свалянето на (полет) МН17\", каза Джонсън. Според него това е нагледен пример как Кремъл не зачита невинните човешки животи. Десет британци загинаха при инцидента.", "date": "2018.05.25", "title": "Борис Джонсън: Русия да отговаря за действията си за сваления самолет над Украйна"}
{"url": "https://www.24chasa.bg/novini/article/6881786", "text": "На 24 май след дълго боледуване на 58-годишна възраст ни напусна спортният журналист Иван Златарев, съобщи \" Роден е на 19 март 1960 година в София. Завършва Висшия институт по физкултура (сега Национална спортна академия \"Васил Левски\") със специалност плуване и треньор по плувни спортове. Работил като треньор по плуване в спортен клуб \"Левски\" и като преподавател в СУ \"Климент Охридски\". Журналистическата си кариера започва в списание \"Треньорска мисъл\". След това оставя трайна следа във вестниците \"Народен спорт\", \"7 дни спорт\", \"Планета спорт\", \"Дума\", \"Земя\" и др.. От 2008 година е във вестник \"Монитор\", където работи точно 10 години. Поклонението е в понеделник, на 28 май 2018 г. от 11,30 ч. в църквата \"Света София\" в София.", "date": "2018.05.25", "title": "Почина спортният журналист Иван Златарев"}
{"url": "https://www.24chasa.bg/novini/article/6881826", "text": "Движението по главния път София - Варна в местността \"Боаза\" край Търговище се осъществява в едната лента. Причината за въведеното ограничение е пътно-транспортно произшествие, съобщи за БТА дежурният в Областно пътно управление /ОПУ/. Сигналът за катастрофата е подаден минути преди 15 часа. Товарен камион се е врязал в мантинелата. Причините за инцидента се изясняват. Предстои изтегляне на катастрофиралия ТИР. В региона вали дъжд, придружен с гръмотевици. Пътните настилки са мокри, допълват от ОПУ и апелират водачите да се движат със скорост, съобразена с пътните и с метеорологичните условия.", "date": "2018.05.25", "title": "Камион се вряза в мантинелата на път София-Варна"}
{"url": "https://www.24chasa.bg/novini/article/6881881", "text": "Европейската комисия предложи днес да се променят правилата за акциза върху алкохола в ЕС, предаде пресслужбата на институцията. Малките производители и крафт производителите на алкохол (включително за пръв път малките независими производители на сайдер) се предвижда да могат да участват в нова европейска система за сертифициране, потвърждаваща техния достъп до по-ниски ставки на акциза в съюза. Ще се предприемат и мерки срещу незаконното използване на необлагаем денатуриран алкохол за производство на фалшиви напитки. Освен това ще се увеличи прагът за бирата с ниско алкохолно съдържание, за която ще могат да се прилагат намалени ставки. Еврокомисията предлага въвеждането на единна система за сертифициране, която потвърждава статута на независимите малки производители на алкохол. Предвижда се изясняване на процесите и условията за производство на денатуриран алкохол. Той се използва при производството на различни стоки като почистващи изделия, течност за чистачки, парфюми и антифриз и е освободен от акциз. Това освобождаване може да се използва от производители за създаването и предлагането на опасни фалшиви напитки, без да плащат данъци и при заплаха здравето на потребителите, се посочва в съобщението на еврокомисията. Тя предлага остарелите процедури на хартиен носител, използвани за проследяване на движението на определени видове денатуриран алкохол, да бъдат заменени със задължителното използване на системата за движение и наблюдение на акцизните стоки. Предвижда се да се увеличи прагът за бирата с ниско алкохолно съдържание, за която могат да се прилагат намалени ставки, от 2.8 об. % на 3.5 об. %, за да се стимулират пивоварните да проявяват новаторство и да създават нови продукти. По този начин би трябвало да се насърчат потребителите да предпочитат напитки с ниско алкохолно съдържание вместо стандартните напитки и така да се намали консумацията на алкохол. Днешните законодателни предложения ще бъдат представени на Европейския парламент и на Европейския икономически и социален съвет за съгласуване и на Съвета на ЕС - за приемане.", "date": "2018.05.25", "title": "Европейската комисия предлага нови правила за акцизите върху алкохола"}
{"url": "https://www.24chasa.bg/novini/article/6881894", "text": "Двама души загинаха от едно ухапване на змия в Северна Индия - майка и детето, което тя накърмила, съобщи АФП. Жената спяла, когато я ухапала змия в къщата й в щата Утар Прадеш. Тя не усетила нищо и когато се събудила, накърмила тригодишното си момиченце. Така, без да знае, го изложила на отровата. Когато състоянието на майката и детето се влошило стряскащо, семейството намерило змията в друга стая на къщата. Тя избягала, когато я открили, съобщава БТА. Двете жертви били откарани в болница, но лекарите могли само да констатират смъртта им. В Индия има около 300 вида змии, от които шейсетина са силно отровни.", "date": "2018.05.25", "title": "Змия уби двама души с едно ухапване"}
{"url": "https://www.24chasa.bg/novini/article/6881900", "text": "Текстилни стоки от Китай, Турция и Бангладеш не са били допуснати до българския пазар поради липса на анализ за допустими стойности на азобагрила, липса на документи и маркировка, поради което се смятат за опасни за човешкото здраве. Това съобщиха от пресслужбата на министерството на здарвеопазването, цитирани от БТА. В периода 1 февруари - 31 март органите на държавния здравен контрол са извършили проверки на текстилни изделия и облекла, декларирани за внос у нас от трети страни. Проверяващите са не са допуснали за свободно обръщение 3 173 кг шалове; 14 333 дамски и мъжки блузи, панталони, тениски, ризи, работни униформи, рокли; текстилни аксесоари; спално бельо, 1 404 400 броя текстилни изделия за еднократна употреба; 55 кг обагрени трикотажни платове от памук и трикотажни части за дрехи.", "date": "2018.05.25", "title": "Не допуснаха до пазара стоки от Китай, Турция и Бангладеш, нямали анализ за азобагрила"}
{"url": "https://www.24chasa.bg/novini/article/6882145", "text": "Унгарското правителство ще вземе мерки, за да спре демографския спад, а след това и да обърне тенденцията, до 2030 г., заяви днес премиерът Виктор Орбан, обвинявайки либералната демокрация за подкопаването на традиционните семейства, предаде Ройтерс, цитирана от БТА. Орбан посочи, че ключовият въпрос е дали унгарската нация ще бъде съхранена \"биологически и количествено\" и какво трябва да направи правителството, за да спре демографския спад. То ще приеме \"сериозен план за действие по семейната политика\", заяви Орбан, без да разкрие подробности. По думите му либералната демокрация не е успяла да спре имиграцията, да защити християнската култура или да укрепи традиционното семейство на мъж и жена. \"Има много видове семейства, много начини на живот и тя (либералната демокрация) твърди, че не бива да правим разлика между тях. Тя иска да осигури равно третиране пред закона. И това е причината, една от причините защо изживяваме демографски спад сега\", заяви Орбан по държавното радио. Статистическите данни показват, че населението на Унгария намалява от десетилетия, отбелязва Ройтерс. След избирането на Орбан през 2010 г. то е намаляло още - от 10,014 милиона през 2010 г. до 9,771 милиона през януари 2018 г. Вместо от либерална демокрация, според него периодът до 2030 г. в Унгария и в Европа трябва да се определя от модернизирана идея на християнска демокрация. \"Християнската демокрация ни пази от миграция, защитава границите, подкрепя традиционния семеен модел между мъж и жена и смята защитата на християнската ни култура за нещо естествено\", заяви Орбан. Той потвърди, че правителството му ще внесе в парламента следващата седмица проектозакон, който ще предвижда наказателна отговорност за неправителствени организации, обвинени, че подпомагат и финансират на незаконната имиграция. По време на днешното интервю за националното радио Орбан обяви още, че следващата седмица на парламента ще бъде предложено да гласува конституционна промяна, по силата на която на демонстрантите по време на протести ще бъде забранено да доближават домовете на политици, предаде ДПА. Протестите срещу депутати не са рядко явление в Унгария. \"В интерес на защитата на частния живот, искаме да останем верни на принципа, че хората не бива да бъдат притеснявани в домовете си\", каза Орбан.", "date": "2018.05.25", "title": "Орбан: Унгария ще защитава традиционните семейства между мъж и жена"}
{"url": "https://www.24chasa.bg/novini/article/6882165", "text": "Бургаският окръжен съд наложи мярка за неотклонение \"задържане под стража\" на 56-годишния Кирил Атанасов, който на 8 май стреля с газов пистолет по бившата си жена Лиляна и я рани в ухото, а после направи опит да се самоубие. Според магистратите, ако не бъде арестуван, имало опасност той да се укрие или да извърши ново престъпление. В съда Атанасов заяви, че не си спомня за екшъна посред бял ден в хранителния магазин преди две седмици. \"Губят ми се дни и часове. Споменът ми е вече в болницата\", промълви стрелецът от Свети Влас. Адвокатът му настояваше да бъде пуснат под домашен арест или срещу парична гаранция. Докато чакаше пред залата Атанасов бе постоянно наведен и защитата му обясни, че му прилошало. Съдебно-медицинската експертиза обаче показвала, че няма пречки да остане в следствения арест. Магистратите бяха категорични, че стреббята по бившата му съпруга е опит за предумишлено убийство, за което законът предвижда от 15 до 20 г. решетки или доживотен затвор. Решението може да се обжалва пред Апелативен съд.", "date": "2018.05.25", "title": "Белезници за стрелеца от Свети Влас, гърмял по бившата си"}
{"url": "https://www.24chasa.bg/novini/article/6882164", "text": "Съпругата на намиращ се в затвора китайски адвокат правозащитник съобщи, че се е срещнала с германската канцлерка Ангела Меркел в резиденцията на германския посланик в Пекин вчера, предаде ДПА. Сюй Ян каза, че е обсъдила с канцлерката по време на официалното й посещение в Китай положението на своя съпруг. \"Много съм благодарна на канцлерката, че ме изслуша, въпреки напрегнатата си програма\", каза Сюй пред приятели и журналисти чрез група в социалната мрежа \"УотсАп\". Сюй Външън бе задържан на улицата през януари, докато отвеждаше сина си на училище, и бе обвинен в \"призиви за сваляне на държавната власт\", предава БТА. Меркел редовно се среща с представители на китайското гражданско общество при посещенията си в Берлин. Тя се е срещнала и лично с адвокат Сюй по-рано, както и с друг адвокат - Цзян Тянюн, който сега е в затвора по подобни обвинения. При сегашната си визита тя се срещна с китайските лидери в Пекин и посети фирми-стартъпи в южния иновационен хъб Шънжън.", "date": "2018.05.25", "title": "Меркел се срещна със съпругата на затворен правозащитник при посещението си в Китай"}
{"url": "https://www.24chasa.bg/novini/article/6882180", "text": "При новата президентска система на управление, която ще бъде въведена след президентските и парламентарни избори на 24 юни, управляващата Партия на справедливостта и развитието /ПСР/ планира да закрие седем от сегашните министерства с цел създаване на по-малко, но ефективно правителство, съобщава в.\"Хюриет дейли нюз\", цитиран от БТА. Плановете на ПСР могат да се осъществят само ако президентът Реджеп Тайип Ердоган бъде преизбран начело на държавата и следователно бъде натоварен да състави правителство, отбелязва вестникът. При новата президентска система на управление трябва да отпадне премиерският пост. Конституционни поправки, предвиждащи въвеждане на президентска система на управление, бяха одобрени на референдум на 16 април миналата година. В изявление неотдавна Ердоган намекна, че броят на министерствата ще бъде намален на 14 или 15 от сегашните 25 с цел засилване на ефективността на управлението и намаляване на бюрократичното бреме. Според информация, получена от в.\"Хюриет\", седем министерства ще бъдат закрити, като техните задължения и отговорности ще бъдат прехвърлени на други министерства и правителствени органи. Планира се да бъдат закрити министерството за ЕС, министерството на икономиката, министерството на младежта и спорта, министерството на търговията и митниците, министерството на развитието, министерството на културата и туризма, както и министерството на горите и водите. При тези промени задачите на министерството за ЕС ще бъдат изцяло прехвърлени към министерството на външните работи, а предишното министерство за ЕС ще запази организационната си структура, но без министър. Министерството за ЕС бе създадено през 2011 г. с цел да се даде импулс на процеса на присъединяване на Турция към ЕС. Източници са посочили също, че ако се наложи, новоизбраният президент може да назначи един вицепрезидент, който да следи отношенията Турция-ЕС и процеса на присъединяване. Промените в системата ще доведат до най-значими последици по отношение на управлението на икономиката. Планът на ПСР предполага сливане на министерствата на финансите, на икономиката и на развитието под една \"шапка\", като в това се включат също и задълженията на министерството на търговията и митниците и на министерството на туризма. Но окончателно решение по този въпрос засега не е взето, са отбелязали източниците. При новата система Ердоган планира да има четирима вицепрезиденти, чиито сфери на отговорност ще бъдат уточнени в съответствие с формирането на новото правителството. Предвижда се да бъдат запазени структурите на министерството на вътрешните работи, на министерството на отбраната, на министерството на транспорта, на министерството на правосъдието и на министерството на здравеопазването. Министерството на образованието се планира да бъде преименувано на министерство на образованието и културата.", "date": "2018.05.25", "title": "Закриват някои министерства в Турция след въвеждането на президентската система"}
{"url": "https://www.24chasa.bg/novini/article/6882187", "text": "Въоръжен мъж е взел заложници в ресторант на „Макдоналдс“ в Източен Лондон, съобщава „Дейли Експрес“, предава БНР. Ресторантът е в близост до мола Bluewater. Хора, които живеят наоколо, са съобщили за изданието, че полицията ги е помолила да не излизат от домовете си. Засега не се чуват крясъци или изстрели. Полицията е призовала родителите на децата, които посещават близко училище, да ги приберат по-рано. Сигналът за ситуацията е подаден в 11:41 часа местно време. Повече подробности не се съобщават.", "date": "2018.05.25", "title": "Въоръжен мъж е взел заложници в ресторант в Източен Лондон"}
{"url": "https://www.24chasa.bg/novini/article/6882222", "text": "Движението по път I-5 Стара Загора-Казанлък в района на Змейово временно се осъществява в една лента двупосочно поради ПТП, съобщиха от пресцентъра на  Агенция \"Пътна инфраструктура\". Трафикът се регулира от Пътна полиция.                                                                                                                                                                                                                                                                                                                       ", "date": "2018.05.25", "title": "Катастрофа затруднява движението по пътя Стара Загора-Казанлък край Змейово"}
{"url": "https://www.24chasa.bg/novini/article/6882230", "text": "Словашката полиция може неволно да е унищожила доказателства поради небрежност на местопрестъплението в случая с убийството на разследващия журналист Ян Куциак, твърди адвокатът на семейството, цитиран от Ройтерс. Куциак, който пишеше за корупцията сред политиците в Словакия, бе намерен застрелян заедно с приятелката си в дома им през февруари. Случаят доведе до улични протести, оставката на премиера Роберт Фицо, на министъра на външните работи и на началника на националната полиция, и засили опасенията за свободата на медиите в страната, отбелязва Ройтерс. Никой не е обвинен за убийството, което според представител на прокуратурата вероятно е поръчково, предаде БТА. Адвокатът на семейството на Куциак - Даниел Липшич, бивш министър на вътрешните работи, каза, че двата трупа са били преместени, без да са огледани от съдебен лекар на местопрестъплението, и това е довело до неточно първоначално обявяване на времето на смъртта. По телефона за Ройтерс юристът заяви, че не разбира защо по-опитни разследващи от НАКА (националната криминална полиция) не са били извикани незабавно, а са пристигнали на местопрестъплението часове по-късно, след местната полиция. Според него някои улики не са били обезопасени незабавно и са били открити едва на снимките от местопрестъплението. По думите му това е сериозно пренебрегване на служебните задължения. \"Не знаем колко улики може да са били унищожени\", твърди адвокатът. Снимки от местопрестъплението, публикувани от словашки медии, показват също, че Роберт Краймер, началникът на антокорупционния отдел на криминалната полиция, който не разследва пряко убийства, също е присъствал. Полицията първо отрече, че Краймер е бил на местопрестъплението, но после публикува коригирано изявление, според което той е изпълнявал \"задачи, свързани с разследването\". Запитана за критиките на Липшиц, полицията отговори само, че единствено прокурорите могат да правят коментари по случая. От офиса на специалния прокурор заявиха, че са били установени \"известни пропуски по време на първоначалните действия на местопрестъплението\". Куциак е разследвал случаи на измами, в които са замесени бизнесмени със словашки политически връзки, както и предполагаеми мафиотски връзки на италианци, които имат бизнес в Словакия.", "date": "2018.05.25", "title": "Адвокат: Словашката полиция може да е унищожила доказателства по случая \"Куциак\""}
{"url": "https://www.24chasa.bg/novini/article/6882283", "text": "Българският еврокомисар по цифровата икономика и общество Мария Габриел и еврокомисарят по образованието, културата, младежта и спорта Тибор Наврачич изпратиха подписано от двамата писмо до министрите на държавите членки по образование с призив да включат всички основни и средни училища в Европейската седмица на кодирането, която ще се проведе от 6 до 21 октомври. Това научи \"24 часа\" от пресофиса на еврокомисар Габриел. Целта на специализираната седмица е да покаже на мотивирани млади хора как да създават приложения, да програмират робот или да се научат да правят нещо, за което са мечтали. Амбицията на българския еврокомисар Мария Габриел е Европейската седмица на програмирането да обхване 50% от училищата в държавите членки до 2020 г. Ето защо тя беше инициатор на идеята да изпратят писмо заедно с комисар Наврачич до всички министри по образованието, в което подчертават необходимостта от подобряване на цифровите умения на европейците от ранна ученическа възраст. В писмото си двамата комисари отбелязват, че цифровата трансформация носи важни икономически и социални ползи за обществото и всички граждани на Европа ще трябва да развият подходящи цифрови умения, които да подпомогнат развитието им в един все по-дигитален свят. За тази цел е нужно европейските системи за образование и обучение да отговарят на новите реалности и да се адаптират към бързите промени. Според Мария Габриел и Тибор Наврачич, включването на възможно най-голям брой училища в Европейската седмица на кодирането би допринесло много за реализирането на тази цел, като предоставя безплатни материали за учители на всички европейски езици на уебсайта си и предлага инструмент за самооценка Selfie, който показва цифровата готовност на училищата. През 2017 г. в Европейската седмица на кодирането се включиха 1,2 милиона души, от които впечатляващите 46% бяха момичета или жени.", "date": "2018.05.25", "title": "Комисарите Габриел и Наврачич с общо писмо до министрите на образованието"}
