{"url": "https://www.24chasa.bg/novini/article/7512446", "text": "400 млн. лв. нов дълг ще емитира финансовият министър Владислав Горанов. БНБ обяви два аукциона за по 200 млн. лв. всеки на една и съща дата - 19 юни. Съкровищните облигации, които ще се продават на първия, са 20-годишни, падежът е на 19 юни 2039 г., а годишната лихва - 1,5%. Срокът за вторите ценни книжа е по-къс, те са за 10,6 години при лихва 0,50% и падеж 21 декември 2029 г. До 2021 г. лимитът за дългово финансиране е 800 млн. - 1 млрд. лв. годишно, е записано в Закона за бюджета. За същия период е предвидено и усвояването на 586,7 млн. лв. по договорени държавни заеми. Основното предназначение на новия дълг е да погасява падежи на задължения, както и да служи като буфер за финансовата стабилност. Според стратегията за управление на дълга на финансовото министерство до 2021 г. падежиращият дълг в обращение се движи около 1,1 - 1,4 млрд. лв. годишно. Най-голямото плащане, което ни предстои, е през 2022 г. Тогава е падежът на 7-годишната емисия еврооблигации от март 2015 г. В стратегията е записано още, че до 2021 г. България няма да излиза на външните пазари, а ще се финансира чрез ДЦК на вътрешния. За да спазим изискванията за приемането ни в ЕРМ-2 и банковия съюз, финансовото министерство планира до 2021 г. заради очаквания ръст на икономиката дългът да намалява като процент от БВП. Под 1% ще остане дотогава и съотношението лихвени разходи/БВП.", "date": "2019.06.18", "title": "Емитират 400 млн. лева нов дълг, връщаме го за 20 г."}
{"url": "https://www.24chasa.bg/novini/article/7512487", "text": "Румен Радев реши на рождения си ден да посъветва “24 часа” как се пишат дописки и “почерпи” най-влиятелния български всекидневник и най-големия новинарски сайт с пространен отговор на публикацията от понеделник “Президентът сложи втора тапа на околовръстното - има пари, но няма как да го почнат през юли”. В едно изречение - след като държавният глава поиска Конституционният съд да тълкува промените в Закона за държавната собственост за бързото отчуждаване, тази юридическа процедура спря 73 дела. Имотите се намират в най-конфликтния за столицата и държавата участък на околовръстното - между “Младост” и “Цариградско шосе”. В средата на юли трябваше да стартира разширението, 123-те милиона лева са осигурени от бюджета, но строителството не може да започне, докато Конституционният съд не даде своето тълкуване, поискано от президента. “24 часа” попита председателя на Управителния съвет на Агенция “Пътна инфраструктура” Георги Терзийски има ли неточност в публикацията. “Фактологията на “24 часа” относно обектите от републиканската пътна мрежа, които се бавят заради тромави процедури по отчуждаване, е коректна”, отговори Терзийски. ( . “24 часа” разговаря неофициално с четирима от 12-те конституционни съдии. Те - 73-те дела са стопирани, докато най-висшият български съд не даде своята позиция по Закона за държавната собственост в частта му за бързото отчуждаване. Никой от тях не се нае да прогнозира дата, в която ще бъде гледан казусът, но обичайната практика предвижда първо да се насрочи дело. Това най-вероятно ще стане до десетина дни. До началато на септември се очакват становщата на експерти. Въпреки че Конституционният съд държи максимално бързо да се изтегли това дело, то най-вероятно ще е в края на октомври. И без да си строител, цялата тази юридическа процедура означава, че най-рано идната пролет ще може да продължи разширяването на околовръстното в района на “Младост”, където над 23 хиляди автомобили и камиони всеки ден попадат в най-тясната тапа в държавата. Затова и сложихме най-логичното заглавие - “Президентът слага втора тапа...”, без това да е каквато и да е обида към държавния глава, когото ние уважаваме много и институционално, и лично. Според уважавани юристи и популистки по отношение на неговото питане дали Министерският съвет трябва да определя кои обекти са от национално значение и кои не, за да се улеснява процедурата за отчуждаване на имоти. Те съветват в конституцията да се прочете точно текстът, че вътрешната политика на България се води от избраното от парламента правителсто, а неговите актове подлежат на съдебен контрол. Според юристите това показва, че не някой друг орган, а правителството определя кой обект е от национално или регионално значение. заради дела за обезщетения. Това са пътят Пловдив-Асеновград, магистралите “Струма” и “Хемус”, обходите на Поморие и Ахелой, По данни от съдилищата в момента има над 250 дела срещу отчуждителни процедури. А предстои стартът на още големи проекти - обходите на Пловдив и Пазарджик, скоростните пътища Видин-София и Велико Търново-Русе и други.  Според депутата Александър Ненков, който бе един от вносителите на промените в закона за бързото отчуждаване, на околовръстното на София от 220 имота, подлежащи на обезщетение, 50% са с влезли в сила решения, останалите чакат решение на съда. За “Хемус” трябва да се отчуждят 310 имота, в момента имаме 124, които чакат решение, заяви Ненков при представяне на проекта. Фактологията на в. “24 часа” относно обектите от републиканската пътна мрежа, които се бавят заради тромави процедури по отчуждаване, е коректна. Благодарим на депутатите, че приеха промени, които ще ни позволят по-бързо да се влиза на терен за реално строителство. И същевременно е защитен финансовият интерес на собствениците, чиито имоти се отчуждават. Още през следващата седмица от АПИ започва да внасяме в съдилищата искове за предварително изпълнение по новите правила. Със сезирането на Конституционния съд за някои от измененията в Закона за държавната собственост президентът Румен Радев не “атакува” инфраструктурни проекти, а законодателство, което се отклонява от конституцията. Това конституционно установено правомощие на президента не може да бъде оправдание за бездействието на други институции и да легитимира опити за дискредитиране на държавния глава с неверни и гръмки заглавия. Такива заглавия разкриват в най-добрия случай неинформираност, а в най-лошия – преднамерено злепоставяне. Отговорност за неудачите в развитието на транспортната инфраструктура в България носи не президентската, а други институции. Обратното означава пълна подмяна на конституцията и законите и бягство от отговорност. Последователните манипулативни внушения от определена медия, че президентът “атакува магистрала “Хемус” с вето, което няма никакво отношение към този проект, както и че е сложил “втора тапа на околовръстното”, са в разрез с истината. Подобни публикации може и да са канонично съпричастни с думите на управляващите, но целенасочено дезинформират гражданите. Редакционният коментар от 17 юни т.г. в същата медия, озаглавен “По-малко жертви на пътя или по-тлъсто обезщетение”, е неадекватна, дори цинична спекулация с болката на хората по този сериозен въпрос. Това не е проблем, породен от конституционните правомощия на президента, а проблем, съществуващ и нерешен от много години. Ако редакцията наистина има желание да бъде в услуга на обществото, би могла да отправи въпроси към управляващите за съдържанието на предлаганото и приеманото от тях законодателство, което неведнъж е било в ущърб на интересите на гражданите. Би могла да се осмели да отиде и по-далеч и да запита за изразходените до момента публични средства за инфраструктура и дали тя съответства на качеството. Във връзка с отправените към пресцентъра на президентската институция покани за коментар от различни медии след публикациите в национален ежедневник, оставяме на вас да прецените какво всъщност се цели с измененията в Закона за държавната собственост - към досега съществуващата в закона категория национални обекти” да се прибавят и “обекти с национално значение”, определени като такива без наличието на обективни критерии. Какви ли минали, настоящи и бъдещи провали в развитието на инфраструктурата, причинени от бездействие и некомпетентност на отговорните институции, ще бъдат оправдавани с действията на президента в защита на обществения интерес, конституцията и законността?", "date": "2019.06.18", "title": "Президентът гневен на “24 часа”, но фактите са свещени за нас: спрени са 73-те дела за отчуждаване на имоти край околовръстното и чакат Конституционния  съд в края на октомври!"}
{"url": "https://www.24chasa.bg/novini/article/7512533", "text": "Трима астронавти от мисиите \"Аполо\" се събраха на авиоизложението в Бурже край Париж, за да отпразнуват 50-години от стъпването на Луната, съобщи Ройтерс. Уолтър Кънингам от мисията \"Аполо 7\", Ал Уордън от \"Аполо 15\" и Чарли Дюк, който стъпва на луната с мисията \"Аполо 16\" разказаха за преживяното. Ал Уордън, който остава сам четири дена в космическия апарат над Луната през 1971 г., е човекът, живял най-дълго в изолация, предава БТА. Чарли Дюк става най-младият човек, стъпил на Луната през 1972 г. - на 36 години. Нийл Армстронг и Бъз Олдрин са първите хора, стъпили на Луната на 20-и юли 1969 г. с мисията \"Аполо 11\".", "date": "2019.06.18", "title": "Астронавти от \"Аполо\" отпразнуваха 50 години от стъпването на Луната"}
{"url": "https://www.24chasa.bg/novini/article/7512537", "text": "Словенският премиер Марян Шарец се оплака, че някой използва името му, за да общува с хората в приложението на Фейсбук Месинджър, предаде агенция СТА. Шарец сподели с последователите си във Фейсбук, че неизвестно лице е откраднало самоличността му, използвайки опцията за откриване на профил в Месинджър без регистрация във Фейсбук, предава БТА. \"Аз не използвам тази форма на комуникация. Ако получите такова съобщение, игнорирайте го, това е фалшив профил\", каза Шарец, който разбрал за профила в Месинджър от приятели. Шарец често публикува във Фейсбук постове за своята работа и има около 32 хиляди последователи в социалната мрежа.", "date": "2019.06.18", "title": "Непознат се представя за словенския премиер Марян Шарец в Месинджър"}
{"url": "https://www.24chasa.bg/novini/article/7512407", "text": "Арестуваният кмет на Костенец Радостин Радев е предлагал 30 хил. лв. на общински съветник от града, за да купи гласа му в местния парламент. Това обяви във вторник зам. главният прокурор Иван Гешев. Срещу парите общинарят трябвало да гласува мандат на кмета да получи пари от Държавен фонд “Земеделие”. Средствата трябвало да се изплатят на фирмата на другия задържан - бизнесмена Ивайло Пашов. Той дори подписал запис на заповед за 30 хил. лв. като гаранция, че общинският съветник ще получи парите си, ако гласува, както му кажат. Освен това той трябвало да говори с още двама негови колеги, за да им повлияе и те да подкрепят решението в полза на кмета. “Този кмет дава лош пример на останалите - обещава пари, вместо да получава, това в рамките на шегата. Не е типичен случай. Преди 2 дни разследването беше само за активен подкуп. Вече има данни и за длъжностно присвояване на 17 хил. лв. от общинско предприятие, както и за безстопанственост. Намерени са и боеприпаси в кабинета на кмета. Огнестрелното му оръжие не е съхранявано правилно, но това са дребни детайли”, каза още Гешев. В края на 2017 г. Община Костенец печели проект в Държавен фонд “Земеделие” за ремонт на основно училище “Св. Св. Кирил и Методий” в града, показа проверка на “24 часа”. Договорената сума е 1,1 млн. лв. През 2018 г. е проведена обществена поръчка за избор на строителна фирма, която трябва да обнови двора и спортните игрища, да го озелени, да направи алеи и да ремонтира отоплителната инсталация. Кандидатстват 5 дружества. Три са отстранени по различни причини, накрая печели “Бул Кан Проект” ЕООД на Ивайло Пашов. За да може фирмата да започне работа обаче, от ДФЗ трябва да превеждат пари. Затова през април т.г. кметът Радостин Радев започнал да уговаря колегите си от Общинския съвет да му гласуват мандат да ги получава като възложител. “Сигналът от общинския съветник за това, че му предлагат подкуп, е от април. Получен е в антикорупционната комисия. Използвани са специални разузнавателни средства. Разследващите започват проверки и на други обществени поръчки в Община Костенец”, каза Иван Гешев. Свидетел пък заявил, че кметът взема 10% от всяка обществена поръчка. Общинският съветник от Костенец, който е подал сигнала е от група, която е опозиция на Радостин Радев. От прокуратурата не съобщават името му, но му благодарят за активната гражданска позиция. “Такива хора имат подкрепата и разбирането на съдебната система, но търпят негативи като защитават истината. Поемат сериозен риск за себе си и за бизнеса си. Това важи не само за случая в Костенец, но и за “Младост”, за район “Северен” в Пловдив, за КТБ”, каза зам. главният прокурор. Той призова хората, които са свидетели или пострадали от корупция да сигнализират Специализираната прокуратура. Радостин Радев е втори мандат кмет на Костенец от БСП. Преди това е бил общински съветник и е работил в частния сектор. Ивайло Пашов е строителен предприемач с няколко фирми. Истинският му възход е през 2018 г., когато фирмата му “Бул Кан Проект” ЕООД печели обществени поръчки за 3,2 млн. лв. През май подписва договор за ремонт на читалището в Чирпан за 300 хил. лв. През октомври печели поръчка за над 1,3 млн. лв. за ремонт на детска градина в Любимец, следващия месец се урежда с договора за училището в Костенец за 1,1 млн. лв., както и други по-малки. Преди да започне да работи с “Бул Кан Проект”, софийският бизнесмен има друга строителна фирма - “Сим Адвайс”, която е в ликвидация. През 2013 г. тя беше избрана без търг да ремонтира стара сграда в пернишкото село Ковачевци, в която да се настаняват бежанци. Договорът беше за 179 хил. лв.", "date": "2019.06.18", "title": "Бизнесменът Пашов гарантирал обещания от кмета на Костенец подкуп със запис на заповед (Обзор)"}
{"url": "https://www.24chasa.bg/novini/article/7512545", "text": "Президентът на САЩ Доналд Тръмп съобщи в Туитър, че ще номинира сегашния министър на сухопътните сили Марк Еспър за нов и. д. министър на отбраната, след като сегашният изпълняващ длъжността Патрик Шанахан е оттеглил кандидатурата си да оглави Пентагона, понеже искал да прекарва повече време със семейството си, предаде Ройтерс. Еспър бе смятан за водещ претендент да заеме поста постоянно, ако Шанахан в крайна сметка не бъдеше одобрен, отбелязва Ройтерс, цитирана от БТА.", "date": "2019.06.18", "title": "Тръмп ще номинира Марк Еспър за нов шеф на Пентагона"}
{"url": "https://www.24chasa.bg/novini/article/7512481", "text": "Съветът \"Общи въпроси\" на Европейския съюз поиска от Европейската комисия и Европейската служба за външна дейност да внесат без забавяне варианти за подходящи мерки\" по отношение на Турция, се казва в заключенията от днешното заседание на Съвета, цитирани от електронното издание на кипърския вестник \"Филелефтерос\" и БТА. Съветът на ЕС \"изразява сериозно безпокойство от извършваните незаконни сондажи на Турция в Източното Средиземноморие и изразява съжалението си. Турция все още не се е отзовала на многобройните призиви на Европейския съюз да спре подобни дейности. Съветът подчертава сериозните преки негативни последствия, които имат тези незаконни действия за целия обхват на отношенията между ЕС и Турция. Съветът призовава Турция да демонстрира сдържаност, да зачита суверенните права на Кипър и да се въздържа от такива действия. ЕС ще следи отблизо процесите и е готов да реагира подходящо и при пълна солидарност с Кипър\", се казва в заключенията. Заключенията на Съвета \"Общи въпроси\" ще бъдат обсъдени и на срещата на върха на ЕС в четвъртък и петък. ", "date": "2019.06.18", "title": "Европейският съюз поиска мерки срещу Турция заради сондажите край Кипър"}
{"url": "https://www.24chasa.bg/novini/article/7512491", "text": "Изгладняла бяла мечка беше видяна в покрайнините на град Норилск в руската полярна област - на 800 км от хабитата й, да търси храна в кофите за боклук, съобщи АФП. Снимките на видимо изтощеното животно обиколиха руските социални мрежи. За първи път мечката е видяна в неделя вечерта в промишлената зона Талнах, в североизточната част на Норилск. Тя е още в зоната на един завод, наблюдавана от полицията и службата за спешна помощ, които се грижат за сигурността й, а и за безопасността на хората, предава БТА. Екип от специалисти ще пристигне утре, за да вземе решение за съдбата на бялата мечка. Бели мечки навлизат все по-често в непривична за тях територия в руския север, защото хабитатът им се променя и храната им намалява заради топенето на ледовете. Все още е рядкост обаче да стигнат на стотици километри до Норилск. През февруари жителите на арктическия архипелаг Нова земя трябваше да се справят с нашествие на десетки агресивни бели мечки, търсещи храна. Тогава властите обявиха извънредно положение, докато животните не се оттеглиха след десетина дни. Снимките на бели мечки, които се качват по стълбищата на жилищни сгради, обиколиха цял свят. ", "date": "2019.06.18", "title": "Гладна мечка стигна на 800 км от хабитата си (Видео)"}
{"url": "https://www.24chasa.bg/novini/article/7512494", "text": "Извънредна ситуация се разиграла със самолета, с който звездата на руската естрада Филип Киркоров и децата му са се прибирали от България, съобщиха руските медии. Самолетът на компанията S7 излетял от Варна и кацнал аварийно на московското летище в Домодедово. Лайнерът първо направил твърдо приземяване, ударил шасито на пистата и после бил принуден отново да се опита да кацне. \"Летяхме цялото семейство и целия ми екип след гастрол в България. Разбира се, не беше никак приятно и комфортно\", заяви самият Киркоров, цитиран от радиостанцията \"Говорит Москва\".", "date": "2019.06.18", "title": "Трудно кацане в Москва изплаши Киркоров на връщане от Варна"}
{"url": "https://www.24chasa.bg/novini/article/7512515", "text": "Със счупена пета е шефът на Охранителна полиция в Четвърто РУ София Пламен Петков, след като кола го блъсна, докато кара мотора си. Инцидентът е станал преди минути на столичния булевард \"Тодор Александров\".  Петков карал в средна лента, когато шофьорът на колата опитал неправилна маневра - от крайна дясна лента да направи ляв завой. На място бързо пристигнали линейка и полиция, а Петков е в \"Пирогов\" без опасност за живота. ", "date": "2019.06.18", "title": "Блъснаха шеф в 4-о РУ в София, докато кара мотор"}
{"url": "https://www.24chasa.bg/novini/article/7511755", "text": "В света има над 3500 вида люти чушки и всяка седмица някъде се създава нов хибриден сорт. Безспорно най-много видове има в Мексико, защото мексиканската кухня изисква огромни количества разнообразни люти продукти. Българската кухня, макар да е с много степени по-малко пикантна от мексиканската или индийската например, също изисква доста люто. Но предлагането не е особено голямо. Това е забелязал преди няколко години Александър Кюркиев, българин, който е работил и живял няколко години в чужбина. Прибира се да живее в България и се установява в софийското село Кокаляне. Понеже обича люто и се интересува от отглеждането на редки сортове чушки, постепенно Заедно с приятелката си Боряна създават бранда Chilli hills през 2014 г. Освен търговска марка Chilli hills е и бутикова ферма, в която се отглеждат редки видове люти чушки от цял свят. В рамките на няколко часа след брането им те се обработват и консервират под формата на люти сосове, пасти, маринати и много други разнообразни продукти. Постепенно отварят два собствени магазина, създават възможности за франчайз и изобретяват първата люта крафт бира, най-лютия сос и много други. “В момента имаме към 40 наши продукта и още няколко, които произвеждаме в колаборация с партньори. На пълно работно време във фирмата работят 8 човека”, разказва Александър. Сред продуктите им има редица новости за България. Например лютият мед, сладкото от люти чушки, лютото фъстъчено масло, биошоколадът с люта чушка, лютата ракия “Културна”, няколко вида люта бира и др. В началото дори той е бил изненадан от на фирмата. Ръстът на оборота е между 300 и 400% всяка година. Съвсем скоро продуктите им започват да се продават във всички големи търговски вериги, а и в много биомагазини и създават партньорски отношения с над 250 търговски обекта в страната. Така стигат до идеята да отворят и който до няколко години има всички изгледи да се превърне във верига. Отделно от това много от сосовете им вече присъстват в менютата на реномирани ресторанти и се превръщат в снабдители на все повече заведения. ", "date": "2019.06.18", "title": "Хълмът на лютите чушки (Видео)"}
{"url": "https://www.24chasa.bg/novini/article/7512524", "text": "Полицията в Унгария каза, че капитанът на кораба за речен круиз, който блъсна и преобърна туристическо корабче на 29 май в р. Дунав, не е бил под въздействието на алкохол и наркотици, предаде Асошиейтед прес. При взетите проби не са открити следи от алкохол и наркотици в организма на 64-годишния украинец. При корабокрушението загинаха 23 южнокорейски туристи и двамата унгарци от екипажа на потъналия плавателен съд. Седем оцеляха, а трима са все още в неизвестност, предава БТА. Капитанът на круизния кораб, единствен заподозрян за момента за катастрофата, бе пуснат миналата седмица под гаранция. Туристическото корабче \"Русалка\" бе извадено от реката миналата седмица с помощта на голям плаващ кран.", "date": "2019.06.18", "title": "Капитанът на кораба, потопил корабче в Дунав, не е бил пиян или дрогиран"}
{"url": "https://www.24chasa.bg/novini/article/7512401", "text": "Президентът на САЩ Доналд Тръмп заявява в интервю, че би обмислил използването на военна сила срещу Иран, за да му попречи да се сдобие с ядрено оръжие, но оставя отворен въпроса дали това се отнася и за защита на доставките на петрол, предадоха Ройтерс и ТАСС. За разлика от някои републиканци в Конгреса, които настояват за военен отговор, пред списание \"Тайм\" президентът казва, че нападенията срещу двата танкера в Оманския залив са \"много дребни\" инциденти засега. На въпрос дали би обмислил военни действия срещу Иран, за да му попречи да придобие ядрено оръжие или за да гарантира свободен трафик на петрола през Персийския залив Тръмп отговаря: \"Със сигурност бих отишъл заради ядрените оръжия, а другото бих оставил под въпрос\", предава БТА. Той пояснява, че от гледна точка на петролни доставки Оманският залив няма такова стратегическо значение за САЩ, каквото има за Китай или Япония. Той посочва, че през последните две и половина години САЩ са постигнали \"голям напредък в областта на енергетиката\" и постепенно се превръщат в износител на петрол. САЩ обвиняват Иран за нападенията срещу норвежки и японски танкер, като се позовават на поредица снимки, които показват как матроси от катер на иранската Революционна гвардия отстраняват неизбухнала магнитна мина от корпуса на японския кораб, нападнат на 13 юни. Иран отрича обвиненията. В интервюто Тръмп посочва, че е съгласен със заключенията на американското разузнаване, че Иран е извършил нападенията срещу танкерите, но добавя, че откакто той е президент, Техеран е по-малко враждебен към Вашингтон. \"Ако погледнете реториката сега в сравнение с дните, когато те подписваха споразумението (ядрената сделка с Иран от 2015 г.), тогава винаги имаше \"Смърт за Америка, смърт за Америка, ще унищожим Америка, ще убием Америка!\" Сега вече не чувам това толкова често\", казва Тръмп пред \"Тайм\" и добавя, че не очаква да го чува.", "date": "2019.06.18", "title": "Тръмп пред \"Тайм\": Бих обмислил нападение срещу Иран, за да не се сдобие с ядрено оръжие"}
{"url": "https://www.24chasa.bg/novini/article/7512414", "text": "Правителството ще предложи на президента Цоло Вутов да бъде награден с орден \"Стара планина\" първа степен.  Според закона за ордените и медалите \"Стара планина\" се връчва на \"български граждани - държавни глави и ръководители на правителства, министри, политици, обществени дейци, културни дейци, военни лица и представители на духовенството, които имат изключително големи заслуги към Република България\". Вутов е един от най-богатите българи и е управител и съсобственик на \"Геотехмин\" ООД – група, която включва над 26 дружества от различни сектори - миннодобивна индустрия, строителство, инфраструктура, предава  . По неписана традиция този орден се дава за кръгла годишнина, а Вутов стана на 70 години през април. Правителството ще предложи на президента с ордени \"Св. св. Кирил и Методий\" - първа степен, да бъдат наградени Ангел Гълъбов и Чавдар Руменин, а Христо Мирянов с медал \"За заслуга\". Преди година правителството предложи на президента да удостои с най-високото държавно отличие - орден \"Стара планина\", съсобственика на яхтеното пристанище \"Марина Диневи\" и на курортни комплекси в Св. Влас и Пампорово - Йордан Динев, по предложение на вицепремиера Красимир Каракачанов. Два часа по-късно военното министерство съобщи, че Каракачанов на следващия ден ще открие паметник на хан Тервел в Свети Влас, издигнат от фондацията на Динев. Сред най-известните бизнесмени, удостоени с най-високото държавно отличие през последните години, са оръжейният търговец Петър Манджуков, адвокатът и бивш собственик на футболния клуб \"Левски\" Тодор Батков, собственикът на \"Главболгарстрой\" Симеон Пешов.", "date": "2019.06.18", "title": "Правителството предлага Цоло Вутов за орден \"Стара планина\""}
{"url": "https://www.24chasa.bg/novini/article/7512351", "text": "\"Дигитализацията може да е перфектна перспектива за всяка компания. Онлайн продажбите нарастват изключително бързо. 80% от населението в развитите страни пазарува онлайн срещу едва 10% в слаборазвитите държави\". Това коментира Шамика Сириман, директор на отдел \"Технологии и логистика\" към UNCTAD - Конференцията на ООН за търговия и развитие, по време на Европейските дни на развитието 2019 г. \"Дигитализацията не е само тренд, тя ще оцелее. Целите й са свързаност, придобиване на дигитални умения, предприемачество и икономическо развитие\", добави Пабло Чикарели, член на Европейската комисия. \"Интернет не е място само за мъже или жени, така че ние подкрепяме и много жени предприемачи. 50% от населението по света няма достъп до интернет. Не става дума само за свързаност между хората, а за неща като система за онлайн плащания, международна търговия\", обясни Сириман. 3 милиона африканци живеят на повече от 50 км от търговски обект, стана ясно още от думите на експерти в сферата. Шамика Сириман даде пример за това колко е важна търговията, като обясни: \"Гана има въглища, Нигерия има нужда от въглища, но не могат да търгуват помежду си, тъй като нямат кораби. И Нигерия купува въглища от Австралия\".", "date": "2019.06.18", "title": "Експерт: 50% от населението по света няма достъп до интернет"}
{"url": "https://www.24chasa.bg/novini/article/7512423", "text": "Президентът на Турция Реджеп Тайип Ердоган атакува кандидата на опозицията за кмет на Истанбул Екрем Имамоглу дни преди повторните кметски избори в мегаполиса, като го обвини, че е в съгласие с живеещия в САЩ ислямски проповедник Фетхуллах Гюлен, съобщи Ройтерс, цитирана от БТА. След относително мълчание за кметските избори в Истанбул през последните седмици, днес Ердоган каза, че Имамоглу е в сговор с мрежата на Гюлен, която турското правителство обвинява за организирането на опита за преврат на 15 юли 2016 г. \"Къде стои той (Имамоглу)? Той е с гюленистите\", каза Ердоган, застанал на покрива на автобус в истанбулския работнически квартал Султангази. Турският президент се позова на няколко съобщения на Имамоглу в Туитър в деня на преврата, но не даде други доказателства за връзките му с Гюлен. Екрем Имамоглу отрича всякакви връзки с групата на гюленистите. В съобщение в Туитър на 16 юли 2016 г. той пише, че Турция трябва да превъзмогне опита за преврат чрез стремеж към демокрация и мир. От думите на Ердоган не стана ясно кои съобщения точно има предвид.", "date": "2019.06.18", "title": "Ердоган атакува  Имамоглу: Той е  \nс гюленистите"}
{"url": "https://www.24chasa.bg/novini/article/7512262", "text": "Пентагонът обяви днес, че е одобрил военна помощ на стойност 250 милиона долара за подпомагане на военноморските и сухопътните способности на Украйна, предаде Франс прес. С това военната подкрепа, предоставена от САЩ на Украйна от 2014 г. досега, става 1,5 милиарда долара, уточнява БТА. Новата помощ ще даде на украинските въоръжени сили възможност да си осигурят въоръжение и радари на фона на въоръжения конфликт с проруските сепаратисти в Източна Украйна, който за пет години взе близо 13 000 жертви.", "date": "2019.06.18", "title": "Пентагонът дава още 250 милиона долара за военна помощ на Украйна"}
{"url": "https://www.24chasa.bg/novini/article/7512273", "text": "Румънският парламент отхвърли днес вот на недоверие срещу правителството на Виорика Дънчила, внесен от няколко опозиционни партии, предаде агенция Аджерпрес, цитирана от БТА. Вотът на недоверие събра 200 гласа \"за\", а за отстраняване на кабинета бяха необходими 233. Седем народни представители гласуваха \"против\", а трима гласуваха \"въздържал се\". \"Вотът на недоверие не събра необходимите гласове, за да бъде приет\", заяви председателят на Камарата на депутатите Марчел Чолаку от управляващата Социалдемократическа партия.", "date": "2019.06.18", "title": "Румънският парламент отхвърли вот на недоверие срещу кабинета на Дънчила"}
{"url": "https://www.24chasa.bg/novini/article/7511769", "text": "Създаването и налагането на пазара на софтуер за онлайн търговия може и да е обичайна дейност за мнозина. Хиляди търговци навсякъде по света, включително и у нас, прибягват до ползването на такъв готов софтуер, тъй като нямат ресурси да създават свой. Моделът на ползването на софтуер като услуга – т.нар. SaaS, е характерен и за българската фирма “КлаудКарт” ООД, сравнително млада компания, създадена от Николай Илиев. Преди около месец тя сменя напълно бизнесмодела си и започва да предлага на клиентите си да плащат за услугата едва след като направят първите 1000 лева оборот през платформата, която създава основата на техните онлайн продажби. Успехът е неминуем. Другото, което отличава платформата за стартиране на онлайн магазини КлаудКарт, е нейният персонален асистент. Той помага на клиентите не само да продават стоките и услугите си, но и да имат подръка аналитичен инструмент, който да им помага да имат обратна връзка, когато рекламират някъде в интернет пространството своите стоки или услуги. Естествено, за да се ползват услугите на “КлаудКарт” ООД, трябват обучения и компанията с нейните 18 служители често организира такива. “Почти всяка събота организираме семинари за клиенти. Наскоро събрахме тук, в столицата, 80 бизнесмени от Русе, които бяха много заинтересовани от разкриване на пълните функционалности на платформата, тъй като те помагат не само по-добре да организират онлайн бизнеса си, но и чувствително да повишат продажбите”, казва Николай Илиев. За последните две години и половина “КлаудКарт” ООД е успяла да създаде възможности на над 1200 малки и средни фирми в България да продават онлайн. В компанията двамата ѝ съдружници Николай Илиев и Евтим Йорданов са вложили към 1 млн. лв. “Въпреки че е малка, фирмата ни е успяла да се наложи като лидер на пазара на електронната търговия в България. И смята да се наложи и в чужбина Реално няма лимит или таван за растежа ни. И въпреки че сме тръгнали от България като локация - и сме горди от това, не възнамеряваме да останем в рамките ѝ. В момента са задвижени плановете за растеж и в чужбина”, казва Илиев. След 5 години двамата се виждат разпространили своя софтуер в поне 10 държави и с над 100 000 клиенти. ", "date": "2019.06.18", "title": "Онлайн търговия без таван за растежа (Видео)"}
{"url": "https://www.24chasa.bg/novini/article/7512294", "text": "Непълнолетна майка бе осъдена от районния съд в Петрич за побой над детето си и неполагане на грижи. На 28 октомври м.г. около 17,30 часа в дома си А. Д. нанесла побой над малолетния си син Ю. Д. като му причинила лека телесна повреда – мозъчно сътресение и мекотъканни увреждания, довели до временно разстройство на здравето, неопасно за живота. От август до октомври 2018 г. пък е оставяла често малолетният си син без надзор и достатъчно грижа. Оставяла е детето само и голо извън къщата след полунощ, системно биела детето, когато не казвало за физиологическите си нужди. Заради тези провинения младата майка е изправена пред съда. Тя признала вината си получила наказание пробация, като в продължение на 8 месеца трябва да се среща два пъти седмично с пробационен служител. Осъдена е още и на 100 часа безвъзмезден труд в полза на обществото, както и на \"обществено порицание\", като препис от присъдата ще се постави на табло Общинската администрация в Петрич за 15 дни. Майката ще трябва да плати и 342 лв. разноски.", "date": "2019.06.18", "title": "Непълнолетна майка в Петрич бие детето си, пуска го голо нощем навън"}
{"url": "https://www.24chasa.bg/novini/article/7512312", "text": "Турските власти са забранили провеждането на събитията, планирани за т.нар. \"Прайд седмица\" в Истанбул за пета поредна година, съобщи ДПА, като се позовава на организаторите, предаде БТА. Проявите са били забранени и в средиземноморския курорт Анталия и в третия по големина турски град Измир. По този повод Фотис Филипу, заместник-директор за Европа на правозащитната организация Амнести интернешънъл заяви: \"Тези дискриминационни решения са част от разширяващото се и все по-обезпокоително потискане на правата на ЛГБТИ (общността) в Турция (...) Тази същата нетолерантност, която доведе до забраната на истанбулския прайд от 2015 г. насам, се разпространява в цялата страна.\" Истанбулската прайд седмица трябваше да започне в понеделник и да продължи до 30 юни, като в рамките й бяха предвидени 70 събития. Говорителят на организаторите на истанбулския прайд Берен Азизи каза на пресконференция, че не е било дадено разрешение за шествие на 30 юни на площад Таксим, а искането за събиране в квартал Бакъркьой в предградията на града все още се разглежда. Миналата година полицията използва сълзотворен газ, за да разпръсне демонстранти, които не се съобразиха със забраната за провеждане на истанбулския прайд.", "date": "2019.06.18", "title": "Турция забрани за поредна година провеждането на гей парад в Истанбул и други градове"}
{"url": "https://www.24chasa.bg/novini/article/7512344", "text": "Испанската евродепутатка Ираче Гарсия е новата председателка на групата на социалистите и демократите (С&Д) в Европейския парламент, съобщи Досегашният ръководител на групата - германецът Удо Булман, заяви вчера, че се оттегля от надпреварата да запази поста си и призна загубата си от испанката. Женското движение на партията приветства избора, като подчерта, че тя е доказана жена лидер и дългогодишен борец за правата на жените. Ираче Гарсия е първи зам.-председател на Партията на европейските социалисти (ПЕС). „Ираче е отдаден и ефективен активист за социална справедливост и горда проевропейка и феминистка…Очаква да работя заедно с нея и други прогресивни колеги, докато нашето политическо семейство се бори за по-справедлива, по-свободна и по-устойчива Европа за всички“, заяви лидерът на ПЕС Сергей Станишев.", "date": "2019.06.18", "title": "Испанка оглави групата на социалистите и демократите в Европарламента"}
{"url": "https://www.24chasa.bg/novini/article/7512343", "text": "Министърът на туризма Николина Ангелкова прие новоназначения извънреден и пълномощен посланик на Китай в България Н.Пр. Дун Сяодзюн и обсъди с него перспективите за двустранно сътрудничество в сектора. Това съобщиха от пресцентъра на Министерството на туризма. За нас Китай е изключително важен и перспективен пазар, който привлича вниманието и на други балкански държави за създаване на съвместни туристически продукти за азиатската страна, посочи министър Ангелкова. Имаме намерение да работим съвместно с Вас и с представителите на китайския бизнес, за да създадем продукти, привлекателни за китайските туристи. Убедена съм, че България предизвиква интерес и като инвестиционна дестинация за китайските предприемачи, заяви още министър Ангелкова. В разговора тя открои международния форум за инвестиции, проведен в края на месец май тази година в Слънчев бряг, където участваха представители на туристическия сектор от Китай. Министър Ангелкова отбеляза, че богатото ни материално и духовно наследство и разнообразният фолклор привличат интереса на китайските туристи и затова полагаме усилия страната ни да става все по-позната за тях. През 2017 г. Министерството на туризма откри първия информационен център на България в Шанхай. Две години преди това бе подписан Меморандум за разбирателство между Министерството на туризма и Китайската национална туристическа администрация. Той се изпълнява последователно и успешно, припомни министър Ангелкова. Тя сподели, че министерството подготвя откриване на още информационни центрове на България в Китай, което ще улесни сближаването на бизнеса и туристите от двете страни. България има много предимства - изключителна природа, красиви градове и голямо гостоприемство, отбеляза посланик Дун Сяодзюн и сподели впечатленията си от градовете Карлово и Казанлък, към които китайските туристи проявяват силен интерес. Н.Пр. изрази твърдото си желание и готовност за общи инициативи, които да развият допълнително туризма между двете страни. Той благодари за пожеланията на министър Ангелкова за успешен мандат в България.", "date": "2019.06.18", "title": "Ангелкова се срещна с новия посланик на Китай в България Н.Пр. Дун Сяодзюн"}
{"url": "https://www.24chasa.bg/novini/article/7512360", "text": "Съвет „Общи въпроси“ прие днес заключения относно политиката на ЕС за разширяване и процеса на стабилизиране и асоцииране. Вицепремиерът и министър на външните работи Екатерина Захариева участва в заседанието, което се проведе в Люксембург, съобщиха от пресцентъра на външното ни министерство. Заключенията потвърждават отново ангажимента на ЕС към процеса на разширяване, който продължава да бъде ключова политика за Съюза и стратегическа инвестиция в мира, демокрацията, просперитета, сигурността и стабилността на Европа. Като припомня Солунския дневен ред и Декларацията от София, Съветът отново заявява недвусмислената подкрепа на ЕС за европейската перспектива на Западните Балкани. Като потвърждава своите заключения от 26 юни 2018., Съветът отбелязва препоръката на ЕК за започване на преговори за присъединяване с Република Северна Македония и Албания въз основа на положителната оценка на постигнатия напредък и изпълнението на условията, определени от Съвета. Съветът силно приветства Споразумението от Преспа и Договора за приятелство, добросъседство и сътрудничество между България и Република Северна Македония. Предвид наличното ограничено време и важността на темата, Съветът ще се върне към въпроса с оглед на вземането на ясно решение по същество възможно най-скоро и не по-късно от октомври 2019 г. „Щастлива съм, че позитивната динамика, създадена по време на Българското председателство на Съвета на ЕС по отношение на европейската перспектива на Западните Балкани, е запазена и отразена в докладите на Комисията“, заяви в изказването си министър Захариева. „България продължава да бъде твърд поддръжник на Западните Балкани по пътя им към ЕС. Само надеждната перспектива за членство в ЕС и прилагането на европейските ценности ще гарантират стабилността, сигурността и просперитета на региона“, посочи тя. „Съжалявам, че днес не бе възможно да вземем решение за започване на преговори с Република Северна Македония и Албания, но вярвам, че това ще се случи най-късно през октомври, защото трябва да отговорим адекватно на усилията, които двете страни полагат за реализирането на необходимите реформи“, каза още българският първи дипломат. „Подкрепяме започването на преговори за членство с двете държави при изпълнение на критериите. Сред условията за започването на преговори за нас остават приоритетни добросъседските отношения и изпълнението на Договора за приятелство, добросъседство и сътрудничество с България по време на целия преговорен процес“, подчерта Екатерина Захариева. Със заключенията си Съветът още веднъж в категоричен порядък изразява солидарност с Кипър във връзка с нарушенията на ексклузивните икономическа зона от страна на Турция. Съвет „Общи въпроси“ приключи подготовката на предстоящото заседание на Европейския съвет на 20-21 юни като обсъди проекта за заключения. Дискусията на лидерите се очаква да се фокусира върху приемането на Стратегическия дневен ред на Съюза за периода 2019-2024 г. Европейският съвет ще обмени мнения и по темата за изменението на климата, с оглед на предстоящата среща на високо равнище на Генералния секретар на ООН за климата на 23 септември 2019 г. и своевременното приемане на дългосрочната стратегия на ЕС. Министрите проведоха последен за Румънското председателство политически дебат по следващата Многогодишна финансова рамка за периода 2020-2027 г. на базата на ревизиран проект на Преговорна кутия. България оценява положително повечето от елементите в ревизирания проект и смята, че той е добра основа за бъдещите дискусии. Насърчаваме предстоящото Финландско председателство да продължи работата с цел постигането на споразумение до края на годината и навременното приемане на следващата МФР. Необходими са повече усилия, за да се насърчи реалното сближаване и да се намалят различията в развитието между държавите-членки и регионите на ЕС. В този контекст един от основните ни приоритети за следващата финансова рамка е акцентът на политиката на сближаване върху най-слабо развитите региони. Друг важен за България въпрос е външното сближаване на директните плащания, което да гарантира по-справедливо разпределение на пряката подкрепа и справедливото третиране на земеделските стопани. България, като външна граница на ЕС, отчита също необходимостта от осигуряване на адекватно финансиране за новите приоритети, като например в областта на миграцията, сигурността и отбраната.", "date": "2019.06.18", "title": "ЕС недвусмислено потвърди европейската перспектива на Западните Балкани"}
{"url": "https://www.24chasa.bg/novini/article/7512375", "text": "Министърът на правосъдието Данаил Кирилов инициира среща с посланика на Нидерландия Берендина тен Тъшър по случая на българско момче с наложена мярка за закрила в Нидерландия, съобщиха от правосъдното министерство. По данни на \"24 часа\" разговорът е бил по повод на детето Атила Тодоров, който през 2013 г. е изведен от страната ни от майка си без съгласието на бащата. Оттогава той и държавата в лицето на Министерството на правосъдието водят битка за връщането на Атила в родината му. Само преди дни, на 9 юни, в София имаше протест затова, че Атила е даден на приемни родители. Детето е с предприета мярка за закрила в Нидерландия, въпреки решението на български съд за местоживеене в дома на баща му в България. Министър Кирилов информира посланик Тъшър, че е следил внимателно развоя на казуса още в качеството си на председател на правната комисия на Народното събрание, както и всички предприети процедури от министерството на правосъдието от февруари 2014 г. Тогава страната ни е изпратила първата молба по искане на бащата до Министерството на сигурността и правосъдието на Нидерландия за връщане на момчето, отведено от майката без негово съгласие „Надявам се да обединим усилията си за постигане на благоприятен резултат при спазване на правото и зачитане на най-добрия интерес на детето“, заяви министър Кирилов, като уточни, че в момента са налице всички предпоставки за настъпване на родителско отчуждение, тъй като бащата е лишен от възможност за контакт със сина си. От своя страна посланик Тъшър се съгласи, че централните органи по Регламент Брюксел IIа за родителската отговорност на двете държави трябва да работят в още по-активно сътрудничество по случая. Тя увери, че на предстоящото съдебно заседание в Нидерландия във връзка с мярката за закрила ще бъде осигурена възможност за присъствие на представител на консулската ни служба там. На срещата днес в Министерството на правосъдието присъстваха още и Емилия Бурова, за директор на Дирекция „Консулски отношения“ в МВнР, Деница Костадинова, главен юрисконсулт в Дирекция „Консулски отношения“, МВнР, Радиона Никова – директор на Дирекция \"Политики и програми за детето, стратегическо развитие и координация“ в Държавната агенция за закрила на детето и Милена Първанова, директор на Дирекция „Международна правна закрила на детето и международно осиновяване“ към Министерството на правосъдието.", "date": "2019.06.18", "title": "Министър Кирилов се срещна с посланика на Нидерландия заради отнето бг дете там"}
{"url": "https://www.24chasa.bg/novini/article/7512441", "text": "Младеж с неонацистки убеждения, обявил, че британският принц Хари трябва да бъда застрелян като предател на расата, бе осъден днес на над четири години затвор, предаде Ройтерс, като се позова на Би Би Си. Михал Шевчук, на 19 години, е пускал онлайн крайнодесни пропагандни материали, сред които снимка на Хари, херцог на Съсекс, с насочено огнестрелно оръжие към главата му и надпис \"See Ya Later Race Traitor\" (Ще се видим по-късно, предателю на расата\". Снимката е постната месеци след сватбата на Харис с Меган Маркъл, чиято майка е афроамериканка, предава БТА. Шевчук и 18-годишният съобвиняем Оскар Дън-Кочоровски, и двамата поляци, се признаха за виновни по обвинения в подстрекателство към тероризъм. Отделно Шевчук се призна за виновен по обвинение в притежаването на материали, които могат да бъдат използвани от други лица да извършат терористичен акт. Шевчук бе осъден на четири години и три месеца затвор, а Дън-Кочоровски - на 18 месеца. Другите постове в интернет на двамата младежи са в подкрепа на норвежкия масов убиец Андерш Брайвик и немската неонацистка групировка \"Sonnenkrieg Division\".", "date": "2019.06.18", "title": "Затвор за младежите, нарекли принц Хари расов предател"}
{"url": "https://www.24chasa.bg/novini/article/7512457", "text": "Съветът на ЕС не успя днес да постигне единодушие, за да даде дата за начало на присъединителните преговори със Северна Македония и Албания. Еврокомисарят по въпросите на съседството Йоханес Хан изрази увереност на пресконференция, че решение ще бъде взето през октомври, предаде БТА. В заключенията от днешното заседание е записано, че \"заради ограниченото време и важността на въпроса Съветът ще обсъди отново темата с цел да постигне ясно и съдържателно решение възможно най-скоро и не по-късно от октомври\" тази година. Заключенията не предвиждат разделянето на двете държави в преговорния процес. Хан потвърди, че съпротивата на Германия е била основната причина за днешната липса на решение. Той добави, че вътрешнополитическите събития в Албания също са се отразили на становищата на днешното заседание. Еврокомисарят изрази очакване днешните събития да \"разбудят\" не само правителството, но и опозицията в Тирана. Той нарече резултата от заседанието \"позитивен шок\". По думите на Хан \"очевидно рано или късно\" Черна гора, Сърбия, Северна Македония, Албания, Босна и Херцеговина и Косово ще се присъединят към ЕС. Той коментира, че ако ЕС иска да бъде не само платец, но и играч на световната сцена, трябва да започне с действия на Западните Балкани. За съжаление малцинство от държави в ЕС не подкрепи предложението на Европейската комисия за незабавно начало на преговорите със Скопие и Тирана, заяви еврокомисарят. Той посочи, че така се поставя под въпрос доверието в ЕС. Политиката на разширяване работи, само когато се основава на собствените заслуги. Днес съществува заплаха за процеса на разширяване. Надявам се времето пред нас да бъде достатъчно държавите да оценят докладите на комисията за напредъка на балканските страни, добави Хан. По неговите думи самият ЕС има интерес от разширяването и преговорите не се предлагат от любезност. Румънското председателство на Съвета на ЕС уточни, че е предложило заключенията да съдържат текста на ЕК - за незабавно начало на преговорите. Това предложение е било отхвърлено, въпреки че министрите цял ден търсили \"подходящия език за подобряване на стабилността в региона\".", "date": "2019.06.18", "title": "ЕС отложи преговорите за членство на Северна Македония и Албания"}
{"url": "https://www.24chasa.bg/novini/article/7512459", "text": "Генерал Съби Събев, първият представител на България в главната квартира на НАТО в Брюксел и член на Атлантическия съвет, коментира в студиото на \"Още от деня\" по  , че договорът със САЩ за новите изтребители F-16 предлага \"идеален за оборудване\" пакет на България. Според него изплащането на цялата сума накуп е изискване с цел да се гарантира, че сделката ще бъде изпълнена. \"Очевидно е, че мерките за безопасност не са приложени. Така разбирам аз, тъй като парашутът на канадския военнослужещ не се е отворил след скачането на самолета. Няма друг начин, освен фатален край при това положение\", така генерал Събев коментира инцидента край пловдивското село Чешнегирово, при който по време на военно учение канадски парашутист загина, а трима бяха ранени. Според генерал Събев в проектодоговора за новите самолети F-16, предоставен от американска страна, има включена цена, но българските власти са решили да не я огласяват, тъй като предстои предоговаряне: \"Считам, че решението, което ще се вземе, ще е в рамките на това, което и министърът на отбраната сподели - не повече от 2 милиарда лева\". Събев допълни, че не вижда начин цената да бъде по-висока, защото Словакия е успяла да свали осреднената стойност на един самолет под 130 милиона долара. Събев пресметна, че ако ние сключим сделка, в която единичната стена да е средно 135 милиона долара на самолет, общата цена би била 1,88 милиарда лева. \"Дори ако вземем по-добър пакет оборудване, защото това се предлага. При примерно 140 милиона щатски долара средно на самолет, ние трябва да сме готови да платим 1,95 милиарда лева.\" Събев смята, че пакетът, който се предлага на България, е \"идеален за оборудване\". \"Голямото предимство на тази сделка е, че всичко това се предлага от една страна с един договор. При всички останали опции ние трябваше да правим договори с трети и четвърти страни, за да съберем този пакет от въоражение и оборудване, които са необходими, за да постигнем тези цели, които сме си поставили\". Според генерал Събев сделката слага началото на едно стратегическо военно сътрудничество със Съединените щати, към което се стремят много държави от НАТО.", "date": "2019.06.18", "title": "Ген. Събев за трагедията в Чешнегирово: Не\nса приложени мерките за безопасност"}
{"url": "https://www.24chasa.bg/novini/article/7512237", "text": "Мъжът, който лисна млечен шейк върху водача на британската Партия на Брекзита Найджъл Фараж, днес беше осъден на 150 часа общественополезен труд, а също да плати на политика разходите за химическо чистене на пострадалия костюм, предаде Франс прес, цитирана от БТА.  Тридесет и две годишният Пол Краудър ще трябва да плати общо 350 лири (391 евро) като обезщетение, тъй като микрофонът, който държал Фараж в онзи момент, се повредил. Нападението с шейка стана на 20 май, в разгара на кампанията за европейските избори. Краудър лиснал съдържанието на пластмасова часа с шейк върху Фараж, докато политикът вървял в центъра на град Нюкасъл, придружен от екипа си. Снимката на побеснелия Фараж, от който се стича мляко, с изпоцапан костюм, се появи на първа страница във всички вестници, а видеото стана хит в социалните мрежи. \"Не знаех, че Найджъл Фараж е в града. Помислих си, че това е единственият ми шанс. Жлъчта и расизмът, които той бълва в тази страна, причиняват много повече вреди, отколкото един млечен шейк в лицето\", каза Краудър при разпита. В Туитър Фараж хвърли вината за нападението върху противниците на Брекзита, които според него толкова се били радикализирали, че било невъзможно да се води нормална кампания. Партия на Брекзита на Фараж излезе начело на европейските избори на 23 май с 31,6 процента от гласовете, докато консерваторите на министър-председателката Тереза Мей останаха пети с едва 9 процента.", "date": "2019.06.18", "title": "Осъдиха мъжа, залял Найджъл Фараж с млечен шейк"}
{"url": "https://www.24chasa.bg/novini/article/7511939", "text": ".  Със сезирането на Конституционния съд за някои от измененията в Закона за държавната собственост президентът Румен Радев не „атакува“ инфраструктурни проекти, а законодателство, което се отклонява от Конституцията. Това конституционно установено правомощие на президента не може да бъде оправдание за бездействието на други институции и да легитимира опити за дискредитиране на държавния глава с неверни и гръмки заглавия. Такива заглавия разкриват в най-добрия случай неинформираност, а в най-лошия – преднамерено злепоставяне. Отговорност за неудачите в развитието на транспортната инфраструктура в България носи не президентската, а други институции. Обратното означава пълна подмяна на Конституцията и законите и бягство от отговорност. Последователните манипулативни внушения от определена медия, че “ с вето, което няма никакво отношение към този проект, както и че   са в разрез с истината. Подобни публикации може и да са канонично съпричастни с думите на управляващите, но целенасочено дезинформират гражданите. , е неадекватна, дори цинична спекулация с болката на хората по този сериозен въпрос. Това не е проблем, породен от конституционните правомощия на президента, а проблем, съществуващ и нерешен от много години. Ако редакцията наистина има желание да бъде в услуга на обществото, би могла да отправи въпроси към управляващите за съдържанието на предлаганото и приеманото от тях законодателство, което неведнъж е било в ущърб на интересите на гражданите. Би могла да се осмели да отиде и по-далеч и да запита за изразходените до момента публични средства за инфраструктура и дали тя съответства на качеството. Във връзка с отправените към пресцентъра на президентската институция покани за коментар от различни медии след публикациите в национален ежедневник, оставяме на вас да прецените какво всъщност се цели с измененията в Закона за държавната собственост - към досега съществуващата в закона категория „национални обекти“ да се прибавят и „обекти с национално значение“, определени като такива без наличието на обективни критерии. Какви ли минали, настоящи и бъдещи провали в развитието на инфраструктурата, причинени от бездействие и некомпетентност на отговорните институции, ще бъдат оправдавани с действията на президента в защита на обществения интерес, Конституцията и законността?", "date": "2019.06.18", "title": "Президентът гневен, че \"24 часа\" го критикува, съветва да критикуваме управляващите"}
{"url": "https://www.24chasa.bg/novini/article/7512136", "text": "Предприемаме най-сериозни мерки за сигурността на военнослужещите. Това се посочва в официално изявление на Командването на Сухопътните сили на САЩ в Европа за учението ”SWIFT RESPONSE 2019”. На 18 юни 2019 г. eдин военнослужещ е загинал и трима са получили наранявания по време на въздушен десант в района на летище ”Чешнегирово“ на територията на Репубика България, докато са участвали в многонационалното учение SWIFT RESPONSE 2019, ръководено от Командването на Сухопътните сили на САЩ в Европа, става ясно от изявлението. В него е отбелязано, че десантирането е било прекратено веднага, за да се окаже медицинска помощ на пострадалите. Всички ранени незабавно са били транспортирани до местни болници, където на един от военнослужещите е констатирана смъртта, един е бил приет за допълнителни изследвания, а двама са получили медицинска помощ и са били изписани. ”Въпреки че ние предприемаме най-сериозни мерки за сигурността на военнослужещите и се опитваме да намалим риска чрез интензивни тренировки и внимателно планиране, трябва да се проведат и такива в реалистична среда, за да направим така, че нашите сили да бъдат готови да реагират на всякакви кризи.Изказваме нашите най-искрени съболезнования на семейството на военнослужещия и неговото военно формирование“, пише още я изявлението. От Командването на Сухопътните сили на САЩ в Европа отбелязват, че са спазени военните процедури относно уведомяването на близките и роднините.Те припомнят, че \"SWIFT RESPONSE 2019“ е учение, планирано от Сухопътните войски на САЩ в Европа и провеждано от Силите за глобален отговор на САЩ, за периода от 11 до 24 юни 2019 г. на териториите на България, Хърватска и Румъния. То ще демонстрира стратегическо използване на въздушно-преносими сили с висока степен на готовност, наричани Global Response Force, провеждайки учения за овладяване на ключови позиции. Това дава възможност за провеждането на съвместни подготовки с цел увеличаване оперативната съвместимост на въздушно-преносими формирования сред съюзниците на НАТО.  ", "date": "2019.06.18", "title": "От Сухопътните сили на САЩ с подробности за инцидента край Пловдив"}
{"url": "https://www.24chasa.bg/novini/article/7512146", "text": "Софийска градска прокуратура отмени постановлението на прокурора от Софийска районна прокуратура Тодор Тодоров за заличаването на вестник „Телеграф“, съобщи за  говорителят на СГП Зорница Таскова. Решението за отмяна на постановлението като незаконосъобразно е от 17 юни т.г. Случаят е върнат в Софийска районна прокуратура за ново произнасяне. „Дадени са указания за извършването на действия“, обясни прокурор Таскова. Новото произнасяне ще е на същия прокурор Тодоров, освен ако не се отведе. На 7 юни т.г. СГП изиска за служебна проверка преписката на прокурор Тодор Тодоров, в която той с постановление от 27 май т.г. безпрецедентно разпореди на Патентното ведомство да бъде заличена марката на най-големия ежедневник у нас – вестник „Телеграф“. Реакцията на прокуратурата дойде ден, след като в редакцията на „Телеграф“ бе получено съобщение от Патентното ведомство с приложено постановление, в което прокурор Тодор Тодоров разпорежда председателят на институцията да заличи търговската марка „Телеграф“, която е регистрирана през 1999 г. Основанието било, че марката „Телеграф“ /на български/ противоречала на закона, защото можела да заблуди потребителите в България с английския вестник The Telegraph. Преди месец главният редактор на „Телеграф“ Васил Захариев сезира органите на МВР за фалшив сайт с наименование www.telegraf.bg, в който се публикуват статии на български език, нямащи нищо общо с редакционната политика на вестника. Адресът на уебсайта се различава от този на вестника единството по буквата f вместо ph. Именно заради това е поискано извършването на проверка. След безпрецедентното постановление на прокурор Тодоров последва протестно писмо от главния редактор на „Телеграф“, в което той изрази възмущението си от недопустимия опит за натиск върху свободата на словото. На 10 юни т.г. бе проведена среща с главния прокурор Сотир Цацаров, на която присъстваха главните редактори на изданията на „Телеграф медиа“, както и зам.-главният прокурор Иван Гешев, говорителят на главния прокурор и ръководител на отдел „Специализиран“ към ВКП Румяна Арнаудова, градският прокурор на София Емилия Русинова и районният прокурор на София Радослав Димов. На срещата от страна на „Телеграф медиа“ бяха изразени възмущения от фрапиращото с абсурдността си постановление и опасения, че казусът представлява опасен прецедент. Той може да доведе до нарушаване на конституционно установената защита на свободата на словото и интересите на гражданското общество. Градският прокурор на София Емилия Русинова съобщи, че до СГП е изпратена жалба от Патентното ведомство, в която е подчертано, че няма как да изпълни постановлението на прокурора, тъй като то не отговаря на законовите изисквания. „Телеграф медиа“ изпрати и протестно писмо до Инспектората на Висшия съдебен съвет с настояване за проверка на действията на прокурор Тодор Тодоров и дали те отговарят на Закона за съдебната власт, на конституцията и дали в случая не става въпрос за превишаване на служебните правомощия на държавния обвинител. Резултатите от проверката ще бъдат съобщени, когато тя приключи. На 8 юни т.г. вестник „Телеграф“ излезе с бяла първа страница в знак на протест срещу посегателството срещу свободата на словото. „Телеграф медиа“ счита, че подобно посегателство е недопустимо в демократично и законово установеното ни общество.", "date": "2019.06.18", "title": "Прокуратурата отмени решението за заличаването на „Телеграф“"}
{"url": "https://www.24chasa.bg/novini/article/7511927", "text": "Прокуратурата е внесла в съда обвинителен акт за длъжностно престъпление срещу бившия зам.-кмет на София Евгени Крусев. Това съобщи зам.-главният прокурор Иван Гешев на брифинг в Съдебната палата, цитиран от БТА. Обвинението на Крусев е заради начина, по който са подменени виброизолационите подложки на трамвайните релси на ул. \"Граф Игнатиев\". Случаят с бившия зам.-кмет по транспорта е от края на миналата година. Прокуратурата тогава обясни, че първоначално за ремонта на трамвайното трасе се явили 4 фирми, сред които GP груп и ПСТ груп. Изискването било подложките да тежат 5 кг на квадратен метър. Офертата на ПСТ била с тежест 15,6 кг на квадратен метър, а тази на GP груп отговаряла на изискванията. Така била избрана офертата на GP груп. Впоследствие обаче шефът на електротранспорта Асен Тасев обяснил, че макар подложката на ПСТ да е по-тежка, е по-качествена. Последвало заседание, с което все пак работата била възложена на ПСТ. Грешката на Крусев, според прокуратурата била, че променил договора с GP груп, което пък довело до промяна на инвестиционния проект, без да е спазен законът.", "date": "2019.06.18", "title": "Дадоха на съд бившия зам.-кмет на София Евгени Крусев заради релсите на \"Графа\""}
{"url": "https://www.24chasa.bg/novini/article/7511929", "text": "Русия вече е на крачка от излизане от ключов договор за ограничаване на ядрените оръжия със САЩ, след като днес Държавната дума прие с абсолютно мнозинство от 417 гласа, внесеният от руския президент Владимир Путин законопроект за прекратяване на участието в Договора за ликвидиране на ракетите със среден и малък обсег (ДРСМО) от 1987 г., предадоха Асошиейтед прес и ТАСС, цитирани от БТА. Стъпката бе предприета, след като през февруари САЩ изпратиха уведомление за намерението да се изтеглят от ДРСМО след шест месеца, ако Русия не започне отново да го спазва. Русия отрече да го е нарушавала и на свой ред обвини САЩ, че не го спазват. Путин предупреди САЩ да не разполагат нови ракети в Европа, като каза, че Русия ще отговори с разполагане на най-нови ракетни системи, способни да достигнат мишените си за много кратко време. Приетият от Думата закон трябва да влезе в сила от деня на официалното му публикуване. Съветът на федерацията - Горната камара на руския парламент, може да разгледа закона на заседание на 26 юни, отбелязва ТАСС.", "date": "2019.06.18", "title": "Русия е на крачка от излизане от договор за ядрените оръжия със САЩ"}
{"url": "https://www.24chasa.bg/novini/article/7511950", "text": "Испанската полиция съобщи днес, че е освободила 11 жени, повечето украинки, дошли в Испания с мисълта, че ще работят като камериерки, но се оказали принуждавани да работят като проститутки, предаде Асошиейтед прес, цитирана от БТА.  Посочва се, че от 2015 г. международната група е принудила по същия начин над 200 жени да проституират. Испанската полиция допълва, че жените са подмамвани с реклами в интернет, в които били предлагани заем за покриване на разноските по пътуването и добре платени работни места в град Бургос, Северна Испания. След като пристигнели, те били принуждавани под заплаха от насилие да работят като проститутки по 10 часа на ден, седем дни в седмицата. Заради налаганите им глоби заемите никога не се изплащали. Двама испанци и двама украинци са арестувани по подозрение в трафик на хора и участие в организирана престъпна група, наред с други престъпления.", "date": "2019.06.18", "title": "Испанските власти разбиха мрежа за проституция, подмамвала украинки"}
{"url": "https://www.24chasa.bg/novini/article/7511960", "text": "Шофьор на турски автобус е пострадал, след опит да отстрани повреда на авариралата машина – съобщават от Областната дирекция на МВР-Добрич. Инцидентът е станал на 17 юни на международния път в близост до Каварна, а сигналът е подаден от гражданин. При посещение на място служители на Районното управление на МВР-Каварна, установяват, че пътнически автобус, пътуващ по линията Констанца-Истанбул, е аварирал в близост до град Каварна. Единият от шофьорите – турски гражданин, прави опит да отстрани повредата, но дървената „пета“, с която автобусът е обезопасен, се измества и превозното средство го притиска. Пострадалият е настанен в болница„Св. Анна”-Варна, с травма на гръден кош и рана на лява подмишница, без опасност за живота. Извършен е оглед и е образувано досъдебно производство.", "date": "2019.06.18", "title": "Автобус затисна шофьор край Каварна"}
{"url": "https://www.24chasa.bg/novini/article/7511966", "text": "Водач на автомобил се размина само с комоцио след удар в дърво. Инцидентът е станал на 17 юни по пътя Добрич – Балчик – съобщават от Областната дирекция на МВР. Служители на „Пътна полиция” са установили, че поради несъобразена скорост и отклоняване на вниманието, шофьорът е загубил контрол над автомобила, като напуска пътното платно и се блъска в крайпътно дърво. Извършената проверка за употреба на алкохол с техническо средство, е с отрицателен резултат. След извършен преглед на водача в болницата в Добрич, е установено комоцио и той е настанен в „Неврохирургия”, без опасност за живота.", "date": "2019.06.18", "title": "Разсеян шофьор се размина с комоцио"}
{"url": "https://www.24chasa.bg/novini/article/7511975", "text": "Джузепина Робучи - най-възрастният човек в Европа и вторият най-възрастен човек в света, почина на 116 години, съобщи ДПА, цитирана от БТА.  Нона Пепа, както беше известна Джузепина, е родена на 20 март 1903 г. Според Групата за геронтоложки изследвания тя е на второ място по дълголетие в света след японката Кане Танака, която е също на 116 години. Втора по възраст в Европа беше французойката Люсил Рандон - на 115 години. Джузепина Робучи е работила в семейното кафене заедно с мъжа си в градче в областта Пулия. Тя има пет деца, девет внуци, 16 правнуци. Според Групата за геронтоложки изследвания в света има 34 суперстолетници - хора на възраст над 110 години. Всички са жени.", "date": "2019.06.18", "title": "Почина Джузепина Робучи - най-възрастният човек  в Европа"}
{"url": "https://www.24chasa.bg/novini/article/7511982", "text": "Окръжен съд - Ловеч отказа да промени мярката за неотклонение на Валентин Йотов, обвинен в посредничество при предаване на подкуп на председателя на ТЕЛК - Ловеч д-р Донка Минкова. Тя беше постановена на 18 април тази година, след като съдът уважи искането за налагане на по-лека мярка от \"задържане под стража\". Чрез своя защитник обвиняемият отново поиска промяна на мярката в по-лека, с мотив, че само той може да се грижи за многолюдното си семейство и стопанство. Според прокуратурата обаче при налагането на мярка \"парична гаранция\" или \"подписка\" има реална опасност обвиняемият да извърши престъпление, като повлияе на свидетели по делото срещу него. Съдът реши, че към момента може да се направи обосновано предположение, че Валентин Йотов е извършил престъплението, в което е обвинен, както и че не са налице обстоятелства, които да налагат промяна на мярката за неотклонение. Затова остави искането му за по-лека мярка без уважение. Решението на съда може да бъде обжалвано пред Великотърсновския апелативен съд.", "date": "2019.06.18", "title": "Домашен арест за посредник при предаване на подкуп в ТЕЛК-Ловеч"}
{"url": "https://www.24chasa.bg/novini/article/7511991", "text": "Президентът на САЩ Доналд Тръмп избра голяма спортна зала със стратегическо местоположение, от която да постави днес началото на кампанията си за преизбиране - място не на негова територия, далеч от небостъргача \"Тръмп тауър\" в Ню Йорк, от чийто ескалатор през 2015 г. той обяви, че ще се кандидатира за президент за изборите през 2016 г. Преди четири години той беше критикуван и дори осмиван за това, че обяви кандидатурата си, докато се спускаше с ескалатора в преддверието на хотела си в Манхатън. Но днес тази предизборна проява е всепризната като моментът, който предизвика земетресение в президентската политика в САЩ. Преди самото събитие сътрудници на кампанията трябваше да наемат актьори, за да увеличат броя на присъстващото множество, плащайки им да носят шапки и тениски с неговия станал вече прословут лозунг \"Да направим Америка отново велика\". Точно обратната ще бъде картината днес в зала \"Амуей център\" в Орландо, щата Флорида, където подобни предизборни материали вече ще се продават и се очаква множеството да ги разграби като топъл хляб. Допреди четири години строителният магнат и бивша телевизионна реалити звезда никога не си е представял, че ще бъде в състояние да привлече десетки хиляди хора, каза Брад Кокър от компанията за социологически изследвания и политически стратегии \"Мейсън-Диксън\". Сега той е разбрал, че наистина е в състояние да го стори и днес ще го направи в своя полза. Мястото на събитието ще бъде 20-хилядната спортна зала в Орландо, а Кокър допуска, че вероятно дори въпреки жегата във Флорида и възможността да има гръмотевични бури, и отвън ще има хора, които не са могли да си купят билети, за да бъдат вътре. Предизборната проява е насрочена за най-гледаното телевизионно време, довечера в 20 ч. (3 ч. след полунощ българско време), а не както през 2015 г., когато кандидатурата беше обявена през деня, каза политическият стратег пред ДПА. Много важно значение има и изборът на Флорида, допълни той. Победата на президента през 2016 г. може да се дължи до голяма степен на северните щати от така наречения \"ръждив пояс\", но на изборите догодина надпреварата във Флорида ще бъде най-решаващата от всички останали. \"Без Флорида той не може да спечели. Точка\", каза Кокър и отбеляза, че там Тръмп е победил Хилари Клинтън само с 1 процентен пункт. От десетилетия победата във Флорида не може да се приеме за даденост за никоя от двете големи партии в САЩ. След 2000 г. победата във всяка една от президентските надпревари в щата е печелена в рамките на 1-2 пункта разлика и затова сред определящите фактори за решението на Тръмп да обяви кампанията си в Орландо е била именно минималната разлика в процентите, каза Кокър. Изборът на залата близо до сърцето на щата е стратегически и защото наоколо е пълно с избиратели от предградията, които президентът трябва да насърчи да излязат да гласуват за него, ако иска да спечели щата. През 2016 г. Тръмп се представи добре в тези райони, след като успя да мотивира хората да отидат до урните, заяви Кокър. Президентът сподели в Туитър вълнението си преди проявата и каза, че заявките за билети за събитието са достигнали 70 000. \"От всички големи прояви, които сме правили, този билет изглежда е най-търсеният от всички\", написа той в социалната мрежа. Тръмп допълни в туита си, че кампанията му \"се движи прекрасно в социологическите проучвания, дори по-добре от 2016 г.\", когато почти всички предизборни прогнози са предричали лесна победа на Клинтън. Важността на победата във Флорида не убягва и на демократите, които предприеха първи опит да спечелят гласове там. Те избраха Маями за първия кръг от предизборните си дебати, който ще бъде следващата седмица и ще протече в две вечери. Бившият вицепрезидент Джо Байдън, сегашният фаворит, ще бъде сред десетте демократи, които ще участват в диспута на 27 юни. Според неотдавнашно проучване той и Тръмп са в директна и оспорвана надпревара за предпочитанията на избирателите във Флорида. Но според почти всички останали проучвания, публикувани от компанията \"Риъл клиър политикс\", Тръмп губи от Байдън и други кандидати в други щати също с ключово значение. Президентът обаче със сигурност ще агитира на база силната американска икономика, а Тим Малой, заместник-директор на Центъра за социологически изследвания на Университета Куинипиак, отбелязва, че въпреки рейтинга на одобрение на Тръмп от едва 44 процента, делът на избирателите в САЩ, които смятат, че икономиката е в \"отлично\" или \"добро\" състояние, се доближава до рекордни равнища. \"Много стабилна икономика и хора с пари в банката. Това е магическата комбинация, която Белият дом се надява да го понесе към преизбирането, а тези числа остават устойчиви\", допълни Малой.", "date": "2019.06.18", "title": "Тръмп избра голяма спортна зала за отправна точка на кампанията за изборите"}
{"url": "https://www.24chasa.bg/novini/article/7511994", "text": "Мъж от община Тервел ще плати 1200 леи за съдебните разноски по водено срещу него дело в Румъния. Това реши Окръжният съд в Добрич, след като разгледа изпратено от румънските власти удостоверение за прилагане на принципа за взаимно признаване на финансовите санкции, наложени в държави-членки на Европейския съюз. В Румъния българският гражданин е осъден за шофиране без книжка и за употреба на фалшив документ. Той е признат за виновен в това, че на 5 май 2018г. на граничен пункт Ченад е представил полско свидетелство за управление, издадено на негово име, за което е знаел, че е фалшиво. Органите на гранична полиция се усъмнили в автентичността на документа и извършили проверка. Установено било, че нито в България, нито в Полша на името на мъжа са издавани шофьорски книжки. Присъдата спрямо българския гражданин е постановена от съда в град Сънниколау Маре, област Тимиш, и е влязла в сила от 23 април 2019 година. Мъжът е осъден на 1 година и 1 месец „лишаване от свобода” - условно, с 2-годишен изпитателен срок, в рамките на който му е наложено и наказание „пробация“. Той е бил осъден да плати и направените по делото разноски, като наложената му финансова санкция е изпратена за признаване и изпълнение от Окръжния съд в Добрич. След като се запозна с материалите по делото, състав на Окръжния съд прецени, че българският гражданин следва да плати 494.79 лв., равностойни на 1200 леи по курса на БНБ към датата на постановяване на решението за санкцията. Делото беше гледано в отсъствието на санкционирания, който не е бил открит на адреса му за призоваване. Справка на полицията показва, че той е напуснал страната през август миналата година и няма данни за завръщането му. Получена е информация, че мъжът се намира в чужбина заедно с цялото си семейство. В проведеното задочно производство срещу него той беше представляван от служебен защитник. Фактът, че осъденият български гражданин не живее в страната, доведе до прекратяване на друго производство в Окръжния съд - за признаване и изпълнение на постановената спрямо него присъда. Делото бе изпратено на Софийски градски съд, тъй като в случаите, когато осъденото лице не живее в страната, това е съдът, компетентен да разглежда исканията за признаване на влезли в сила съдебни решения по наказателни дела и решения за пробация, постановени в друга държава - членка на Европейския съюз.", "date": "2019.06.18", "title": "Осъдиха задочно в Добрич шофьор заради фалшива книжка"}
{"url": "https://www.24chasa.bg/novini/article/7511997", "text": "Германският канцлер Ангела Меркел изглеждаше днес нестабилна и недобре на срещата с украинския президент Володимир Зеленски в Берлин. Докато посрещаше украинския президент в канцлерството, цялото й тяло видимо трепереше, предаде Асошиейтед прес, цитирана от БТА.  Това стана днес следобед, когато двамата стояха навън в жегата, пред канцлерството, докато военен оркестър изпълняваше националните химни. Когато започна германският химн, Меркел притисна ръце пред себе си и сякаш не можеше да контролира тялото си да не трепери. След химните канцлерът изглеждаше по-добре. Следващия месец Меркел става на 65 години, отбелязва Асошиейтед прес. По-късно в отговор на журналистически въпрос защо е треперела, канцлерът отговори, че е пийнала вода и се чувства по-добре, предаде Ройтерс. \"След това изпих поне три чаши вода - очевидно имах нужда от това, така че сега съм много добре\", заяви Меркел на общата пресконференция със Зеленски. Германският канцлер Ангела Меркел заяви днес, че западните санкции срещу Русия ще останат в сила, докато бъде възстановен суверенитетът на Украйна, предаде Ройтерс. Тя каза това след среща в Берлин с украинския президент Володимир Зеленски, с когото обсъди Минските мирни споразумения. \"Тъй като няма напредък на този фронт, санкциите не може да бъдат вдигнати, а санкциите, свързани с Крим, могат да бъдат вдигнати само ако Крим бъде върнат на Украйна\", каза канцлерът в отговор на въпрос. На общата пресконференция Меркел подчерта, че не е обсъждала със Зеленски санкциите срещу Русия, допълни ТАСС. Тя съобщи, че на 12 юли ще се състои среща в т.нар. Нормандски формат - Германия, Русия, Украйна и Франция на ниво съветници - и добави: \"После ще видим как да действаме по-нататък\". Зеленски изрази надежда, че в най-близко бъдеще ще има среща в Нормандския формат на високо равнище. Позициите на Украйна и Германия по въпроса за \"Северен поток-2\" са противоположни, но Киев е благодарен на Берлин за готовността да обсъжда тази тема. Това заяви президентът на Украйна Володимир Зеленски на съвместната пресконференция, цитиран от ТАСС. Президентът на Украйна се е срещнал и с председателя на Бундестага Волфганг Шойбле, пред когото е изразил идеята за размяна на пленници в Източна Украйна, съобщи президентската пресслужба в Киев. \"На срещата бе обсъждан въпросът за прекратяване на войната и връщане на заложниците. Володимир Зеленски отбеляза, че размяната на хора даже и само \"10 срещу 10\" или \"15 срещу 15\" би могло да покаже желанието на другата страна да започне процес на деескалация\", се казва в съобщението, цитирано от ТАСС.", "date": "2019.06.18", "title": "Меркел нестабилна и трепереща на церемонията по посрещането на Зеленски"}
{"url": "https://www.24chasa.bg/novini/article/7512004", "text": "Писмото на изпълняващия длъжността министър на отбраната на САЩ Патрик Шанахан не е в духа на съюзническите отношения и съдържа \"неуместно подбрани думи\", обяви днес турското министерство на отбраната, цитирано от Анадолската агенция, предаде БТА. По-рано този месец и.д. министър на отбраната на САЩ Патрик Шанахан изпрати писмо до турския си колега Хулуси Акар, с което предупреди Турция, че ще бъде изключена от програмата за изтребителите Ф-35, ако не отстъпи от плановете си да разположи на своя територия руски системи С-400. В отговор на писмото министърът на отбраната на Турция подчерта важността на взаимното уважение и приятелство, базирано на диалог, за да бъдат намерени решения на проблемите. Турското министерство на отбраната посочи, че писмото предизвиква неудобство със стила си, а подходът не е в духа на съюзническите отношения, съобщава Анадолската агенция. В телефонен разговор след изпращането на писмото, Хулуси Акар и Патрик Шанахан се договориха да разговарят на следващата среща на НАТО в Брюксел.", "date": "2019.06.18", "title": "Турция: Американското писмо не е в духа на съюзническите отношения"}
{"url": "https://www.24chasa.bg/novini/article/7512009", "text": "Няма риск от загуба на средства по Оперативна програма „Региони в растеж“ 2014-2020 г. към края на 2019 г. по правилото за автоматично освобождаване. Това заяви заместник-министърът на регионалното развитие и благоустройството и ръководител на управляващия орган Деница Николова по време на 14-тото заседание на Комитета за наблюдение на европейската програма. Сред участниците в него бяха Рейчъл Бюмонт – заместник-началник на отдела за България, Хърватия и Словения в Европейската комисия, и Йо Говаертс от Генерална дирекция „Регионална и градска политика“ в ЕК. Зам.-министър Николова отчете, че към днешна дата е договорен над 86% от общия ресурс на ОПРР, който надхвърля 3 млрд. лв. Сключени са 587 договора за над 2,5 млрд. лв. Разплатени са 45% от договорените средства, а 24% са сертифицираните разходи към ЕК. Зам.-министър Николова посочи, че ключов акцент по програмата в следващите години ще е реализацията на проектите с финансови инструменти, за които по Оперативна програма „Региони в растеж“ 2014-2020 г. е определен ресурс в размер на 370 млн. лв. Над 271 млн. лв. са за 39-те големи града за мерки за градско развитие – енергийна ефективност в еднофамилни жилищни сгради и студентски общежития, градска среда, интегриран градски транспорт, спортна и културна инфраструктура и зони с потенциал за икономическо развитие. Останалите близо 100 млн. лв. са предвидени за развитието на туризма и културното наследство в цялата страна, като се подкрепят обектите, които са националното и световно културно наследство. Към настоящия момент са одобрени десет проектни предложения. В рамките на Комитета за наблюдение на ОПРР бе решено към 28-те по-малки общини бенефициенти да се насочи спестен ресурс от програмата за саниране на сгради. Той е формиран от неусвоени средства и икономии от проведени обществени поръчки. Индикативният бюджет към момента е 11,5 млн. лв., но се очаква да нарастне, тъй като се планира процедурата да бъде обявена през месец ноември 2019 г. Със средствата ще се прилагат мерки за енергийна ефективност в обществени и жилищни сгради. За да се постигне по-балансирано разпределение на средствата и по-голям териториален ефект от инвестициите, се въвеждат и критерии. Общините не трябва да имат повече от три сключени договора по програмата към етапа на сключване на нови договори, както и да кандидатстват с до три проекта. Предимство ще се дава на многофамилни жилищни сгради, както и сгради с по-голям брой самостоятелни обекти. Целта е с инвестициите да се допринесе за по-голям брой обновени обекти и подпомогнато население, спестяване на енергия и намаляване на въглеродния диоксид. Новите моменти и напредъкът в подготовката на оперативна програма за развитие на регионите през 2021-2027 г. също бяха представени по време на заседанието. Стана ясно, че през новия програмен период за първи път ще бъдат подкрепяни интегрирани териториални инвестиции между няколко оперативни програми. Основен елемент ще бъде изпълнението на проекти в партньорства с цел постигане на ефекти на по-голяма територия и обхващащи по-голямо население. Деница Николова отбеляза, че програмата ще разполага с повече средства от сегашния програмен период. Заместник-регионалният министър посочи още, че сред предизвикателствата пред ОПРР 2014-2020 г. е прилагането на Закона за обществените поръчки от страна на бенефициентите и пропуските по него, които водят до финансови корекции. Към настоящия момент са прихванати 22,5 млн. лв. Сумата може да достигне 65 млн. лв., ако проектите се изпълнят в пълнота и се предявят искания за плащане.", "date": "2019.06.18", "title": "Изпълняват се 587 договора за над 2,5 млрд. лв."}
{"url": "https://www.24chasa.bg/novini/article/7512028", "text": "Ирландия обяви, че ще забрани продажбата на нови бензинови и дизелови превозни средства до 2030 г. като част от новия си план за изменение на климата, съобщават АФП и  . Правителството се надява да има 950 000 електрически коли по ирландските пътища дотогава, подкрепени от мрежа от станции за зареждане. Мярката е една от 180-те предложения, обхващащи строителството, транспорта, селското стопанство и управлението на отпадъците, предназначени да поставят Ирландия на път за постигане на нулева емисии на въглерод до 2050 г. Германия отложи за септември решенията си по политиката за климата „Нашият подход ще бъде да стимулираме хората и бизнеса да променят поведението си и да адаптират новите технологии чрез стимули, демотивиращи фактори, регулации и информация“, заяви премиерът Лео Варадкар. \"Нашата цел е преход към нисковъглеродно и устойчиво на климата общество. Нашият призив е за действие в борбата за спасяване на нашата планета\", добави той. Дъблин се надява да увеличи нивото на електроенергията, генерирана от възобновяема енергия, от 30% от общия микс до 70% през 2030 година. \"Планът за действие в областта на климата\" включва и премахването на нерециклируеми пластмаси и по-високи такси за производството на материали, които са трудни за рециклиране. Директорът на „Приятели на Земята“ Оизин Коглан нарече плана „най-голямата иновация в ирландската политика в областта на климата за 20 години“. Но „Грийнпийс“ критикува правителството за това, че не се е ангажирало с целта за плана до 2050 г., а само че е поставило цел.", "date": "2019.06.18", "title": "Ирландия забранява продажбата на нови бензинови и дизелови коли до 2030 г."}
{"url": "https://www.24chasa.bg/novini/article/7512035", "text": "По време на мащабното военно учение \"Суифт респонс\"  парашутистите са изпълнявали задачи с уреди за нощно виждане и са отваряли своите парашути на пределно ниска височина, съобщи  . По думите на свидетели наблюдавали и заснели учението, три военни самолета са пускали големи групи парашутисти на височина 200 метра от земята. За един от рейнджърите приземяването е било фатално, а за други трима завършва в университетската болница в Пловдив. От тримата един е с опасност за живота, а в късния следобед двама от тях са били изписани. В Чешнегирово научили за инцидента едва тази сутрин. Някои от наблюдателите видели и инцидента с канадския парашутист. По думите им той се случил в самото начало на десанта малко преди 1 часа след полунощ. \"Според мен първо пуснаха някакви контейнери, явно такъв е бил замисълът на военното учение, и след това с два големи самолета започнаха да спускат парашутисти\", свидетелства кметът на пловдивското село Чешнегирово Христо Атанасов.", "date": "2019.06.18", "title": "В Чешнегирово тренирали десант с уреди за нощно виждане, отваряли парашутите ниско"}
{"url": "https://www.24chasa.bg/novini/article/7512063", "text": "31-годишният шведски гражданин Вежди Иляз е задържан за смъртта на глухонемия велосипедист, който загина при катастрофа на пътя за Гърция. Окървавеният труп на 37-годишният Месут Мустафа беше открит в събота сутрин, захвърлен в крайпътна канавка на 500 метра от разклона за момчилградското село Загорско. На 10-ина метра беше открит и строшения му велосипед. Три дни след инцидента служители на ГД \"Национална полиция\" и от МВР Кърджали разкриха мъжа, стоял зад волана на автомобила-убиец. Вежди Иляз е от кирковското село Метличина, но от дете живеел в Швеция. Мъжът имал и българско гражданство. Автомобилът, с който е предазен Месут Мустафа е светлосиньо \"Пежо\" с шведска регистрация. Возилото също е намерено от полицията. То е било скрито в гараж в село Метличина. Вежди не успял да ремонтира автомобила и по него ясно личели следи от удара. Виновникът за тежката катастрофа е открит по следите, оставени от автомобила на местопроизшествието. При огледите, извършени от криминалиси, са били открити парчета от фар и от броня, както и следи от боя. Още в началото на разследването полицаите са знаели, че търсят светлосин френски автомобил. В разкриването на случая са участвали всички Районни управления на МВР в областта. Били са прегледани записите от всички камери по трасето. Работата по случая продължава под наблюдението на Окръжна прокуратура.", "date": "2019.06.18", "title": "Шведски гражданин е задържан за убийството на глухонемия велосипедист"}
{"url": "https://www.24chasa.bg/novini/article/7512102", "text": "Главният научен институт на Роскосмос ЦННИмаш представи на Международния аерокосмически салон \"Бурже-2019\" концепцията на руската лунна изследователска програма, предаде ТАСС, цитирана от  Първото кацане на естествения спътник на Земята е предвидено за 2030 г. Космонавтите ще проведат експерименти на повърхността, както и приложни научни изследвания. В този период на Луната ще работят също така автоматични космически кораби. След това се планират редовни мисии и разгръщането на постоянна лунна база. Основният етап е набелязан в периода 2032-2035 г. Постоянната база трябва да бъде изградена именно до 2035 г. По време на редовните лунни мисии ще бъдат разположени ретранслатори, енергийни модули и роботизирани системи. На този етап космонавтите ще провеждат редовни експерименти на повърхността на Луната.", "date": "2019.06.18", "title": "Амбицията на Москва е руски космонавти да кацнат на Луната през 2030 г."}
{"url": "https://www.24chasa.bg/novini/article/7511589", "text": "ББР заявява намерение за участие в Програмата InvestEU и гаранционния фонд към програмата. Това е уникална възможност и за българския бизнес, тъй-като Фондът ще предоставя първокласна , с рейтинг три пъти „А“, гаранция върху финансирането. Това заяви главен изпълнителният директор на банката Стоян Мавродиев по време на форум „Пътища за партньорство“ , който се провежда за втора година. С него ББР отпразнува и 20-годишния си рожден ден. Очакванията за тази програма са да генерира над 650 милиарда евро допълнителни инвестиции в целия ЕС. С участието си като прилагащи партньори в тази програма националните насърчителни банки могат да играят много важна роля, като финансира проекти в сектора на малките и средни предприятия, да помогнат за сближаване на икономиките на страните-членки. Това означава възможност за поемане на по-висок от средния за системата риск и облекчени финансови условия по кредитите и по обезпеченията. „InvestEU“ не изключва публичните инвестиции и затова ББР може да подпомогне усилията на правителството за преодоляване на предизвикателствата във физическата, мрежовата и социалната инфраструктура. Така например по примера на успешната инициатива за енергоспестяващи мерки в българските домове, Банката е готова да структурира и финансира програма за „социална инфраструктура“ за изграждане на детски градини в страната. Могат да бъдат подкрепени и трансгранични проекти, което е важно за нашите партньори от държавите кандидат-членки на ЕС в региона, допълни още Мавродиев. Той каза, че вчера нови банки са се присъединили към Меморандума за сътрудничество, като членките вече са 11. Тази година има идея да се надгради сътрудничеството с уеббазирана платформа, в която банките да представят свои проекти в различни области, да обменят ноухау и да търсят ресурси. През 2018 г. ББР постигна най-добрите финансови резултати за изминалите 2 десетилетия. Тя постигна най-високи нива на капиталова адекватност в банковата система, балансовата стойност на активите на банката надминаха 3 млрд лв, нараствайки с 2%. Печалбата нараства, дадени са 400 млн лв кредити за бизнеса- 3 пъти повече от 2017 г. Миналата година беше създаден Фонд за капиталови инвестиции. Тази година ще бъдат създадени още 2 дъщерни компании – ББР лизинг и ББР факторинг, който ще осигури достъп за финансиране за българската индустрия чрез пълен набор от финансови услуги, похвали банката министърът на икономиката Емил Караниколов, който откри форума. Програмата InvestEU е продължение на плана Юнкер. Тя има нови приоритети - изменения на климата, кръгова икономика, дигитализация, изкуствен интелект. Ще се използват гаранции от европейския бюджет, ще има силна ориентация към пазара без квотна система. Очаква се програмата да генерира 650 млрд евро допълнителни инвестиции в целия ЕС. За бенефициерите процедурата ще е улеснена- 14 финансови инструмента се сливат в един, обясни Флорентин Хопмайър, член на кабинета на зам.-председателя на ЕК Катайнен, която отговаря за икономическите и финансови въпроси. „Ще продължим да работим с групата на ЕИБ,но отваряме гаранции за други участници като националните банки за развитие, което значи, че ББР е потенциален партньор. 25% от гаранцията може да се предостави на други партньори“, уточни тя. InvestEU стартира през 2021 г. Хопмайър подчерта, че инвестициите ще стават само в сигурна инвестиционна среда. В България тя е сравнително ниска, въпреки че има подобрение. Препоръките на ЕК към страната ни са по-висока събираемост на данъци, по-голяма стабилност на банковия сектор, подобряване на секторите енергетика, транспорт, социална инфраструктура, социално включване в работата.", "date": "2019.06.18", "title": "ББР обмисля да кандидатства за партньор за България по програмата InvestEU"}
{"url": "https://www.24chasa.bg/novini/article/7511610", "text": "Затоплянето на климата ще доведе до това още до края на този век на големи части от планетата да бъдат наблюдавани екстремни температури, съобщи телевизионната компания Си Ен Ен. Медията цитира проучване, публикувано в списанието \"Природни климатични промени\". Учените анализирали 22 компютърни модела, отразяващи климатичните промени. От тях станало видно, че в края на XXI век температурните рекорди ще бъдат редовно отчитани на 58 процента от повърхността на Земята. Те ще обхванат 67 процента от териториите на най-слабо развитите страни и на островните държави, предава БТА. Си Ен ен припомни, че от 1901 до 1975 година температурата на Земята се е повишила с 0,7-0,9 градуса по Целзий. От 1975 година насам процесът на затопляне рязко се е ускорил, и сега средната температура е нараснала до 1,5 -1,8 градуса . Десетте най-топли лета в съвременната историята са били отчетени след 1998 година. Екстремалните температури ще доведат до рязък скок на сърдечносъдовите и белодробни заболявания, до замърсяването на околната среда и чести случаи на астма. Между 2930 и 2050 година затоплянето на климата ще доведе до ръст на смъртността с 250 хиляди души всяка година.", "date": "2019.06.18", "title": "Екстремни температури ще обхванат 58% от Земята до края на века"}
{"url": "https://www.24chasa.bg/novini/article/7511623", "text": "Сумали полага бели цветя и се покланя пред паметника на Саман Кунан. Този водолаз почина при зрелищното спасяване на младите тайландски футболисти и треньора им, хванати в капан преди една година в пещера в Северен Тайланд, която се превърна в популярна туристическа дестинация, предаде БТА.  \"Трябваше да съм тук, за да го почета\", каза медицинската сестра, която е дошла с двамата си синове от Чианг Май, на повече от 250 км оттам. \"Той е герой на цяла една страна. Той спаси децата ни\", дванадесет юноши от футболния отбор \"Дивите глигани\", които бяха хванати в капан повече от две седмици в наводнената пещера насред сезона на мусоните. Преди международната спасителна операция, която мобилизира денонощно стотици спасители и накара милиони хора по света да стоят със затаен дъх, пещерата в планински район в северната част на страната беше спокойно място, далеч от туристическите маршрути. Пещерата Там Луанг приемаше по 4000 посетители годишно преди премеждието на \"Дивите глигани\", каза стопанисващият обекта Кави Прасомпхол. Тази година \"от октомври до април приехме 1 милион и 300 хиляди туристи\", тайландци и чужденци, с пикове от 25 000 посетители на ден през новогодишния уикенд, изрази задоволство той. \"Случилото се тук е невероятно. Проследих всичко от Австралия. Исках да видя това място със собствените си очи\", каза прекарващият ваканцията си в района австралиец Джон Макгауън. Той е разочарован, че не може да влезе в пещерата, която продължава да е затворена за посещения от съображения за безопасност. \"Това беше борба срещу природата. Когато всички обединят сили сме способни на големи неща\", отбеляза сънародникът му Питър. 250 павилиончета Властите имат амбицията да превърнат това място във важен регионален туристически център. Близо до паметника на Саман Кунан и входа на пещерата е отворен информационен център. В него е разположена огромна картина със заглавие \"Героите\", която изобразява децата, по онова време на възраст от 11 до 16 години, сред спасители под благосклонния поглед на премиера Прают Чан-оча. Тениски по 7 евро, значки, плакати, ключодържатели по 3 евро: в магазина на информационния център историята на \"Дивите глигани\" приема всякакви форми. А на пътя към пещерата са се появили около 250 павилиончета, които предлагат храна, дрехи и сувенири. Планината, в която се намира пещерата, е наречена \"Спящата жена\" заради продълговатата си форма, и се смята, че е обитавана от духове. Тя се превърна в синоним на късмет след успешното спасяване на юношите и там се настаниха и продавачи на билети за лотария, която е много популярна в Тайланд. \"Мога да продам по 4000 билета на месец\", радва се Краингкрай, който е сред първите пристигнали. От началото на дъждовния сезон през май обаче потокът от посетители попресъхна. \"Някои дни изкарвам 200-300 бата (6 до 8 евро), това не покрива сумата, която плащам, за да мога да съм тук\", оплаква се Сомджит. Тя е дошла от съседния град Мае Сай при границата между Тайланд и Мианма, за да продава традиционни шапки и дрехи. Суперпродукция на Нетфликс и търговски център Пхитсавпхонг ръководи служба за пикапи, които се редуват да превозват посетителите от паркинга до входа на обекта и проявява повече оптимизъм. Този туризъм \"създава работа за местните жители. Преди, местните земеделци трябваше да вземат пари назаем, за да купуват торове. Днес около 40 от тях работят на половин работен ден да превозват туристи и вече не им се налага да сключват заеми\", обясни той. Местните жители се надяват, че повторното отваряне на пещерата за посещения, което се очаква най-рано през 2020 г., и множеството планирани около \"приключението на Дивите Глигани\" събития, включително суперпродукция на Нетфликс, ще привлекат още повече посетители. Властите са амбицирани. Правителството отпусна 50 милиона бата (близо 1,5 милиона евро) за развиване на обекта и околностите му, каза Кави Прасомпхол. На няколко километра от Там Луанг ще бъде издигнат търговски център с бутици и ресторанти, както и хотели и къмпинги. \"Нормално е хората да се опитват да изкарат пари. Трябва обаче това място да запази духовната си страна. С тези деца тук стана чудо\", смята туристът от Сингапур Чеонг.", "date": "2019.06.18", "title": "Пещерата, в която бяха заседнали спортисти, стана туристическа дестинация"}
{"url": "https://www.24chasa.bg/novini/article/7511630", "text": "Бившият кандидат за лидер на Консервативната партия във Великобритания Андреа Ледсъм даде подкрепата си днес на фаворита за поста Борис Джонсън, предаде Асошиейтед прес,цитирана от БТА. Ледсъм, която е ревностен поддръжник на излизане на Великобритания от ЕС, заяви в интервю за радио Ел Би Си, че подкрепя Джонсън, защото според нея \"той ще бъде много добър лидер на Великобритания\". Тя даде подкрепата си в деня на второто гласуване на депутатите на торите, след което ще отпадне някой от кандидатите. Днес между претендентите ще има и телевизионен диспут. Целта на кандидатите е да достигнат и спечелят финалното гласуване, в което ще участват редовите членове на Консервативната партия и в което те ще изберат следващия партиен лидер и следващ премиер на Великобритания. Надпреварата ще излъчи приемник на министър-председателя Тереза Мей, която по-рано този месец подаде оставка като лидер на партията, след като не получи одобрението на парламента за сключеното от нея споразумение с ЕС за Брекзит.", "date": "2019.06.18", "title": "Бивш съперник подкрепи Борис Джонсън в лидерската надпревара"}
{"url": "https://www.24chasa.bg/novini/article/7511622", "text": "Германският министър по въпросите на Европейския съюз Михаел Рот изключва нова сделка за Брекзит. Подалата оставка като премиер на Великобритания Тереза Мей договори споразумение за оттегляне на Великобритания с ЕС след месеци на трудни преговори, но собствените й депутати отказаха да я подкрепят няколко пъти. \"Не виждам никакви шансове за предоговаряне на пакета, споразумението за оттегляне е споразумение за оттегляне и аз не виждам никакво желание да започнат нови преговори в рамките на Европейския съюз,\" каза Рот преди редовната среща с колегите си от ЕС в Люксембург, цитиран от  Миналата седмица той каза, че не вижда \"никакво желание за подновяване на преговорите с Великобритания от самото начало” и призова кандидатите, които искат да заемат длъжността на Тереза Мей като премиер и лидер на торите, да имат предвид това по време на вътрешнопартийната си кампания. След като не е успяла да постигне споразумение чрез парламента, Тереза Мей се оказа под нарастващ натиск от страна на собствената си партия и подаде оставка като лидер на торите и премиер на 7 юни. Очаква се консервативната партия да назначи нов лидер, който ще замени Мей и като министър-председател до края на юли.", "date": "2019.06.18", "title": "Германия не иска предоговаряне на сделката за Брекзит"}
{"url": "https://www.24chasa.bg/novini/article/7511620", "text": "Двама американски парашутисти и канадец, които са участвали в нощни скокове в района на пловдивското село Чешнегирово, са пострадали при приземяване, друг канадец е загинал, научи \"24 часа\" от свои източници. Ранените са били закарани в университетската болница \"Св. Георги\". Единият е вече изписан, другите остават за лечение. По неофициална информация са с фрактури на крайниците. Американски парашутист е в клиниката по анестезиология и активно лечение на УМБАЛ \"Св. Георги\".  Неговият парашут не се е отворил. Полковник Виолина Вълева от международния пресцентър на учението потвърди информацията за една жертва и трима ранени при нощните скокове. Тя уточно, че учението у нас е от 17 до 24 юни.  Два дни е в Чешнегирово и 2 дни - на полигона в Ново село. Освен в България учението се провежда паралелно в Хърватска и Румъния. В учението на наша територия участват около 500 чужди военнослужещи и много самолети. Парашутистите, които участват в учението, са дислотирани на затвореното през 2002 година военно летище в Чешнегирово. ", "date": "2019.06.18", "title": "Двама американци и канадец са пострадали при приземяване, друг канадец е загинал"}
{"url": "https://www.24chasa.bg/novini/article/7511648", "text": "Специализирана операция на пътна полиция започва от днес в цялата страна, информира МВР, цитирана от БТА. Ще бъде засилен контролът върху скоростта, правоспособността на шофьорите, ползването на обезопасителните колани и детските обезопасителни системи, отнемането на предимство на пешеходци на пешеходни пътеки. Особено внимание ще се обръща на водачите на двуколесни превозни средства - на тяхната правоспособност, видимостта и състоянието на регистрационните табели на моторните превозни средства, използването на защитните каски. Полицейските екипи ще бъдат локализирани по участъци с въведена временна организация на пътя, както и по местата със засилен трафик. Същевременно продължава и предприетата за летния сезон операция на пътна полиция. В рамките й ще се осъществява и засилен контрол на транзитно преминаващите през страната моторни превозни средства.", "date": "2019.06.18", "title": "Пътна полиция започва засилени проверки в цялата страна"}
{"url": "https://www.24chasa.bg/novini/article/7511671", "text": "Волята на управляващите явно е да мине предложението за субсидия от 1 лев, затова ДПС ще предложи да отпаднат законовите ограничения за финансиране на партиите от юридически лица, както и таванът за физически, при условията на абсолютна прозрачност. Това заяви зам.-шефът на групата на ДПС Йордан Цонев след среща с БСП по темата. Ние сме за обществено финансиране, вече 18 г. го поддържаме, бяхме против референдума, и против това, че не се обяснява на хората необходимостта от такъв тип субсидия за партиите, обясни Цонев. Той предупреди, че с намаляване на субсидията от 11 на 1 лев на глас може да стане по-скъпо за бюджета. Да не се възстановят стари връзки, които не са добре нито за страната, нито за бюджета, предупреди той. Субсидия от 1, 5, 4 или 6 лева не устройва никого, освен двете големи партии, смята Цонев. Обединихме се да продължи европейския модел на финансиране, но това зависи от управляващите, заяви след срещата зам-шефът на червената група Драгомир Стойнев. Но отново отказа да разкрие какви са предложенията на БСП за намаляване на субсидията. Прокрадва се идеята - да ликвидираме опозицията за местните избори, а след това към края на годината отново да върнем субсидията и дебата по нея, обясни Стойнев. БСП ще иска удължаване на срока за предложения между двете четения на закона, който изтича в сряда.", "date": "2019.06.18", "title": "ДПС: При субсидия от 1 лев да отпадне ограничението за финансиране на партиите от фирми"}
{"url": "https://www.24chasa.bg/novini/article/7511631", "text": "\"Всеки разбира английски, но никой не разбира Великобритания\". С тези думи председателят на Европейската комисия Жан-Клод Юнкер шеговито се извини, че ще се изкаже на френски по време   Форумът се провежда в Брюксел на 18-19 юни. \"Много съм щастлив да съм тук с вас днес. Всички мои речи започват с това, но днес е наистина така. В началото на моето председателство казах, че трябва да сме амбициозни. Европейската амбиция за борба срещу бедността чрез инвестиционни планове трябва да бъде световна. 75% от помощите по света са дело на ЕС\", коментира той. \"На всеки 5 секунди дете по света губи живота си. Говорим за това, но не достатъчно. Неравенствата са социални, политически. Трябва да правим повече и по-добре веднага, без дискриминация. Когато говорим за жените – те имат бъдеще не само в африканските държави, а навсякъде. Трябва да инвестираме повече, за да се даде възможност на по-голям брой хора за образование и добро здравеопазване, да създаваме работни места\", добави още Юнкер. \"Инвестициите са най-добрият инструмент в борбата с неравенствата. Това, от което имаме нужда, са партньорства между равни. Планът е да се съдадат 10 000 работни места в следващите 5 години, а инвестициите да достигнат 5 млрд. евро до 2020 г. Посланието към Африка е, че ЕС винаги ще стои зад вас. Казвал съм го и преди, искам да го потвърдя и днес. Свободната търговия между африканските държави и ЕС ще се случи не толкова далеч в бъдещето. Приотизираме най-бедните страни относно образованието. Отдавам голямо значение на програмата \"Еразъм+\"– много е важно младите хора да мога да се срещат, говорят и обикнат. Ние не знаем достатъчно един за друг. Любовта е безкрайна. Можем да направим велики неща заедно\", заключи председателят на Европейската комисия.", "date": "2019.06.18", "title": "Юнкер: Всеки разбира английски, но никой не разбира Великобритания"}
{"url": "https://www.24chasa.bg/novini/article/7511663", "text": "Протестите в Хонконг и отстъплението на местните власти са едно от малкото поражения на китайския президент Си Цзинпин, който може да реши да с течение на времето да засили хватката на режима си над бившата британска колония. Точно 30 години след кървавите репресии на пекинския площад Тянанмън силният човек в Пекин избра \"стратегическото отстъпление\", изправен пред протестите в Хонконг, който продължава да се радва на специален статут в Китай, анализира Жан-Пиер Кабестан от Баптисткия университет на Хонконг. Комунистическите лидери \"се уплашиха\", предполага синологът. \"Те се притесняват от евентуалните отражения\" в континентален Китай, което \"казва много за параноята в партията и нейното усещане за сигурността\". Показателно за това притеснение е, че Пекин премълчава шествията в полуавтономната територия, в които през две поредни недели се включиха стотици хиляди. Вчера официалните медии съобщиха дискретно за замразяването на проектозакона за екстрадиция към Китай, който предизвика експлозия, но пропуснаха да споменат гигантския протест предишния ден. Въпреки това \"интелектуалците и жителите на големите градове\" знаят какво се случва в южната метрополия, твърди политологът Уили Лам от Китайския хонконгски университет. Според него отстъплението на хонконгските власти може да вдъхне кураж на защитниците на демокрацията в континенталната част на Китай, макар че там все още е много трудно да бъде организирано някакво протестно движение. Шествията в Хонконг са реакция на завоя към авторитаризъм, наложен от Си след идването му на власт през 2012 г., отбелязва Бил Бишъп, редактор на информационния бюлетин \"Синосизм\". \"Партията, със Си начело, се възприема като известна заплаха\", разкрива той. Протестите представляват \"масирано отхвърляне на идеята, че Хонконг в крайна сметка ще бъде погълнат изцяло от Китай\". От миналата седмица Пекин започна да се дистанцира от проектозакона, обяснявайки, че става дума за инициатива на главната администраторка Кари Лам. Но никой не може да повярва, че Лам е взела такова решение без подкрепата на Пекин, уверява Виктория Хюи, политоложка в университета Нотр Дам в САЩ. Оттеглянето на проекта е според нея \"поражение за Си Цзинпин\". \"Си Цзинпин се опитва да създава впечатлението за ултранационалист\", напомня Уили Лам. Според него хонконгският случай отслабва този имидж: \"ръководителят на 1,4 милиарда китайци е неспособен да контролира територия със 7 милиона жители\". Дошъл на власт в края на 2012 г., Си засили значително контрола на Китайската комунистическа партия (ККП) над обществото и започна кампания против корупцията, която беше насочена и срещу вътрешните му политически противници. През 2017 г. той получи правото да остане начело на страната, докато желае, а неговата \"мисъл\" беше включена официално в Конституцията миналата година, наравно с тази на основателя на комунистическата династия Мао Цзедун. Но според Кабестан от около година Си е изправен пред вътрешна опозиция, подхранвана от търговската война със САЩ и икономическото забавяне. Показателно за напрежението сред върхушката на режима е, че Централният комитет, \"парламентът\" на ККП, не е бил свикван от 15 месеца. Спънката, която причиниха хонконгските тълпи, се случи в момент, когато се очаква в края на месеца китайският президент да се срещне с американския си колега на среща на високо равнище на Г-20 в Япония. Пекин все още не е потвърдил двустранната среща с Доналд Тръмп, целяща да уталожи търговската война между двете страни. Но Вашингтон започна да играе хонконгската карта, заплашвайки да премахне търговските предимства на бившата британска колония, ако законопроектът за екстрадиция бъде приет. В разгара на търговската война, ударът \"би се отразил тежко на икономиката на Хонконг\", предупреждава Бил Бишъп. Съгласно споразумението с Лондон, подписано преди връщането на територията на Китай през 1997 г., Хонконг трябва да се ползва със специален статут до 2047 година. Но Пекин може да реши да затегне още малко хватката си върху свободите на Хонконг, макар и \"по не особено видим начин\", прогнозира Бишъп. След отпора на жителите на Хонконг, Си Цзинпин \"има нужда да се покаже като много твърд. Той няма да отстъпи лесно\", предупреждава в Пекин независимият политолог Хуа По, отбелязвайки, че законопроектът за екстрадиция беше замразен за неопределен срок, а не отменен изцяло. Китайският лидер \"ще изчака гневът на жителите на Хонконг да спадне прогресивно, след това ще накаже малък брой радикали\", прогнозира той. (От БТА)", "date": "2019.06.18", "title": "Хонконг - едно от малкото поражения на Си Цзинпин"}
{"url": "https://www.24chasa.bg/novini/article/7511683", "text": "Няма пропадане на Северната скоростна тангента и никаква опасност за моста над река Искър. Извършен е оглед на съоръжението и шофьорите трябва да карат спокойно. Агенция „Пътна инфраструктура“ направи това уточнение по повод информации в медиите. За подобряване на кофражните панели под моста на фирмата-изпълнител на обекта е разпоредено да предприеме всичко необходимо. Те изпълняват функцията на оставащ кофраж, не са част от носещата конструкция на съоръжението и нямат никакво предназначение за неговата устойчивост. Всички дейности ще бъдат изпълнени за сметка на строителя.", "date": "2019.06.18", "title": "АПИ: Няма пропадане на Северната скоростна тангента"}
{"url": "https://www.24chasa.bg/novini/article/7511689", "text": "Европейската комисия днес е преценила, че няма напредък в преговорите с Швейцария по подписването на двустранно споразумение с ЕС. Това съобщи зам.-председателят на ЕК Марош Шефчович, цитиран от БТА. Той добави, че постигнатото споразумение няма да бъде прeдоговаряно. Шефчович изрази надеждата документът да бъде подписан, както е договорен, до края на октомври. Преди дни председателят на ЕК Жан-Клод Юнкер изпрати писмо до швейцарските власти, в което настоя споразумението да бъде подкрепено от парламента в Берн. Той отбеляза, че избирането на новата ЕК би внесло неясноти, ако дотогава споразумението не бъде утвърдено. По-рано швейцарският федерален съвет (правителството) съобщи на ЕК, че мнозинството швейцарци не желаят да възприемат правилата на ЕС в областта на свободното движение и държавната помощ. Берн настоява тези въпроси на двустранните отношения да бъдат уредени, след като ЕС внесе промени в досегашните правила.", "date": "2019.06.18", "title": "ЕК няма да предоговаря споразумението с Швейцария"}
{"url": "https://www.24chasa.bg/novini/article/7511729", "text": "32-годишен мъж е задържан в полицейския арест, съобщиха от пресцентъра на МВР, цитирани от БТА. Установено е, че след възникнал скандал в жилищна сграда в Казанлък той е ранил с нож в областта на корема 41-годишен свой опонент, живеещ в същата сграда. Незабавно след получения сигнал вчера рано сутринта на място пристигнали екипи на полицията и на спешна помощ. Пострадалият е откаран в болница и лекари продължават да се борят за живота му. По случая е образувано досъдебно производство, работата по което продължава под наблюдението на прокуратурата.", "date": "2019.06.18", "title": "Казанлъчанин прободе с нож в корема свой съсед"}
{"url": "https://www.24chasa.bg/novini/article/7511718", "text": "Германският вестник \"Билд\" публикува нови записи на подслушани разговори, на които се чува как служители от управляващата Социалистическа партия в Албания се договарят за заплахи, купуване и манипулация на гласове в граничния град Пешкопея, съобщи Танюг, цитирана от БТА.  В подслушаните разговори, както се твърди, се чуват гласовете на сегашния албански премиер Еди Рама, бившия министър на икономиката Дамян Гикнури, директора в албанското министерство на вътрешните работи Арбен Кеси. Подслушаните разговори произтичат от досие 184, което три години стои в чекмеджетата на албанската прокуратура, пише журналистът Петер Тиде. В един от 16 публикувани записи премиерът Еди Рама в телефонен разговор с Кеси в деня на изборите пита дали са реализирани поставените цели, на което събеседникът му отговаря утвърдително. В други подслушани разговори функционери на Социалистическата партия уговарят купуване и манипулация с гласове. Веднага след публикуването на записите прокуратурата за тежки престъпления в Тирана започна разследване против лицата, които са извадили тези материали от досието. Прокуратурата за тежки престъпления внимателно следи нововъзникналата безпрецедентна ситуация, която сериозно влияе на имиджа на албанската прокуратура, а е възникнала с нарушаване на закона, се посочва в съобщение на прокуратурата. Албанският премиер Еди Рама по този повод заяви, че ще съди германския журналист Петер Тиде. Рама написа в Туитър, че е решил да задвижи този въпрос в съд в Германия, тъй като там правосъдието не си играе с тайните на едно разследване, достойнството на гражданите и държавата.", "date": "2019.06.18", "title": "\"Билд\" публикува подслушани разговори, изобличаващи албанския премиер"}
{"url": "https://www.24chasa.bg/novini/article/7511726", "text": "Двама мъже са задържани за извършен грабеж. Разследването на посегателството започнало след постъпил на 21 май сигнал от жител на столичния квартал \"Банишора\", съобщиха от пресцентъра на МВР. Той обяснил, че същи ден към 17.00 часа в района на ж.к. \"Фондови жилища\" бил нападнат от трима непознати, които след нанесен побой му отнели лекия автомобил \"Форд\" и чанта с голяма сума пари и лични документи. В резултат на предприетите оперативно-издирвателни действия в рамките на образуваното досъдебно производство, униформените установили и задържали двама от мъжете - на 21 и 27 години, от София. След доклад на материалите в Софийска районна прокуратура, на двамата са повдигнати обвинения по чл. 198 от НК и мярката им за задържане е удължена до 72 часа. Продължава издирването на 45-годишния им съучастник.", "date": "2019.06.18", "title": "Трима биха мъж в София, откраднаха му колата и голяма сума пари"}
{"url": "https://www.24chasa.bg/novini/article/7511762", "text": "Едва ли днес има българска фирма, която да може да се похвали, че няма абсолютно никакъв проблем с персонала. Било с назначаването на нови хора, било със задържането на ценните кадри. Изключенията са много малко и едно от тях е производителят на органична козметика “Оренда груп”. Нейният собственик и управител Силвия Павлова разказва, че вече пета година във фирмата “Имаме политика за нулев стрес в компанията. Пеем много по време на работа. И никога не произвеждаме нещо, което не бихме харесали, само защото пазарът го изисква”, разказва за философията на фирмата Павлова. Нейните 11 служители правят почти изцяло на ръка много различни сертифицирани козметични продукти. Макар да е почнала с инвестиция от едва 5000 лева, сега, четири години по-късно Пазарът на компанията се разширява и съвсем скоро ще ѝ е необходима собствена сграда и известна механизация на производството. “Нашето основно послание към хората е, че за нашата кожа. Не използваме вода, за да разреждаме нашите продукти. Всеки продукт е произведен от органични масла, пчелен восък и билкови екстракти. Не загряваме маслата над 38 градуса, за да избегнем разрушаването на техните полезни свойства. Произвеждаме малки количества, но редовно, така че всички наши продукти да са винаги пресни. И преди всичко – без химични, синтетични или петролни продукти”, казва Силвия Павлова. Продуктите им вече се продават в като компанията притежава сертификати за органично произведени продукти за всичко, което правят. Освен собствената марка Wooden Spoon произвеждат и много частни марки на български и европейски компании. Производството им е иновативно и в други направления. Например - техните серуми никога не докосват метал, само стъкло. Това ги предпазва от окисляване и съхранява ефективността на съответната съставка. А преди две години, когато ЕС забрани употребата на някои химични елементи в козметични продукти, правят истински пробив. Тъй като се оказват една от малкото фирми, които са способни за кратко време да пренастроят производството си. Това е предимството на малката фирма пред голямата, която по-бавно променя технологията. Но тя няма да бъде още дълго малка. “С темпа, с който растем, се виждам в в която да се позиционира нашият екип от технолози. Екипът също ще се разшири и специализира в отделните звена и дейност. Ще разполагаме с голяма складова база и гладко функционираща логистична подкрепа. Като разпространение и дистрибуция ще сме достигнали до масовите потребители с посланието ни за изчистена и природна козметика, която не вреди и не заплашва здравето им”, казва Павлова. ", "date": "2019.06.18", "title": "Продукти директно от природата (Видео)"}
{"url": "https://www.24chasa.bg/novini/article/7511368", "text": "Досъдебно производство за унищожаване и повреждане на лек автомобил в Павликени е образувано в местното полицейско управление, съобщи ОДМВР - Велико Търново. Сигнал за случая е получен в понеделник. По данни на тъжителя возилото е било паркирано в междублоково пространство в неделя вечерта, а в понеделник сутринта е осъмнало с нарязани гуми. На местопроизшествието е извършен оглед. По случая е образувано досъдебно производство.", "date": "2019.06.18", "title": "Вандал наряза гумите на кола,\nпаркирана пред блок в Павликени"}
{"url": "https://www.24chasa.bg/novini/article/7511360", "text": "30-годишен издирван мъж установиха служители на РУ – Свищов, предадоха от полицията във Велико Търново. В понеделник сутринта при проверка на 30-годишен мъж от гр. Пордим е установено, че той се издирва от Германия, във връзка с участие в наказателно производство. За случая са уведомени компетентните служби.", "date": "2019.06.18", "title": "Пипнаха в Свищов мъж, издирван\nот германските власти"}
{"url": "https://www.24chasa.bg/novini/article/7511367", "text": "52-годишният шофьор, който в неделя вечерта, блъсна на пешеходна пътека в Пловдив барабаниста на рок грубата Нещо цветно Велко Илиев, е освободен срещу 2000 лева гаранция. Това съобщи зам.-окръжният прокурор на Пловдив Галина Андреева-Минчева.  Тя добави, че водачът няма предишни нарушения на закона за движение по пътищата. Очаква се циклограмата на светофарите на кръстовището на бул. Руски и 6-ти септември, за да се установи дали действително шофьорът е минал на червено, каквато е предварителната информация.  Велко Илиев е на 34 години. Снощи, на кръстовището, където е издъхнал, негови приятели и близки, са направили бдение. ", "date": "2019.06.18", "title": "Пуснаха с 2000 лева гаранция шофьора, помел барабаниста на пешеходна пътека в Пловдив"}
{"url": "https://www.24chasa.bg/novini/article/7511370", "text": "Очаква се днес социалната мрежа Фейсбук да представи своя криптовалута. Съобщава се, че виртуалната валута ще бъде конвертируема в долари и евро. Проектът е на стойност 1 млрд. долара, развива се от една година и има подкрепата на над 12 корпорации. Официалното пускане на валутата се очаква да стане догодина, след тестов период в края на тази. С виртуалната валута милиардите потребители на Фейсбук, Месинджър, Инстаграм и УотсАп ще имат възможност да извършват дигитални плащания - както във вътрешната система на Фейсбук, така и външно - към трети страни и електронна търговия, без да има нужда от банкова сметка,  Криптовалутата на Фейсбук ще бъде със стабилна цена по време на плащания и транзакции, и вероятно ще бъде фиксирана към няколко световни валути. Съобщава се, че на служителите на компанията ще им бъде предложено да получават част от заплатата си в криптовалутата. Анализатори коментират, че предприетият от Фейсбук ход може да превърне компанията в социална мрежа, съчетаваща финансови услуги, която да се превърне в сериозна конкуренция на големите банки и гиганта в онлайн търговията като Амазон. Д-р Гарет Хайлман, изследовател на блокчейн - технологията зад криптовалутите, коментира: \"Определено новата виртуална валута на Фейсбук представлява потенциална заплаха за съществуващите финансови услуги. Интересно е, че за много от тях, сред които Мастъркард и Пейпал, ще се присъединят към този проект.\"", "date": "2019.06.18", "title": "Фейсбук представя своя криптовалута"}
{"url": "https://www.24chasa.bg/novini/article/7511383", "text": "Германската столица Берлин решава днес дали да приеме правила за замразяване на цените на наемите в града в идните 5 години, предаде  , позовавайки се на АФП. В последното десетилетие цените на имотите в Берлин са се удвоили, което прави наемите непосилни за много хора. Постоянните увеличения накараха някои берлинчани да искат крайни мерки, като отнемане на жилищата крупни наемодатели. Разтревожени от тенденцията, градските власти възнамеряват да наложат забрана на увеличението на наемите от 2020 г. за период от 5 години. Планът ще засегне около 1,4 милиона жилища. А при обновяване на жилището всеки наемодател, който иска повишение по-голямо от 50 евроцента на квадратен метър, трябва да иска разрешение. Мерките в Берлин дори могат да прераснат в нещо много по-мащабно. Социалдемократическата партия, която е една от двете формации в управлението, иска Германия да контролира нивата на наемите на национално равнище. Канцлерката Ангела Меркел, обаче, не е съгласна с предлагания от коалиционния партньор таван на наемите. „Трябва да остане привлекателно и печелившо да инвестираш в недвижими имоти“, каза Меркел.", "date": "2019.06.18", "title": "Берлин решава да замрази ли наемите заради скока в цените"}
{"url": "https://www.24chasa.bg/novini/article/7511349", "text": "Кражба на бронзови втулки от складово помещение на търговско дружество разкриха великотърновски криминалисти, предадоха от ОДМВР. Деянието е извършено в периода 1-11 юни 2017 г. От проведените действия по разследването е установено, че извършители на кражбата са двама мъже на 40 и 41 години и двамата от В. Търново, известни а полицията и осъждани. По-младия с 29 криминални и съдебни регистрации, а съучастникът му с - 22 регистрации. Двамата са привлечени като обвиняеми. С постановление на прокуратурата са задържани за 72 часа.", "date": "2019.06.18", "title": "Пипнаха дуо изпечени крадци, задигнали втулки от склад във Велико Търново"}
{"url": "https://www.24chasa.bg/novini/article/7511310", "text": "Всяка седмица по два чисто нови автомобила очакват участниците в „Тото 2 – 6 от 49“. Във всеки от тиражите на играта Втори тото шанс на „6 от 49“ СПОРТ ТОТО дава възможност на един късметлия да запали новия си автомобил и да отпътува на мечтана почивка на море или планина. И това без допълнителен залог. От първо лице може да потвърди и Вихър Стоянов от София, който на 8 юни по време на старта на „Пето ретро рали България“ получи ключовете за своята симпатична чисто нова кола от екипа на СПОРТ ТОТО. Подобна радост ще изпитат днес и утре собствениците на две возила в Стралджа и Горна Оряховица. Петър Тенев от Стралджа и Светла Александрова от Горна Оряховица тази седмица ще седнат за първи път зад волана на новите си автомобили, спечелени от Втори тото шанс на „Тото 2 – 6 от 49“. През тази седмица от СПОРТ ТОТО отново са приготвили страхотни бонус печалби. В четвъртък един късметлия, пуснал фиш за любимата „Тото 2 – 6 от 49“, ще има възможност да спечели чисто нов автомобил Форд Екоспорт и то без допълнителен залог. Щастливецът ще бъде изтеглен чрез жребий. Един от участниците в неделния тираж на „Тото 2 – 6 от 49“ пък ще има шанс да стане собственик на чудесна градска кола. Във Втори тото шанс на играта късметлията, който познае пет от първоначално изтеглените шест плюс седмото, допълнително, число, ще получи ключовете на мечтания автомобил. Ако уцелилите комбинацията са повече от един, тогава те ще си разделят много добра парична сума. А за гориво за новия автомобил, специално за Еньовден, от СПОРТ ТОТО са приготвили 5 бонус печалби по 1000 лв. за участниците в „Тото 2 – 5 от 35“, отново без допълнителен залог. Печелившите ще бъдат изтеглени чрез жребий навръх Еньовден, на 24 юни, в играта Втори тото шанс на „Тото 2 – 5 от 35“. Почитателите на числовите игри не бива да забравят да предоставят своята карта ТОТО КЛУБ при всеки залог, който правят. Това им носи още шансове за бонус печалби, обясняват от СПОРТ ТОТО.", "date": "2019.06.18", "title": "Всяка седмица СПОРТ ТОТО раздава по два чисто нови автомобила"}
{"url": "https://www.24chasa.bg/novini/article/7511385", "text": "Доскоро в Турция бе немислимо предизборна агитация или каквато и да е инициатива на управляващата Партия на справедливостта и развитието (ПСР) да се състои без начело на нея да стои турският президент Реджеп Тайип Ердоган, който е също и партиен председател. В предизборния период Ердоган бе несменяем оратор на всички митинги на управляващата партия. Така беше и преди местните избори на 31 март, когато президентът ежедневно говореше на 2-3 или повече митинга. Бинали Йълдъръм, бившият министър-председател на страната и настоящ кандидат-кмет на Истанбул, винаги стоеше на втори план, докато на първа линия винаги беше Ердоган. Поне до началото на април... След поражението, което претърпя на вота на 31 март кандидатът за кмет на Истанбул Бинали Йълдъръм, Ердоган рязко смени курса. Редица анализатори в проправителствените медии критикуваха предизборната стратегия на ПСР, която според тях е довела до загубата на Истанбул. 16-милионният мегополис е хазната на Турция и е от ключово значение за управляващата партия, която контролира управата на града без прекъсване от 1994 г., когато самият Ердоган получи кметския пост. \"Който управлява Истанбул, управлява Турция\", гласи популярна максима в турската политика. Но след като Висшата избирателна комисия (ВИК) в средата на април огласи решението си да бъде анулиран и повторен вотът за кмет на Истанбул, Ердоган се обгърна в мълчание. Преди насрочените за 23 юни повторни избори липсват постерите с лика на държавния глава, с които бе наводнен градът преди 31 март редом с тези на Бинали Йълдъръм, а така също и многобройните обещания. В навечерието на вота тази неделя по улиците и булевардите на Истанбул може да се видят само постери с лика на кандидат-кмета на ПСР. Остави ли Ердоган своя много доверен човек Бинали Йълдъръм да се оправя сам в предизборната кампания за вота на 23 юни? Или се вслуша в предложенията на съветниците си и доброволно отстъпи назад? Като се има предвид, че Ердоган не се вслушва много-много в препоръките на другите, по-вероятно е зад действията му да стоят много по-дълбоки сметки, казват наблюдатели. Вотът на 23 юни ще се проведе само за кмет на Истанбул. Ако ПСР беше признала изборите от 31 март, на които с лек превес победи опозиционният кандидат Екрем Имамоглу, и ВИК не бе отнела неговия кметски мандат, значението на вота щеше да остане само в границите на мегаполиса. Повторението на изборите обаче, без значение кой ще е победителят този път, създава условия за евентуални промени в политическата среда в общонационален мащаб. \"Като опитен политик Ердоган несъмнено е осъзнал този факт и е предпочел да се оттегли, за да свали от себе си отговорността за последствията и да се застрахова срещу евентуално поражение на Бинали Йълдъръм, като го остави сам в предизборната кампания\", смята социологът Харун Бехич. Впечатление правят и огромните разлики в предизборната кампания на ПСР преди и след 31 март. \"Само за два месеца ПСР обърна на 180 градуса стратегията си за повторния вот\", коментира социологът Мурат Услу, според когото по този начин управляващите объркват гласоподавателите. \"Предизборната кампания, която води ПСР в момента, е правилна, но тя може да остане без ефекта, който те целят, защото сега казват точно обратното на онова, което казваха преди\", обръща внимание той. Същата констатация важи и за Ердоган - поведението му е коренно различно от онова, което избирателят е свикнал да вижда. Седмица преди повторния вот малкото на брой социологически анкети прогнозират преднина за Имамоглу на базата на предишното гласуване, но в същото време няма да е изненада, ако част от кюрдите се обърнат към Йълдъръм, на което той се надява. Кандидатът на ПСР се опитва да привлече към урните онези избиратели, които не гласуваха на 31 март и чийто брой се изчислява на около милион и седемстотин хиляди души. Точно седмица преди повторните избори за кмет на търговската столица на Турция се състоя решаващ словесен двубой между водещите двама претенденти за поста. За пръв път от близо 20 години бе проведен предизборен телевизионен дебат между Бинали Йълдъръм и неговия опонент Екрем Имамоглу, който бе предаван на живо по редица телевизионни канали и се очакваше с голям интерес. Несъмнено и Ердоган е проследил диспута, който медиите нарекоха \"исторически\". И макар, че преди телевизионното събитие Ердоган изрази мнение, че дебатът може да се окаже решаващ за изхода от предстоящия вот, той не направи никакво изявление след него. Опозиционните медии коментираха мълчанието му като знак за недоволство от Йълдъръм. Самият кандидат-кмет на ПСР съобщи пред журналисти, че двамата с президента са разговаряли по телефона преди дебата и Ердоган му е пожелал успех. Около 11 милиона избиратели са призовани да се явят пред урните в неделя, за да определят кой ще държи контрола над Истанбул. Самият Ердоган веднъж каза, че \"който загуби Истанбул, губи Турция\". Изглежда обаче този път той иска да внуши, че една нова изборна загуба тази неделя би била поражение единствено за кандидат-кмета Йълдъръм.", "date": "2019.06.18", "title": "Мълчанието на Ердоган - реверанс към Бинали Йълдъръм или застраховка"}
{"url": "https://www.24chasa.bg/novini/article/7511380", "text": "Насаждения с индийски коноп са открити в местността \"Кастракли\" край родопското село Борино, съобщиха от ОД на МВР- Смолян. Засаденият канабис е намерен след сигнал в полицията. При проверката са установени 36 стръка с височина от 10 до 40 см. По случая е образувано досъдебно производство.                                                                                                                                                                                                                                                                                                                       ", "date": "2019.06.18", "title": "Откриха 36 растения марихуана в местността \"Кастракли\""}
{"url": "https://www.24chasa.bg/novini/article/7510699", "text": "“Магистрати очакват мнимият доктор Евгений Коцев отново да се изкуши и пак да се направи на лекар, защото това му е в кръвта.” Това написа “24 часа” през 2011 г. Тогава Евгений Коцев, днес вече на 48 години, бе уличен, че практикува лекарска професия, без да притежава необходимото образование и стаж за това и без да е учил хуманна медицина. През 2011 г. той се споразумя с Районната прокуратура в Стара Загора и получи условна присъда от 10 месеца лишаване от свобода с 3 години и половина изпитателен срок, след като се призна за виновен за това, че \"упражнявал професия, свързана със здравеопазването, без да притежава съответната правоспособност, като деянието е повторно\". Повторно, защото 2 години по-рано, през юни 2009 г., същият човек за същото прегрешение вече бе осъден на пробация за срок от 6 месеца. Зад гърба си има и по-ранна присъда за измама. Сега, през юни 2019 г., Евгений Коцев е с мярка за неотклонение задържане под стража и пак с обвинението, че работел като джипи, без да има това право. За тази негова незаконна дейност имало данни, че е развивана за продължителен период от време - от септември м.г. до към 3 юни т.г., като престъплението е извършено пак в условията на повторност. Евгений Коцев не е обжалвал наложената му най-тежка мярка за неотклонение. За някои юристи това е знак, че Коцев ще се стреми да приключи по-бързо и този случай, като се опита да мине по познатия му път - да признае вината си и да получи минимално наказание. Назначен му е служебен адвокат, която обаче мълчи каква ще бъде по-нататък тактиката на защитата. Преди време Коцев нашумя с думите: “Има толкова некадърни лекари с диплома, а на мен ми идва отвътре да лекувам хората. Те имат нужда, защо да не го правя?”. Парадоксално, но досега никой не е пострадал сериозно от неговото “лечение”, а диагнозите му обикновено се потвърждават. Преди 8 г. Евгений Коцев живееше под наем на улица “Спартак” в циганската махала на Стара Загора и бе превърнал стаята си в лекарски кабинет с кушетка за преглед и медицински шкаф с лекарства. Табела на входа указваше приемните часове на “лекаря”, а по непотвърдена информация контингентът му тогава бил към 900 души - повод за завист даже и от някои истински джипита. Евгений не отказвал и домашни визити, а и вземал значително по-евтино от истинските лекари със свободен прием. В “кабинета” имаше бюро с компютър и малка библиотечка с медицинска литература - голяма част от нея на руски език. Чете любимия си поет Пушкин в оригинал. Обяснява, че блестящият му руски бил наследство от времето, когато учил в Русия. Твърди, че бил в Санкт Петербург от 1998 до 2004 г., където заминал със стипендия от руския Културно-информационен център в София, за да учи международни отношения. Но това не му харесало и се прехвърлил да учи хуманна медицина в Санктпетербургската медицинска академия, вече за своя сметка. отказал се и се върнал в България. Оттам били медицинските му познания. Коцев обаче няма кой знае какви доказателства за този период от живота си. Казва, че загубил студентските си документи от Русия, показва само един билет от московското метро. Но за сметка на това разказва доста убедително за града край Нева - за Ермитажа, за летния дворец в Петерхоф, за Кехлибарената стая. Знае и кой е Иля Мечников, патрона на тамошната Медицинска академия. Самият той е сирак от Хайредин, Врачанско, израсъл по социални домове. Дошъл в Стара Загора за първи път, щом се завърнал от Русия - от любопитство да види “града на липите и правите улици”, но и защото тук има Медицински факултет, за който Евгений мечтаел отдавна. “Къде да отида, дойдох при себеподобните си в ромската махала”, казва за себе си мъжът, намеквайки за етническия си произход, от който не се срамува. По едно време се бе хванал на работа като санитар в клиниката по уши, нос и гърло на Университетската болница в града. Там направил впечатление на съвестен човек, който не просто си върши добре работата, но и се интересува много и чете в областта на медицината. или да намери вената за инжекция. Когато оперираха сливиците на 7-годишния ми син, Евгений се грижеше за нас, съветваше ни компетентно как да се обърне детето, за да не се задави”, спомня си журналистка от Стара Загора. Впечатлявал с медицински познания. Напусна клиниката, когато издържа успешно тест по биология и го приеха да учи редовно за медицинска сестра в Тракийския университет. Не посмял обаче да се яви на изпита по химия, за да кандидатства хуманна медицина, въпреки желанието си. В ромския квартал на Стара Загора обаче към когото можели да се обърнат за помощ по всяко време. Повечето от хората тук нямат здравни осигуровки и постоянни доходи и е много трудно да отидат на истински доктор, защото не могат да платят. Всички са знаели, че “д-р Коцев” няма образование, но за тях било по-важно, че Евгений ги лекувал всеотдайно почти без пари, често и на принципа кой каквото даде. А той се бе вживял в ролята си на лекар дотолкова, че даже бе започнал да пише върху истински бланки рецепти с авторитетния печат “Д-р Евгений Коцев”, които изпълняваха в близка аптека. Поставяше смело диагнози, биеше инжекции, мереше кръвно на пациентите си, слагаше и системи. Когато го уличиха в престъпление, в квартала започнаха подписка в негова защита, макар тя да няма никаква тежест пред Темида. След условната си присъда Евгений уж се кротна, беше се хванал като общ работник на басейна в махалата. Но не миряса съвсем. Вършеше си работата, издокаран в бяла престилка и бадж с надпис: “Вас ви обслужва Евгений Коцев, пом.-лекар”. Престилката имал от времето, когато бил операционен санитар, а табелата явно носеше за авторитет, тъй като такава длъжност не съществува. Басейнът си имаше истински доктор, както е по закон. В онова лято на 2011 г. след условната му присъда Евгений твърдеше пред “24 часа”: “Вече не приемам болни и не поставям диагнози, а Защото продължаваха да го търсят болни без социални осигуровки от квартала. Позволявал си само манипулации, за които твърдеше, че има право - да измери кръвно, да смени превръзка или да направи инжекция, предписана от истински лекар. “Не се намесвам, дори и да видя, че докторът е сгрешил диагнозата”, казваше не без самочувствие “помощник-лекарят”, за когото дори истински медици признаваха, че е добър диагностик, макар и самоук. Но казваше и друго: “Поуката за мен от всичко това е, че човек не трябва да се раздава много-много за другите. Болно ми е, че у нас се пречи на таланта”, това бе основният извод на Евгений след съдебната сага. Думи, които дадоха повод на магистрати да прогнозират, че той пак ще се изкуши да се прави на лекар. И познаха. Две години по-късно Евгений Коцев си докара и ефективна присъда от 20 месеца затвор, защото се оказа - в качеството си на “доктор” изпращал пред комисията хора с фалшивата диагноза астма. Влезе в затвора и излезе по-рано заради добро поведение. След това опита да продължи образованието си в Тракийския университет, но не му позволили. С академичната си справка от там за взетите изпити Евгений продължил във врачанския филиал на Медицинска академия. Завършил успешно и И пак се върна в Стара Загора. Тъй като се беше скарал със стария си хазяин на улица “Спартак”, нае друга квартира - на улица “Ивайло”. И отново отвори кабинета си на общопрактикуващ лекар. Пак поставял диагнози, издавал документи за започване на работа и медицински удостоверения за шофьорски книжки, пишел извинителни бележки на ученици. Но едновременно с това се прочул, че задлъжнял с пари на много хора. “В интерес на истината той искаше да има своя лицензирана манипулационна, където да работи по специалността си на медицинска сестра. Но се оказа, че може да направи това законно, само ако е към общопрактикуващ лекар или към групова практика. Никъде не го искаха, тъй като в свидетелството му за съдимост пише, че е осъждан”, обясни пред “24 часа” Ганчо Илиев, председател на УС на сдружението “Свят без граници”, което работи активно в циганската махала. Сега Коцев твърдял, че временно се правел на доктор, докато го назначат на работа като медицинска сестра в Слънчев бряг, дори бил подал и документите си там. Преди 8 г. мъжът наруши домашния арест и бе пратен за кратко в Старозагорския затвор. Даже посрещна там 40-ия си рожден ден. Тогава той самият разказваше не без гордост: “В затвора веднага надуших къде е библиотеката, а библиотекарят вика: “Чувал съм за тебе, докторе”, и ми намери медицински книги. Дали този сюжет ще се повтори и сега?", "date": "2019.06.18", "title": "Преди 8 г. магистрати предрекоха: Евгений Коцев пак ще се прави на доктор, сега го арестуваха като джипи"}
{"url": "https://www.24chasa.bg/novini/article/7511402", "text": "Компанията \"Майкрософт\" (Microsoft) обяви, че отново подновява онлайн продажбите на лаптопи, произведени от \"Хуавей\", след преустановите през последните няколко седмици продажби в резултат на продължаващата търговска война между Китай и Съединените щати, която доведе до вкарването на китайския технологичен гигант в \"черния списък\" на управляващите във Вашингтон, ограничаващ бизнеса на Huawei с американските компании,  \"Направихме оценка и ще продължим да реагираме на многобройните бизнес, технически и регулаторни усложнения, произтичащи от неотдавнашното добавяне на \"Хуавей\" към черния списък на Министерството на търговията на САЩ. В резултат на тези оценки, взехме решение да подновим продажбите на съществуващите запаси на устройства на \"Хуавей\" през нашата онлайн платформа за търговия Microsoft Store\", заяви пред телевизия CNBC говорител на \"Майкрософт\". Американският технологичен гигант също така посочи, че ще продължава да предоставя софтуерни актуализации на устройствата на \"Хуавей\". \"Оставаме ангажирани с обезпечаване на изключителния клиентски опит. Първоначалната ни оценка на решението на Американското министерство на търговията за \"Хуавей\" посочи, че можем да продължим да предлагаме актуализации на софтуера на Microsoft на клиентите с устройства на Huawei“, заявиха от \"Майкрософт\". Решението вероятно е в резултат на заявеното в края на май от страна на властите в САЩ облекчаване на ограниченията спрямо \"Хуавей\" с 90 дни. Без съмнение \"Майкрософт\" е една от силно засегнатите от наложената забрана на \"Хуавей\", особено с оглед на факта, че китайската компания изглежда, че ще разработи своя собствена операционна система до края на годината и може вече да не се нуждае от операционната система Windows. Това вероятно наложи и отлагането на пускaнето на пазар на новия лаптоп на Huawei, базиран на операционната система Windows, който трябваше да бъде представен на CES Asia Show през миналата седмица.", "date": "2019.06.18", "title": "\"Майкрософт\" поднови продажбите на лаптопи, произведени от \"Хуавей\""}
{"url": "https://www.24chasa.bg/novini/article/7511410", "text": "Китай призова САЩ и Иран към сдържаност след обявеното изпращане на още 1000 американски войници в Близкия изток и предупреждението на Техеран, че скоро ще премине граница, определена в иранското ядрено споразумение, предадоха Франс прес и Ройтерс, цитирани от БТА.  Иран заяви, че от 27 юни запасите му от обогатен уран ще прехвърлят границата, определена в споразумението от 2015 г. \"Иран трябва да взема решенията си предпазливо, не трябва да се отказва от това споразумение с лека ръка\", заяви китайският външен министър Ван И. \"Призоваваме всички страни да запазят хладнокръвие и да не отварят кутията на Пандора. САЩ трябва да променят практиката си на максимален натиск. Всякакви едностранни действия не се опират на международното право. Това не само няма да реши проблема, но ще влоши кризата\", добави Ван И за американските подкрепления. \"Смятам, че международната общност трябва да обедини усилията си, за да се противопостави на такива едностранни мерки и хегемонии. Това е в нашите общи интереси\", заяви китайският външен министър, цитиран от ТАСС. Изпълняващият длъжността министър на отбраната на САЩ Патрик Шанахан съобщи за изпращането на подкрепления от около 1000 американски войници в Близкия изток малко след като Пентагонът публикува нови документи, в които Иран е обвинен, че е нападнал двата танкера в Оманско море миналата седмица, отбелязва АФП.", "date": "2019.06.18", "title": "Китай призова САЩ и Иран към сдържаност"}
{"url": "https://www.24chasa.bg/novini/article/7511431", "text": "Групата на \"Обединени патриоти\" не уважи поканата на БСП за разговор за размера на партийната субсидия. 10 минути зам.-шефът на червената група Драгомир Стойнев и колегите му Георги Свиленски, Румен Гечев и Филип Попов чакаха депутатите на малкия коалиционен партньор и след това направиха изявление пред медиите. БСП изпрати покана за разговори до всички парламентарни сили след като миналата седмица на първо четене бяха приети промени в закона за бюджета, с които партиите ще получават субсидия от държавата в размер на 1 лев за действително получен глас. От ГЕРБ веднага отказаха поканата с обяснението, че няма да отстъпят от внесеното от правителството предложение. \"Депутатите от ОП нямат собствена воля. Те са просто обикновен придатък на премиера и волята му\", коментира Стойнев провала на разговорите днес. Той определи нежеланието на депутатите от ГЕРБ и ОП да разговарят по темата с БСП като \"срамно признание за подчинената роля на парламента пред изпълнителната власт, които означава неглижиране на конституцията и демокрацията\". Орязването на субсидията Стойнев определи като опит за \"унищожаване на опозицията, промяна на политическата система и показен разстрел на демокрацията\". То е и доказателство, че е в ход пълното овладяване на местната власт и овладяването на минаващия през нея ресурс, коментира той. И обясни, че БСП ще алармира партньорите си за \"пълзящата диктатура с цел отстраняване на тези, които мислят по различен начин\". Депутатите нямат мнение и достойнство, те само натискат копчета и не виждам смисъл от продължаването на този парламент, коментира още Стойнев. БСП ще настоява за удължаване срока между двете четения на закона, както и от 3 юни всички депозити да бъдат върнати в бюджета. Ако те искат нормално състезание, ще ги върнат, коментира Стойнев. Запитан защо БСП прави разговорите, като знае, че няма да има ефект от тях, Стойнев отговори: Хора са умирали, за да има демокрация и ние сме длъжни да се борим до последно. Предстои среща на БСП с ДПС, които не искат орязване на субсидията или ако това се случи, предлагат тя да е нула лева и да се въведе американски тип финансиране на партиите - отворено и прозрачно, с възможност за дарения и от фирми.", "date": "2019.06.18", "title": "Патриотите не дойдоха на разговор с БСП за субсидията"}
{"url": "https://www.24chasa.bg/novini/article/7511460", "text": "Българският еврокомисар за цифровата икономика и общество Мария Габриел беше удостоена с медал „Бомарше“, присъждан от Дружеството на авторите и композиторите в областта на драматичното изкуство в Париж. Престижното отличие се връчва на личности, които с работата си са допринесли значително за защита на правата и интересите на европейските творци. Съветът на директорите на дружеството е взел решение тази година да присъди медал на Мария Габриел за нейните усилия за по-справедливи за творците правила за авторско право и за по-голяма видимост на творческия сектор на Европа. „Културата за мен е основна ценност за българската и европейската ни идентичност. Насочих усилия да направим по-достъпно богатото европейско културно наследство, да инвестираме в нашите европейски творци, да постигнем Европа на културата. По моя инициатива създадохме Каталог на европейските филми за повече достъп до качествените ни кинопродукции и Вечер на европейското кино. Работих за това да имаме модернизирани правила за авторското право с по-добра защита на нашите автори и по-справедливи правила за аудиовизуалния сектор. Приемам този медал като признание за работата ми в тази посока, но и като отговорност да продължа действията си за силен европейски творчески сектор. В момент, в който се решава бюджетът за следващия седемгодишен период, оставам ангажирана с отстояване на увеличението на средствата за творческия сектор, което предложих. Европейските творци го заслужават“, коментира българският еврокомисар Мария Габриел след получаването на медала. Дружеството на авторите и композиторите в областта на драматичното изкуство е създадено от автори, обединени около знаменития френски писател и драматург Пиер дьо Бомарше преди близо 250 години. Годишните награди на дружеството са присъждани на автори, утвърдени и млади таланти в театъра, киното, телевизията, радиото, анимацията, интерактивното изкуство, танците. Извън наградите в отделните категории, организацията присъжда отделно специални медали на видни личности, доказали с работата си ангажимент с творческия сектор и допринесли за защитата на интересите на авторите.", "date": "2019.06.18", "title": "Париж даде медал на Мария Габриел"}
{"url": "https://www.24chasa.bg/novini/article/7511416", "text": "След консултации между двете страни бе решено престоят на родилата се в Япония панда Сян Сян да бъде удължен, заяви говорителят на китайското външно министерство Лу Кан, цитиран от  По думите на говорителя, съгласно споразумението между Китай и Япония, пандата Сян Сян трябва да бъде върната в Китай при навършване на две години. Решено беше обаче след консултации и подписване на ново споразумение тя да продължи да пребивава в Япония до декември 2020 г. Лу Кан посочи, че пандата е символ на Китай и „посланик\" на приятелството между страните. „Пекин се радва да видя грижите и гостоприемството на японската страна към Сян Сян, ние виждаме обичта на японския народ и нежеланието да се раздели с нея. По искане от японска страна, Китай ще позволи тя да остане в страната по-дълго време. Надяваме се Сян Сян да продължи ролята си посланик на дружбата между двете страни, каза още китайският говорител.", "date": "2019.06.18", "title": "Пекин се надява пандата в Япония да продължи ролята си на посланик на приятелството между двете страни"}
{"url": "https://www.24chasa.bg/novini/article/7511503", "text": "Ако се чудите защо кучетата често вперват във вас характерния си тъжен поглед, учени от САЩ предлагат обяснение. Оказва се, че четириногите питомци гледат тъжно заради хората, предаде Асошиейтед прес, позовавайки се на публикация в сп. \"Протоколи на Американската академия на науките\". В резултат на десетки хиляди години съжителство с човека, опитомените кучета са развили специфичен лицев мускул, който им позволява да повдигат вежди, така че да заприличват повече на бебета. Оказва се, че несъзнателно хората са отдавали предпочитанията си именно на четириноги питомци, способни да \"докарват\" това очарователно изражение, предаде БТА.  Авторите на изследването от университета \"Дюкен\" в Питсбърг са установили, че въпросният мускул на практика отсъства при предшествениците на кучетата - вълците. Учените смятат, че кучетата използват този очен мускул за по-добра комуникация с хората, подканяйки ги да ги хранят, да се грижат за тях, да ги изведат на игра. Кучетата се различават от вълците по редица начини - с по-късите си муцуни, по-дребните си размери и по-голямата си изразителност. За разлика от своите предшественици четириногите ни другари разчитат до голяма степен на очния контакт с човека.", "date": "2019.06.18", "title": "Защо кучетата гледат тъжно?"}
{"url": "https://www.24chasa.bg/novini/article/7511505", "text": "Министър-председателят Бойко Борисов изрази пълната си подкрепа за амбицията на генералния секретар на ООН Антониу Гутериш Европейският съюз да стане лидер в постигането на климатично неутрални нива на вредните емисии до 2050 г.. Toва съобщиха на официалната страница на премиера. В телефонен разговор между двамата, проведен по инициатива на генералния секретар на ООН, Гутериш благодари на премиера Борисов за личната му ангажираност с въпросите по опазването на околната среда и за отстояването на ангажиментите по Парижкото споразумение по климата от страна на българското правителство. Гутериш отправи покана към премиера Борисов да вземе участие в организираната от него Среща на върха по климата, която ще се състои в рамките на министерската седмица в контекста на откриването на 74-та сесия на ОС на ООН, се казва в съобщението. Целта на форума е да се даде нов тласък и да се засили изпълнението на ангажиментите, поети по силата на Парижкото споразумение по климата с цел спиране на увеличаването на количеството вредни емисии в атмосферата и достигане на климатично неутрални нива на вредните емисии. Генералният секретар на ООН изрази надежда, че в рамките на предстоящия форум в Ню Йорк премиерът Борисов ще сподели управленския си опит по отношение на приоритетите в областта на климата и опазването на околната среда. Министър-председателят отбеляза, че ще изрази подкрепа за инициативата на генералния секретар на ООН по време на предстоящия тази седмица Европейски съвет. Като страна по Парижкото споразумение и държава - членка на ЕС, България стои зад поетите ангажименти на национално и на европейско ниво, подчерта още Борисов. Премиерът изтъкна, че страната ни преизпълнява ангажимента си за повишаване на дела на използването на енергия от възобновяеми източници, като е достигнала дял от 18,8 %, с което заема водещо място в ЕС. Климатичните промени не са абстракция, а факт, каза още премиерът Борисов и добави, че това е най-голямото предизвикателство пред света сега и за в бъдеще. Министър-председателят беше категоричен, че е от жизненоважно значение да продължат усилията за опазване на околната среда. Държим на чистата природа, увери в края на телефонния разговор премиерът Бойко Борисов.", "date": "2019.06.18", "title": "Бойко Борисов обсъди вредните емисии с Антониу Гутериш"}
{"url": "https://www.24chasa.bg/novini/article/7511508", "text": "Иран няма да води война срещу никоя страна, заяви днес иранският президент Хасан Рохани. Той каза това ден след като САЩ обявиха, че разполагат още войски в Близкия изток заради растящото напрежение между Техеран и Вашингтон, предаде Ройтерс, цитирана от БТА. \"Иран няма да води война срещу никоя страна\", заяви Рохани в реч, излъчена на живо по иранската държавна телевизия. \"Тези, срещу които се изправяме, са група политици без особен опит\", каза той. \"Въпреки всичките усилия на американците в региона и желанието им да прекъснат връзките ни с останалия свят, желанието им да държат Иран изолиран, те не постигнаха успех\", добави Рохани. След атаките в четвъртък на входа на Персийския залив срещу два петролни танкера, за които Вашингтон обвини Техеран, се засилиха опасенията, че между Иран и САЩ може да възникне конфронтация. Вчера изпълняващият длъжността министър на отбраната на Съединените щати Патрик Шанахан обяви разполагането на още около 1000 американски военни в Близкия изток с отбранителна цел. Той аргументира това решение с безпокойството, че от Иран произтича заплаха.", "date": "2019.06.18", "title": "Рохани: Иран няма да води война срещу никоя страна"}
{"url": "https://www.24chasa.bg/novini/article/7511482", "text": "Университетската болница \"Св. Георги\" в Пловдив отказа информация за състоянието на тримата американски парашутисти, които са пострадали снощи при учение на НАТО, провеждащо се в района на с. Чешнегирово. \"Питайте военноокръжната прокуратура\", посъветваха от лечебното заведение. Говорителят на военноокръжната прокуратура подп. Ангел Узунов пък заяви, че няма информация за инцидента. Неофициално се твърди, че американските военнослужещи са с фрактури.  , снощи при учението е загинал канадски командос. Една от версиите е, че парашутът му не се е отворил. Тримата американски командоси са пострадали при скока, тъй като са били близо един до друг. От МО потвърдиха за загиналия, без да споменават националността му. Оттам уточниха, че учението се ръководи от НАТО. В него не участват български военнослужещи.", "date": "2019.06.18", "title": "Тримата американски парашутисти пострадали, защото били близо един до друг"}
{"url": "https://www.24chasa.bg/novini/article/7511398", "text": "- От 1 до 30 юни 2019 г., всеки клиент на „ЧЕЗ Електро България“ АД, който заяви услугата „Електронна фактура“, ще получи като подарък от компанията себестойността на 20 kWh електроенергия. В кампанията могат да участват всички клиенти на „ЧЕЗ Електро България“ АД, които не са регистрирани за е-фактура. - Регистрация за услугата е безплатна и може да се направи онлайн на  , в Център за обслужване на клиенти на „ЧЕЗ Електро България“ АД или в каса на Изипей. Необходимо е клиентът да предостави клиентски номер, оторизационен код и актуален имейл адрес. Подаръка от 20 kWh клиентът ще получи под формата на приспадната им себестойност от втората му електронна фактура, издадена след регистрацията. - 20 kWh се равняват на консумирана електроенергия, необходима за приготвянето на 4 363 еспресо кафета или на 88 часа използване на осветление. 20 kWh осигуряват на всяко домакинство 50 изпирания с автоматична пералня. 20 kWh са достатъчни за 178 часа видео игри или 81 часа от любимия семеен сериал. - Електронната фактура е напълно безплатна услуга. След регистрацията клиентите могат да следят документите си както в електронния архив на сайта  , така и на посочения от тях имейл адрес. Електронната фактура гарантира защита на личните данни, спестява време и дава възможност за лесно и практично контролиране на разходите. Тя е валиден, електронно подписан данъчен документ, който е напълно идентичен с хартиената версия. Над 420 000 клиенти на „ЧЕЗ Електро България“ АД вече оцениха удобството, сигурността и екологичните ползи на електронната фактура като с избора си спасиха от изсичане над 7 000 дървета и намалиха използването на хартия с близо 10 милиона листа годишно, с което всяка година спестяват 215 мегаватчаса електроенергия, необходима за производството им. Заявете своята електронна фактура, осигурете си удобство и сигурност! Ще спечелите Вие, ще спечели и природата!", "date": "2019.06.18", "title": "Соня Мурджева – мениджър „Корпоративно планиране“ в Дирекция „Продукти и покупка на електроенергия“ в „ЧЕЗ Електро България“ АД:"}
{"url": "https://www.24chasa.bg/novini/article/7511537", "text": "Whats App се срина в някои страни в Европа и в Латинска Америка. Според Downdetector, който следи прекъсванията на популярни интернет ресурси, сривовете са започнали към 2:02 московско време, съобщават РИА Новости и  . Пикът от потребителски оплаквания за неизправности в Whats App е 581 жалби. След срива Whats App възстанови работата си и в момента Downdetector не регистрира никакви оплаквания. По-рано се съобщава, че 79% от потребителите на Whats App са се оплакали от проблеми с доставката и получаването на съобщения, 18% - от проблеми при установяваване на връзката. Проблемите в работата на Whats App са докладвани най-масово от потребители в Испания, Великобритания, Германия и Италия, както и в Латинска Америка – в Бразилия, Перу, Колумбия и Мексико.", "date": "2019.06.18", "title": "Whats App се срина в Европа и Латинска Америка"}
{"url": "https://www.24chasa.bg/novini/article/7511413", "text": "Открито писмо до Висшия съдебен съвет и инспектората към него срещу съдията по делото му с Корнелия Нинова - Полина Хаджимаринска, изпрати лидерът на РЗС Яне Янев. Преди 3 г. той заведе дело срещу лидера на БСП заради твърденията ѝ, че той си е купил съветническото място при премиера Бойко Борисов. \"Нинова се опита да манипулира съда, но това не мина, след като поискахме официално стенографския протокол от заседанието на парламента. Откакто съм завел делото, минаха 3 години. Съдията първо не го насрочваше, а след като най-сетне го разгледа, не се произнася вече девети месец, при положение, че срокът е едномесечен\", аргументира се Янев.                                                                                                                                                                                                                                                                                                                       ", "date": "2019.06.18", "title": "Яне Янев даде съдията по делото му с Нинова на Висшия съдебен съвет (Документ)"}
{"url": "https://www.24chasa.bg/novini/article/7511541", "text": "Продължава нарастването в производството, потреблението и износа на електроенергия, отчита Електроенергийния системен оператор /ЕСО/ към средата юни тази година. Това показват оперативните данни на ЕСО за периода 01.01.2019 г. - 16.06.2019 г. спрямо 01.01.2018 г. - 16.06.2018 г. Последната справка на електроенергийния системен оператор сочи, че се запазва положителната тенденция в тези показатели, но с леко намаляване. За периода 01.01.2019 г. - 16.06.2019 г. спрямо 01.01.2018 г. - 16.06.2018 г. се отчита и повишение на производството на ток в страната с 2.76 процента. За периода 01.01.2019 г. - 12.05.2019 г. спрямо 01.01.2018 г. - 12.05.2018 г. беше отчетено повишение от 6.32 процента. Данните сочат, че от началото на годината до 16 юни са били произведени 20 932 130 мегаватчаса /MWh/ ток, докато през този период на изминалата година са били произведени 20 370 413 MWh. Потреблението на ток също бележи ръст от 1.73 процента за периода 01.01.2019 г. - 16.06.2019 г. спрямо 01.01.2018 г. - 16.06.2018 г. От 01.01.2019 г. - 12.05.2019 г. спрямо 01.01.2018 г. - 12.05.2018 г. обаче повишението е било с 2.28 пункта. Цифрите на ЕСО сочат, че от началото на годината до 16 юни са изразходени 18 336 370 MWh ток, докато през аналогичния период на изминалата година потребеното количество електроенергия е било 18 024 903 MWh. Данните на ЕСО показват още, че България е изнесла с 10.67 процента повече ток за периода 01.01.2019 г. - 16.06.2019 г. спрямо 01.01.2018 г. - 16.06.2018 г. От ЕСО допълват, че от 1 януари 2019 г. до 16 юни тази година страната ни е изнесла 2 595 760 MWh електроенергия, докато за аналогичния период на 2018 г. експортът на ток от страната ни е бил 2 345 510 MWh. В случая обаче се наблюдава понижение от над 30 процента в износа на ток в сравнение с показателите месец по-рано, защото за периода 01.01.2019 г. - 12.05.2019 г. данните показваха, че България е изнесла с 42.27 процента повече ток спрямо 01.01.2018 г. - 12.05.2018 г. С 8.05 на сто повече е произведената електроенергия от базовите мощности като АЕЦ \"Козлодуй\", \"ТЕЦ Марица изток 2\" и т.нар. американски централи - ТЕЦ \"ЕЙ И ЕС Гълъбово\" и ТЕЦ \"Контур Глобал Марица Изток 3\", показват още данните на Електроенергийния системен оператор. Ако от началото на 2019 година до 16 юни от базови мощности са произведени общо 17 702 761 MWh, то за аналогичния период на 2018 г. произведеният ток от базовите централи е бил 16 384 183 MWh. Продължава отрицателната тенденция и при участието на възобновяемите енергийни източници /ВЕИ/ в преносната мрежа. Последните данни показват понижение от 2.11 процента в този показател. През периода 01.01.2019 г. - 16.06.2019 г. делът на ВЕИ/ в преносната мрежа е 574 248 MWh, докато за аналогичния период на 2018 г. той е бил 586 613 MWh. Вятърните електроцентрали /ВяЕЦ/ от 1 януари до 16 юни тази година са произвели с 1.85 процента по-малко ток спрямо аналогичния период за 2018 г. От началото на годината до 16 юни от ВяЕЦ са произведени 339 695 MWh електроенергия. През този период преди година производството от ВяЕЦ е било 346 107 MWh. Фотоволтаичните централи /ФЕЦ/ са произвели с 1.83 на сто повече ток през периода 01.01.2019 г. - 16.06.2019 г. - 124 299 MWh, спрямо 117 774 MWh за периода 01.01.2018 г. - 16.06.2018 г. При централите, които работят на биомаса, се отчита понижение на произведената електроенергия с 12.57 пункта. За периода 01.01.2019 г. - 16.06.2019 г. те са произвели 62 828 MWh електроенергия, докато за аналогичния период на 2018 г. са били произведени 71 861 MWh. За периода 01.01.2019 г. - 12.05.2019 г. спрямо 01.01.2018 г. - 16.06.2018 г. участието на ВЕИ в разпределителната мрежа е с 12.21 на сто повече, отчитат още от ЕСО. От началото на годината до 16 юни ВЕИ са участвали в разпределителната мрежа с 867 198 MWh електроенергия, докато за същия период на миналата година участието на възобновяемите енергийни източници в разпределителната мрежа е било 772 805 MWh. Повишението при ВяЕЦ е с 10.88 процента. За посочения период на 2019 г. ВяЕЦ са участвали с 330 471 MWh ток, докато за този период на изминалата година - с 298 046 MWh. За периода 01.01.2019 г. - 16.06.2019 г. ФЕЦ в разпределителната мрежа са участвали с 457 442 MWh електроенергия, докато за аналогичния период на 2018 г. - с 395 558 MWh. От ЕСО са пресметнали, че в този сегмент увеличението е с 15.64 процента. При дела на биомаса в разпределителната мрежа е отчетено повишение от 0.11 пункта. От 1 януари до 16 юни тази година в този сегмент са отчетени 79 285 MWh спрямо 79 201 MWh за аналогичния период на 2018 г. Високият отрицателен дял на водноелектрическите централи /ВЕЦ/ леко намалява, показват още данните на Електроенергийния системен оператор /ЕСО/. От началото на годината до 16 юни ВЕЦ-овете са генерирали с 37.22 процента по-малко електроенергия в сравнение с аналогичния период на 2018 г. Месец по-рано обаче данните показваха, че от 1 януари до 12 май тази година ВЕЦ-овете са генерирали с 37.22 процента по-малко електроенергия в сравнение с аналогичния период на 2018 г.", "date": "2019.06.18", "title": "Нараства потреблението и износа на електроенергия"}
{"url": "https://www.24chasa.bg/novini/article/7511549", "text": "Гръцките медии отново подеха кампания срещу българи, които отдават под наем своите жилища на Халкиди, без да плащат данъци. Очаква се икономическа полиция да прати полицаи под прикритие за разбиване на схемата, предава  . \"Българи и сърби отново отдават апартаменти под наем на Халкидики, без да плащат данъци\", информира днес в обширен материал вестник \"Етнос\". Схемата е позната от години, но вече обхваща всички райони на Халкидики, заяви пред медията Димитрис Хадалис - председател на собствениците на стаи под наем и малки хотели. Гърците настояват за масови проверки на чужденците. От икономическа полиция обещават да пуснат полицаи под прикритие, за да прекъснат нелегалните действия на българите. Системата е добре организирана, оплакват се гърците. Сърби и българи закупиха съвсем законно малки апартаменти на Халкидики, които отдават на туристи за 30 евро на вечер на стая, като при гърците - собственици цената е много по-висока, защото плащат данъци. Има и посредници, които намират клиенти от реклама в местни вестници до всички входни места към Халкидики. Дори и на плажа предлагат стаи под наем. Гърците споделят, че се страхуват да информират официално полицията, защото вече има няколко случая на запалени хотели на информатори. Случаят се коментира както в печатните медии, така и в телевизии.", "date": "2019.06.18", "title": "Гръцките медии с кампания срещу българи, които дават жилища под наем на Халкидики"}
{"url": "https://www.24chasa.bg/novini/article/7511559", "text": "Европейският съюз \"не трябва да загуби доверието\", докато преценява дали да започне преговори за членство с Албания и Северна Македония, заяви германският министър по европейските въпроси Михаел Рот, цитиран от ДПА. По негово мнение двете страни \"са написали домашното си\", възложено им от Брюксел. Той добави, че Северна Македония заслужава да бъде наградена за това, че миналата година успя да разреши спора за името, който имаше с Гърция, предава БТА. Говорейки преди срещата на министрите за ЕС, на която ще бъде обсъден въпросът, Рот каза още, че Германия, където консерваторите на канцлера Ангела Меркел \"натискат спирачката\" за определянето на дата за преговори, все още се нуждае от време, за да постигне парламентът й решение. Според министъра докладите за напредъка от двете страни са били предадени късно. \"Ще трябва да дадем това време (на парламента)\", каза той. \"Но се надявам, че ще постигнем положителна оценка колкото се може по-скоро, най-късно през октомври\", добави Рот.", "date": "2019.06.18", "title": "Германски министър: ЕС не може да рискува да загуби доверие заради разширяването на Балканите"}
{"url": "https://www.24chasa.bg/novini/article/7511550", "text": "Четирима сътрудници на турските сили за сигурност бяха ранени при експлозия на бомба, поставена от бойци от Кюрдската работническа партия (ПКК) в източния турски окръг Ван, съобщи турската телевизия СиЕнЕн-Тюрк, цитирана от БТА. Бомбата, която била заложена на път в района на град Геваш, била взривена снощи при преминаването на кола, в която пътували четирима пазачи по сигурността. Пострадалите при експлозията са приети в болница в град Ван. В района е предприета антитерористична операция. Пазачите по сигурността са въоръжени от държавата местни жители в Югоизточна Турция, които подпомагат армията и полицията в борбата с бойците от Кюрдската работническа партия. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2019.06.18", "title": "Бомба, поставена от кюрдски бойци, рани 4-има сътрудници на турските сили за сигурност"}
{"url": "https://www.24chasa.bg/novini/article/7511547", "text": "\"Бесен съм най-много на себе си, че не можах да защитя детето си. Със съпругата ми сме в парагаф 22. Ако не даваме медикаменти на Никол, тя прави гърчове, но с хапчетата й се уврежда черният дроб, бъбреците, яйчниците\". За тези страдания разказа бащата на пребитото от акушерка пеленаче през 2015 г. пред Софийския апелативен съд. Днес делото срещу Емилия Ковачева, която е осъдена на 18 г. затвор, приключи на втора инстанция. Трима съдии обявиха, че ще се произнесат по делото в срок. На практика това означава, че магистратите или ще потвърдят присъдата на акушерката, или ще върнат делото на по-долната инстанция за ново разглеждане. Тя обаче няма да бъде оправдана. Семейството на Никол поиска по-тежка присъда за акушерката с мотиви, че тя е нанесла катастрофални за развитието на детето щети. В съда отново се чуха фактите по случая - 4-дневното дете е получило 11 удара с юмрук в главата и тялото за 4 мин. След това било притискано в легълцето му. Детето е могло да получи много по-рано помощ, каза адвокатката на родителите на Никол Мария Даскалова. \"Съжалявам за случилото се\", бяха думите на подсъдимата. Тя поиска да бъде оправдана или поне присъдата й да бъде по-лека, тъй като имала възрастни родители и деца, за които полагала грижи.", "date": "2019.06.18", "title": "Бащата на битото от акушерка бебе: Получава гърчове, лекарствата го увреждат"}
{"url": "https://www.24chasa.bg/novini/article/7511561", "text": "Украинският президент Володимир Зеленски призова за твърдост в отношенията с Русия в интервю за в. \"Билд\", публикувано преди пристигането му в Берлин по-късно днес за среща с канцлерката Ангела Меркел, предаде ДПА, цитирана от БТА. Зеленски се обяви против продължаване на строежа на газопровода \"Северен поток-2\", който да внася руски природен газ директно в Германия, и заяви, че този проект застрашава енергийната сигурност на Европа и Украйна. Не трябва да се облекчават санкциите, които бяха наложени на Русия заради подкрепата й за сепаратистите в Източна Украйна, заяви Зеленски и призова вместо това те да се затегнат. \"Позицията ми е проста и ясна. Санкциите са единственият начин да се освободи окупираният регион и да се възстанови нашата териториална цялост и суверенитет. Ако това не проработи, механизмът трябва да се разшири\", каза той. Един месец след встъпването си в длъжност Зеленски ще се срещне с Меркел и с германския президент Франк-Валтер Щайнмайер на първото си посещение в Германия като президент. В разговорите им вероятно ще се наблегне на усилията за съживяване на буксуващия мирен процес в Източна Украйна, в който Германия се опитва да посредничи заедно с Франция. Зеленски вече посети Брюксел и Париж откакто встъпи в длъжност.", "date": "2019.06.18", "title": "Зеленски е против продължаване на строежа на газопровода \"Северен поток-2\""}
{"url": "https://www.24chasa.bg/novini/article/7511759", "text": "Гръцкият премиер Алексис Ципрас заяви днес, че Европейският съвет трябва \"безусловно да осъди нелегалните действия на Турция\", която започна сондажи за газ в изключителната икономическа зона на Кипър, предаде Ройтерс, цитирана от БТА. Ципрас е разговарял по телефона днес с председателя на Европейския съвет Доналд Туск. \"Премиерът изтъкна, че Европейският съвет трябва да обмисли конкретни мерки срещу онези, които са замесени в тези нелегални дейности, ако Турция продължи да нарушава международното право\", се посочва в изявление на офиса на Ципрас.", "date": "2019.06.18", "title": "Ципрас: Европейският съвет трябва да осъди действията на Турция край Кипър"}
{"url": "https://www.24chasa.bg/novini/article/7511789", "text": "Участник в две телефонни измами е задържан след незабавна професионална реакция на криминалисти от Пловдив. Припомняме, че в предобедните часове на 13 юни, по сценария за оказване на съдействие на полицията, жертви на този вид престъпления станаха 79-годишна жена и 88-годишен мъж, предадоха от пресцентъра на МВР. Изпълнявайки получените указания пловдивчанката оставя около 5000 лева на определено място пред адреса си, а съгражданинът й хвърля през терасата пакет с над 1500 лева, 1000 щатски долара и няколко златни монети. След получаване на информация за случаите, във Второ РУ са образувани досъдебни производства и предприети незабавни оперативно-издирвателни действия, в които се включват и служители от отдел \"Криминална полиция\". В резултат на професионалните действия същата вечер е установен и задържан 51-годишен жител на костинбродско село, от когото са иззети парите и златото, отнети от двамата пенсионери. С постановление на Районна прокуратура - Пловдив срокът за задържане на мъжа е удължен до 72 часа. Той е привлечен като обвиняем за извършеното престъпление и му е наложена мярка за неотклонение \"парична гаранция\".", "date": "2019.06.18", "title": "Задържаха ало измамник в Пловдив"}
{"url": "https://www.24chasa.bg/novini/article/7511815", "text": "Европейският съюз изглежда е готов да отложи днес началото на преговорите по присъединяване с Албания и Северна Македония, тъй като Германия обяви, че не може да даде зелена светлина сега, информира ДПА, цтирана от БТА. Миналия месец Европейската комисия препоръча започване на преговори за членство с двете балкански кандидатки, като предупреди, че в противен случай ще бъде накърнено доверието към ЕС. Двете страни са изпълнили условията, които им бяха поставени миналата година, припомня агенцията. Европейският съюз трябва да има единодушие по въпроса за старт на преговорите. Министрите на външните работи от ЕС ще обсъдят този въпрос на срещата си в Люксембург днес. В Германия обаче консерваторите на канцлера Ангела Меркел \"натискат спирачката\". Този въпрос трябва първо да бъде обсъден в парламента, който обяви, че не е имал достатъчно време, за да разгледа докладите за двете страни кандидатки. \"Ще трябва да дадем това време (на парламента)\", каза германският министър по европейските въпроси Михаел Рот, говорейки преди срещата. \"Но се надявам, че ще постигнем положителна оценка колкото се може по-скоро, най-късно през октомври\", добави Рот, който е от Германската социалдемократическа партия - коалиционен партньор на Меркел. По негово мнение Албания и Северна Македония \"са написали домашното си\", възложено им от Брюксел. Той добави, че Северна Македония заслужава да бъде наградена за това, че миналата година успя да разреши спора за името, който имаше с Гърция. Европейският съюз \"не трябва да загуби доверието\", докато преценява дали да започне преговори за членство с Албания и Северна Македония, предупреди още Рот. Словашкият външен министър Мирослав Лайчак заяви вчера, че преговорите по присъединяване с Тирана и Скопие трябва да започнат сега, \"ако искаме да запазим средство за упражняване на влияние, ако искаме да покажем, че ни е грижа, че сме глобален играч\". Европейски представители смятат, че Северна Македония и Албания трябва да бъдат възнаградени за осъществените стъпки, по-специално за уреждането на спора на Скопие с Атина и за цялостната реформа в съдебната система, извършена от Тирана. Критиците обаче сочат бавния напредък в борбата срещу корупцията и организираната престъпност в двете страни. Не само Германия се колебае, но резерви имат също Франция, Холандия и Дания, отбелязва ДПА.", "date": "2019.06.18", "title": "ЕС натиска спирачки на преговорите по присъединяване с Албания и Северна Македония"}
{"url": "https://www.24chasa.bg/novini/article/7511831", "text": "40-годишният Красен Ж. е предаден на съд с обвинителен акт на Окръжната прокуратура във Варна за необявени и неплатени данъчни задължения за 1,556 млн. лева, съобщиха от Апелативната прокуратура във Варна. Престъплението е извършено като продължавано деяние от юни 2006 г. до юни 2007 г. във Варна. Подсъдимият действал в качеството си на пълномощник и фактически управител на търговско дружество. В периода Красен Ж. избегнал установяването и плащането на данъчни задължения - данък добавена стойност и корпоративен данък на управляваната от него фирма, в особено големи размери. Престъплението е било извършено чрез потвърждаване на неистини в подаваните пред ТД на НАП във Варна декларации. Нито лев от неплатените данъчни задължения за над 1,556 млн. лева не са възстановени от подсъдимия. Предстои делото срещу Красен Ж. да бъде насрочено за разглеждане във Варненския окръжен съд.", "date": "2019.06.18", "title": "Дадоха на съд пълномощник на фирма, укрил данъци за над 1,5 млн. лева"}
{"url": "https://www.24chasa.bg/novini/article/7511846", "text": "Деца, които са играели на метри от софиянеца, убит от мълния снощи в жк \"Люлин\", също са пострадали, но леко. Те са станали преки свидетели на трагедията, разиграла се в градинката до блок 632. Мъжът седял заедно с други хора в беседка, а малчуганите играели на около 7 метра от нея. \"Вчера, като бяхме в тази къщичка, удари гръм между нас и онази макара, по близо беше към тях. Бях с телефон в ръка и ме хвана ток по ръцете. Моят приятел също, понеже телефонът беше точно до крака му. Започнаха да излизат искри\", разказа едно от децата пред БНТ. \"Видяхме гърма, мен ме удари по крака заради на приятеля ми телефона, него в ръката и ние побягнахме към един вход, защото валеше и ни беше страх да не удари пак\", допълни негов приятел. Мълнията е била толкова мощна, че е изкопала дупка от 10 см на метри от беседката. Най-близко до удара е бил мъжът, който почина минути по-късно на входа на \"Пирогов\", въреки че линейката дошла само за 8 минути и през цялото време по пътя лекар му е правил реанимация. Специалисти съветват при гръмотевични бури да бъдем търпеливи и да изчакаме да приключат напълно, преди да се покажем на открито - около 30-45 минути. Те уточняват, че мълниите удрят предимно по високи места - София се намира 700 метра надморска височина и само гръмоотводите по сградите ни предпазват от по-чести инциденти. Днес обаче един от експертите в областта уточни, че не можем да разчитаме на това сградите да ни пазят, защото дори да им е била поставена защита от мълнии, тя много често вече не работи. Както вече беше съобщено, при фаталния инцидент почина и куче. То обаче не е било на мъжа, както първоначално се твърдеше, а на други хора от квартала. Според хора от квартала това не е първият такъв случай, съобщи bTV. Преди две години мълния ударила блок, но тогава нямало пострадали, а само покривът се запалил. В случая се смята, че мълнията буквално е \"рикоширала\" от земята и е поразила най-близкото - беседката.", "date": "2019.06.18", "title": "Мълнията, убила мъж в София, поразила и деца"}
{"url": "https://www.24chasa.bg/novini/article/7511867", "text": "Полицаят Веселин Денчев, който беше оправдан за ударите с палка по протестиращ срещу правителството на Пламен Орешарски през 2013 г., сега е осъдил прокуратурата да му плати обезщетение от 30 000 лева, съобщи  . Преди дни съдия Петя Алексиева от Софийския градски съд (СГС) е уважила частично иска на Денчев за неимуществени вреди от незаконното обвинение, който е поискал обезщетение от 80 000 лева. В нощта на 23-и срещу 24-и юли 2013 г. антиправителственият протест пред парламента ескалира, след като полицията опита да изведе депутатите от бюджетната комисия, които гласуваха до късно актуализация на бюджета. Събитията бяха запомнени като „нощта на белия автобус“, защото полицаите опитаха да изведат с автобус народните представители, но се отказаха, след като той беше засипан с камъни. През нощта от МВР започнаха да извозват депутатите с камионетки, а полицаи трябваше да осигурят трасе и започнаха да изблъскват протестиращите. Кадри на бТВ показаха как един униформен с бяла маска на лицето налага произволно с палката си хората около него, които в този момент доброволно се изтеглят и дори успява да разбие главата на един от тях – Кирил Димов. След това започна проверка на МВР, а главният прокурор Сотир Цацаров коментира, че лицето на записите осъществява полицейско насилие. Проверката на МВР установи, че най-вероятно мъжът с маската е служителят на жандармерията Веселин Денчев, но той и колегите му удряли протестиращи само по мускули и крайници, а освен това имало групово нарушаване на обществения ред и употребата на насилие е била законна. Полицаят беше наказан само с „писмено предупреждение“ заради ползването на маската и затова, че не е представил доклад след случая, но и това наказание беше отменено от съда. След това обаче прокуратурата му повдигна обвинение за причинена лека телесна повреда на протестиращия Димов и в началото на 2014 г. Денчев беше пратен на съд. След близо 3 години той беше оправдан от Софийския районен съд и присъдата влезе в сила, след като прокуратурата не протестира. Според съда не е било безспорно доказано, че именно Денчев е полицаят с маската и никой от множеството свидетели не го е разпознал. Случаят и последвалото дело срещу униформения бяха широко отразени в медиите и това е една от причините сега Денчев да получи и по-голямо обезщетение за неимуществени вреди. В исковата си молба до СГС той пише, че е през тези години е преживял много страх, унижение, стрес, разболял се, разбило се и семейството му, сменил и работата си, тъй като търпял и подигравки от колеги. В един момент Денчев дори не искал да излиза от дома си, свидетелства негов бивш колега. Той разказва, че в социалните мрежи имало коментари и снимки на Денчев, според които той бил виновен за всичко в злополучната нощ. Част от коментарите били доста заплашителни и той се притеснявал да не бъде разпознат на улицата и някой да реши да се саморазправя с него. Според показанията на този свидетел имало и коментари в социални групи, които били от типа „видиш ли, ако се срещнем на улицата, да видим дали е толкова мъж“. Съдът приема, че в случая претърпените неимуществени вреди са по-големи от обичайните заради широкия обществен отзвук и заради това, че обвинението е свързано пряко с работата на полицай. „В резултат на широкото отразяване на процеса в медиите, в социалните мрежи имало голям обществен отзвук и негативни коментари за ищеца, което от своя страна довело до чувството му за несигурност и страх от саморазправа с него по улиците, в случай че бъде разпознат като полицаят бил протестиращи в нощта на белия автобус“, се казва в решението на съда. В него съдия Алексиева подчертава още, че към полицаите има завишени изисквания за почтеност и професионализъм, и когато служител на МВР е незаконно обвинен за престъпление в областта на работата му, то и щетите са по-големи, защото уронват и служебния му авторитет. „По тази причина, създадените при наказателното преследване неудобства и притеснения имат по-силно отражение върху отделните негативни изживявания на упражняващите такива професии и пряко значение за размера на обезщетението. Дискредитирането на ищеца в обществото като професионалист без съмнение се е отразило на психическото му състояние и бъдещото му кариерно развитие“, пише в решението. То не е окончателно и може да бъде обжалвано пред Софийския апелативен съд.", "date": "2019.06.18", "title": "Полицай, оправдан за удари по протестиращ, осъди прокуратурата за 30 000 лв."}
{"url": "https://www.24chasa.bg/novini/article/7511869", "text": "30 хил. лв. обещал кметът на Костенец Радостин Радев на общински съветник, за да го мотивира да гласува на заседание на Общинския съвет в негова полза, съобщи зам.-главният прокурор Иван Гешев. Приближеният му бизнесмен Ивайло Пешов дори подписал запис на заповед за тази сума, за да гарантира, че тя ще бъде платена. Пешов е собственик на фирма, която е спечелила обществена поръчка за ремонт на училището в града. Общинският съветник трябвало да гласува решение, с което Радостин Радев да бъде упълномощен да договори плащанията от Държавен фонд \"Земеделие\", след което те да се превеждат на фирмата изпълнител. Радев и Пешов са в ареста. Разпитите им продължават. Сигналът е от общинския съветник и е получен в КПКОНПИ през април. Оттгогава работи и прокуратурата. Използвани са СРС-та. Разследващите започват проверки и на други обществени поръчки в Община Костенец.", "date": "2019.06.18", "title": "30 бона подкуп обещал кметът на Костенец, бизнесмен го гарантирал със запис на заповед"}
{"url": "https://www.24chasa.bg/novini/article/7511895", "text": "Глобалният пазар на чипове за мобилни устройства с изкуствен интелект се очаква да достигне 3,8 милиарда долара през 2022 г., което представлява трикратен ръст в сравнение с 2017 г., се посочва в доклад на Китайския институт за информационни и комуникационни технологии (КИИКТ), предава  Движеща сила зад тази тенденция е бързото развитие на индустрията за изкуствен интелект, тъй като чиповете с тази технология проникват активно в сектора на крайното оборудване. В доклада се цитират данни на Strategic Analytics, които показват, че пазарният дял на процесорите за смартфони с изкуствен интелект през първата половина на 2018 г. е нараснал три пъти в сравнение с година по-рано. През 2017 г. глобалният пазар на чипове за мобилни устройства с изкуствен интелект е бил 370 милиона долара, което представлява 9,5% от пазара на всички чипове с тази технология и показва голям потенциал, привличайки вниманието на компании като „Гугъл\", „Фейсбук\", „Алибаба\" и „Тенсент\", се казва още в доклада.", "date": "2019.06.18", "title": "Глобалният пазар на чипове за мобилни устройства с изкуствен интелект ще нараства бързо през следващите 5 години"}
{"url": "https://www.24chasa.bg/novini/article/7511814", "text": "\" \". Това заяви в началото на своята реч председателят на Европейския парламент Антонио Таяни по време на форума Европейските дни на развитието 2019 г. в Брюксел.  \"Гледайки към бъдещето, трябва да направим планетата по-добро място за всички. Истината е, че всички сме свързани. Африка е най-засегната от климатичните промени. Трябва да елиминираме бедността и липсата на храна. Това, което искаме, е истинско решение за разрешаване на проблема с миграцията и ние работим с африкански партньори по въпроса\", добави той. \"Ролята на Африка не е единствено да търси помощ. Африка иска да говори с нас, но от нас зависи да го направим по по-добър начин. Тя има много природни блага. Не става дума да се възползваме от тях или да ги откраднем, а говорим за индустриални отношения. Проектът на ЕС за следващия финансов период е да инвестира 50 млрд. евро в Африка, да създадем хиляди работни места\", коментира Таяни. \"Трябва да намалим неравенствата. Така всички заедно ще разрешим проблема с миграцията. Трябва да дадем специфични отговори на младите хора в Африка и да предприемем конкретни действия. Трябва да се движим заедно напред, никога назад\", завърши той.", "date": "2019.06.18", "title": "Таяни даде решение на проблема с миграцията"}
{"url": "https://www.24chasa.bg/novini/article/7511910", "text": "31-годишен водач е задържан за катастрофата, при която загина велосипедист на главния път в района на село Загорско. След денонощна работа криминалисти от ГД „Национална полиция“ и ОД на МВР-Кърджали установиха водача и лек автомобил „Пежо“ от тежкото пътнотранспортно произшествие. В хода оперативно-издирвателните действия участваха всички Районни управления на МВР в областта и бяха прегледани камери по трасето за успешното разкриване на престъплението. Тялото на 37-годишния велосипедист беше открито на 15 юни около 10,30 часа в канавка и транспортирано за аутопсия в Отделението по съдебна медицина в кърджалийската болница. Образувано е досъдебно производство. Продължава работата по документирането на случая и извършването на процесуално-следствени действия под наблюдението на Окръжна прокуратура.", "date": "2019.06.18", "title": "Откриха и задържаха шофьора, прегазил велосипедист на пътя за Гърция"}
{"url": "https://www.24chasa.bg/novini/article/7511914", "text": "От 15 юни любителите на планинските приключения имат възможност да стигнат с лифт почти до най-високата точка на Витоша - Черни връх (2290 м.н.в). В събота бяха пуснати лифтовете \"Витошко лале 1\" и \"Витошко лале 2\". Те ще бъдат на разположение на всички, които обичат разходките из Витоша и искат да се насладят на спокойствието и прохладата, които носи планината през лятото. До \"Алеко\" може да се стигне с кабинковия лифт \"Симеоново - Алеко\", който също работи от 15 юни. Цените на билетите за него са 12 лева за еднократен билет и 17 лева за отиване и връщане. Ще има и комбинирани билети на изгодни цени. 25 лева ще струва ползването на кабинковия и седалковите лифтове в рамките на един ден. \"Витоша ски\" пуска и семейни комбинирани билети - по 55 лева за семейство с едно дете и 60 лева - с две деца. Деца до 6 години се возят безплатно. Използването само на седалков лифт в посока ще бъде 7 лева, а за двата лифта - \"Витошко лале 1\" и \"Витошко лале 2\" - 12 лева. В двете посоки цената е 17 лева. Картата за седалковите лифтове за колоездачи ще струва 30 лева. Всички съоръжения ще работят през почивните и празничните дни до средата на ноември.", "date": "2019.06.18", "title": "Пуснаха лифтовете до Черни връх за лятото"}
{"url": "https://www.24chasa.bg/novini/article/7511926", "text": "НАП започва проверки по Южното Черноморие за резервации през интернет и обявяване на свободна леглова база. Това съобщиха от приходното ведомство след проведена днес в Бургаската областна управа среща, организирана от териториалната дирекция на Националната агенция за приходите в Бургас, с участието на представители на морските общини и на контролните държавни институции в региона. Държавните контролни институции и общините ще обменят оперативна информация, която ще допринесе за ефективността на контролните действия. От НАП Бургас напомниха, че при неиздаване на фискален бон, търговският обект ще бъде запечатван за срок до един месец. Като аргумент за ефективността и необходимостта от лятната контролна кампания, от приходното ведомство посочиха, че освен дисциплиниращ ефект, тя ще допринесе и за формирането на честна и равнопоставена за бизнеса конкурентна среда. В основната си част оперативните проверки ще бъдат извършвани от екипи на Главна дирекция \"Фискален контрол\". В лятната кампания на НАП по Южното Черноморие ще се включат и командировани служители от вътрешността на страната.", "date": "2019.06.18", "title": "НАП започва проверки по Южното Черноморие за резервации през интернет"}
{"url": "https://www.24chasa.bg/novini/article/7512106", "text": "\"Фейсбук\" представи плановете си за новата виртуална валута \"Либра\", която ще стартира догодина, съобщава Би Би Си, цитирана от    Потребителите ще могат да извършват плащания с валутата в приложенията на компанията. Очаква се в бъдеще компании като \"Uber\" и \"Виза\" да започнат да приемат \"Либра\". От 2020 година потребителите на \"Фейсбук\" ще могат да купуват валутата през платформите на компанията и да я съхраняват в дигитален портфейл, наречен \"Калибра\" - същото име носи и отговорният за проекта отдел. Марк Зукърбърг обясни, че искат да предложат услуга, при която скоростта на изпращане на \"Либра\" да е сходна с тази на изпращане на снимка. От компанията обявиха, че за транзакциите ще бъде взимана \"ниска или никаква такса\", но се очаква компанията да получава малка комисионна при плащания. \"Фейсбук\" лансира тестова версия на своята блокчейн технология, на база на която ще функционира криптовалутата. Софтуерът е с отворен код, което значи, че програмисти могат да я използват, за да базират различни приложения на нея и да дават обратна връзка за начина, по който функционира. \"Мисията на \"Либра\" е да бъде семпла глобална валута и финансова инфраструктура, която дава достъп на милиарди\", каза Дейвид Маркус, който отговаря за \"Калибра\" и проекта \"Либра\". Преди близо месец банковата комисия на американския Сенат изпрати писмо до Зукърбърг, в което попита изпълнителния директор на \"Фейсбук\" как ще защити финансовите данни на потребителите си. От компанията обясниха, че за финансовите данни ще отговаря само \"Калибра\" и те нямат да бъдат споделяни с \"Фейсбук\". В последно време компанията, оперираща социалните мрежи \"Фейсбук\" и \"Инстаграм\", както и приложението за изпращане на съобщения \"Уатсап\", е критикува за защита на личните данни на потребителите си. \"Днес Facebook се събира с 27 организации по целия свят, за да стартира сдружение с нестопанска цел \"Libra Association\" и да създаде нова валута, наречена Libra. Мисията на Libra е да създаде семпла глобална финансова инфраструктура, която дава достъп на милиарди хора по целия свят. Тя функционира с технологията блокчейн и планът е да стартира през 2020 година\", написа Зукърбърг. ", "date": "2019.06.18", "title": "Фейсбук ще стартира нова виртуална валута догодина"}
{"url": "https://www.24chasa.bg/novini/article/7512123", "text": "Питон погълна огромен крокодил в Австралия. Според фейсбук профила на организацията  GG Wildlife Rescue Inc австралиецът Мартин Мюлер е успял да заснеме уникалните кадри в началото на този месец. Той забелязал битката между животните, докато пътувал с каяк в планинският район Иса. Ръководителката на благотворителната организация  за спасяване на диви животни GG Wildlife Rescue Inc Мишел Джоунс, която неотдавна осинови два питона, обяснява пред вестник \"Дейли мейл, че няма нищо изненадващо и уникално в действията на змията \"Те могат да ядат почти всичко, стига да го поберат в устата си.\", отбеляза тя. Според нея, питоните често се опитват да ядат големи хищници, въпреки очевидния риск за живота им. ", "date": "2019.06.18", "title": "Вижте как питон погълна огромен крокодил в Австралия (Снимки)"}
{"url": "https://www.24chasa.bg/novini/article/7512155", "text": "Херо Мустафа от Калифорния ще бъде новият извънреден и пълномощен посланик на САЩ в България, съобщи  . Тя е номинирана от президента Доналд Тръмп. Г-жа Мустафа ще замени на този пост Ерик Рубин. Тя е дипломат от кариерата и до момента е заместник-ръководител на посолството на САЩ в португалската столица Лисабон. Преди това тя е била съветник по политически въпроси в американското посолство в Индия. Във Вашингтон тя е била съветник в администрацията на вицепрезидента Джо Байдън по въпросите на Близкия изток, заместник-директор на Дирекцията за Афганистан в Държавния департамент. Мустафа е била директор в Съвета за национална сигурност. Мустафа е родена през 1973 г. в град Ербил, Ирак и произхожда от кюрдско семейство. Две години от детството си прекарва в лагер за бежанци. През 1976 г. семейството й получава право на убежище в САЩ. Тя има бакалавърска диплома от Джорджтаунския университет и магистърска от Принстън. Тя говори девет езика, включително арабски, руски, хинди и фарси. От балканските езици тя говори гръцки и турски. На Балканите тя започва да работи в неправителствения сектор в Босна, а през 1999 г. в американското посолство в Атина. На живота на г-жа Мустафа е посветен документалният филм American Herro - по аналогия с игралния American Hero - “Американски герой”.", "date": "2019.06.18", "title": "Херо Мустафа е новият посланик на САЩ в България (Галерия)"}
{"url": "https://www.24chasa.bg/novini/article/7512165", "text": "Земетресение с магнитуд 6,5 бе регистрирано днес край бреговете на Япония, съобщи Геофизичният институт на САЩ, предаде Ройтерс, цитирана от БТА.  По данни на японската метеорологична агенция земетресението е било с магнитуд 6,8. Огнището е било на дълбочина от около 10 км. Агенцията издаде предупреждение за цунами, което може да достигне до 1 метър и да засегне префектурите Ямагата, Ниигата и Ишикава, предаде агенция Киодо. Засега няма данни за пострадали и щети от труса, регистриран на 85 км североизточно от остров Хоншу.", "date": "2019.06.18", "title": "Земетресение с магнитуд 6,5 в Япония, има опасност от цунами"}
{"url": "https://www.24chasa.bg/novini/article/7512186", "text": "Проверяват къща за гости, построена с евросредства в еленското село Донковци на брега на язовир \"Йовковци\", по сигнал, че собственикът е близък до кмета на Горна Оряховица Добромир Добрев. \"Сигналът, който е получен, че свързани лица с кмета на Горна Оряховица са построили тази къща. Свързаността се изразява в това, че първи братовчед на кмета е наш бенефициент по Програмата за развитие на селските райони\", обясни Калоян Костадинов - зам.изпълнителен директор на фонд \"Земеделие\". Получената субсидия е в размер на 185 хиляди лв.Къщата за гости е с изтекъл мониторинг през 2017 г. и след окончателното плащане на субсидията не е проверявана. Собственикът Станислав Стайков обаче каза, че е проверяват от прокуратурата през 2015 г. именно по линия на връзката с кмета. \"Не се притеснявам от проверката.Спазвам бизнесплана,работя си. Имам годишно по 600 нощувки и си плаща туристическия данък\", каза кметският братовчед. Станислав Стайков е редови служител в БДЖ Горна Оряховица и в моментае обявил за продан имота за 400 000 лв. Имал банков заем и не можел да го обслужва. Според проверяващите, които преглеждат документи, надничат в джакузито и оглеждат катерушките на детсктата площадка в обширния двор, това не е нарушение, след като е изтекъл 5 -годишният срок. Калоян Костадинов допълни, че къщата се проверява в момента и от ГДНП и от Главна прокуратура по съмнения, че не е работила като туристически обект, а е използвана за лични нужди. \"При констатиране на този вид нарушение и събиране на необходимите доказателства, ще бъде издаден акт за 100% връщане на европарите\", посочи зам.-директорът на Фонд \"Земеделие\". Резултати от проверките ще има до 30 юни.         ", "date": "2019.06.18", "title": "Проверяващи влязоха в братовчедска \nкъща за гости на кмета на Горна Оряховица (Снимки)"}
{"url": "https://www.24chasa.bg/novini/article/7512194", "text": "Редовното правителствено заседание ще се проведе както обикновено – в сряда, 19 юни, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА АНГЕЛ ГЪЛЪБОВ С ОРДЕН „СВ. СВ. КИРИЛ И МЕТОДИЙ“ ПЪРВА СТЕПЕН. Внася: министърът на образованието и науката 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ЧАВДАР РУМЕНИН С ОРДЕН „СВ. СВ. КИРИЛ И МЕТОДИЙ” ПЪРВА СТЕПЕН. Внася: министърът на образованието и науката 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ЦОЛО ВУТОВ С ОРДЕН „СТАРА ПЛАНИНА” ПЪРВА СТЕПЕН. Внася: министърът на икономиката 4. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ХРИСТО МИРЯНОВ С МЕДАЛ „ЗА ЗАСЛУГА“. Внася: министърът на младежта и спорта 5. ПРОЕКТ НА РЕШЕНИЕ ЗА ОСВОБОЖДАВАНЕ НА ЗАМЕСТНИК-ПРЕДСЕДАТЕЛ НА ДЪРЖАВНА АГЕНЦИЯ „ЕЛЕКТРОННО УПРАВЛЕНИЕ”. Внася: министър-председателят 6. ПРОЕКТ НА РЕШЕНИЕ ЗА ПРОМЕНИ В СЪСТАВА НА НАДЗОРНИЯ СЪВЕТ НА НАЦИОНАЛНИЯ ОСИГУРИТЕЛЕН ИНСТИТУТ. Внася: министърът на труда и социалната политика 7. ДОКЛАД ЗА ПРИЕМАНЕ НА ГОДИШЕН ДОКЛАД ЗА ДЕЙНОСТТА НА СЪВЕТА ЗА НАМАЛЯВАНЕ НА РИСКА ОТ БЕДСТВИЯ КЪМ МИНИСТЕРСКИЯ СЪВЕТ ЗА ПОДПОМАГАНЕ ФОРМИРАНЕТО И ОСЪЩЕСТВЯВАНЕТО НА ДЪРЖАВНАТА ПОЛИТИКА В ОБЛАСТТА НА ЗАЩИТАТА ПРИ БЕДСТВИЯ ЗА 2017 Г. И 2018 Г. Внася: министърът на вътрешните работи 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА АКТИВИ, СОБСТВЕНОСТ НА „НАПОИТЕЛНИ СИСТЕМИ“ ЕАД - СОФИЯ. Внася: министърът на земеделието, храните и горите 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА КУЛТУРАТА. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОТТЕГЛЯНЕ НА СЪГЛАСИЕТО, ДАДЕНО С РЕШЕНИЕ № 271 НА МИНИСТЕРСКИЯ СЪВЕТ ОТ 2011 Г., ТЕОФАНА МИХАЙЛОВА БРАДИНСКА-АНГЕЛОВА ДА ИЗПЪЛНЯВА ФУНКЦИИТЕ НА ПОЧЕТНО КОНСУЛСКО ДЛЪЖНОСТНО ЛИЦЕ НА ФРЕНСКАТА РЕПУБЛИКА В РЕПУБЛИКА БЪЛГАРИЯ СЪС СЕДАЛИЩЕ В ПЛОВДИВ И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ГР. ПЛОВДИВ, И ЗА ОТТЕГЛЯНЕ НА СЪГЛАСИЕТО ЗА ОТКРИВАНЕ НА КОНСУЛСТВО НА ФРЕНСКАТА РЕПУБЛИКА В ГР. ПЛОВДИВ, РЪКОВОДЕНО ОТ ПОЧЕТНО КОНСУЛСКО ДЛЪЖНОСТНО ЛИЦЕ, ВЪЗ ОСНОВА НА ПОЛУЧЕНО УВЕДОМЛЕНИЕ ОТ ФРЕНСКАТА РЕПУБЛИКА. Внася: заместник министър-председателят по правосъдната реформа и министър на външните работи 11. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И МЕМОРАНДУМА ЗА РАЗБИРАТЕЛСТВО ОТ 19-АТА СЕСИЯ НА СМЕСЕНАТА МЕЖДУПРАВИТЕЛСТВЕНА БЪЛГАРО-ИРАНСКА КОМИСИЯ ЗА ИКОНОМИЧЕСКО, ПРОМИШЛЕНО, ТЪРГОВСКО И ТЕХНИЧЕСКО СЪТРУДНИЧЕСТВО, ПРОВЕДЕНА ОТ 16 ДО 19 АПРИЛ 2019 Г. В СОФИЯ. Внася: министърът на транспорта, информационните технологии и съобщенията 12. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ, НАУЧНИ ИЗСЛЕДВАНИЯ И КОСМИЧЕСКО ПРОСТРАНСТВО), ПРОВЕДЕНО НА 27 И 28 МАЙ 2019 Г. В БРЮКСЕЛ. Внася: министърът на икономиката 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 17 МАЙ 2019 Г. В БРЮКСЕЛ. Внася: министърът на финансите 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА ЖЕЛЕЗОПЪТНИЯ ТРАНСПОРТ. Внася: министърът на транспорта, информационните технологии и съобщенията 15. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ № 46 НА МИНИСТЕРСКИЯ СЪВЕТ ОТ 2010 Г. Внася: заместник министър-председателят по обществения ред и сигурността и министър на отбраната 16. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ИЗДАВАНЕ НА БЪЛГАРСКИТЕ ЛИЧНИ ДОКУМЕНТИ, ПРИЕТ С ПОСТАНОВЛЕНИЕ № 13 НА МИНИСТЕРСКИЯ СЪВЕТ ОТ 2010 Г. Внасят: заместник министър-председателят по обществения ред и сигурността и министър на отбраната министърът на вътрешните работи 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на образованието и науката Уважаеми колеги, Влизането в сградата на Министерския съвет ще става между 9,30 ч. и 10,45 ч. при представяне на журналистическа карта и бадж за акредитация.", "date": "2019.06.18", "title": "Вижте какво решава правителството утре"}
{"url": "https://www.24chasa.bg/novini/article/7512227", "text": "Не е възможно в близките дни да бъдат съгласувани кандидатурите на политиците, които да оглавят Европейската комисия, Европейския парламент, Европейския съвет и другите важни органи на ЕС. Това заяви днес на пресконференция във Варшава полският премиер Матеуш Моравецки, цитиран от ТАСС, предаде БТА. Той каза, че на срещата на върха в четвъртък и петък ще има само \"оживена дискусия\", тъй като назначенията още не са съгласувани. \"Не очаквам, че за два-три дни ще се стигне до съгласуване на главните позиции. Постоянно водя преговори с различни парламентарни групи, премиери, президенти и виждам, че засега не сме на ниво диалог, когато може да се разчита, че на срещата на върха на ЕС ще приключат преговорите по въпроса за главните постове\", каза той. По думите му Полша желае да чуе от евентуалните кандидати какви цели искат да постигнат. \"За нас полските интереси са много по-важни от отделните личности\", подчерта премиерът на Полша. Моравецки отбеляза, че за Полша е важно въпросите на миграцията да се решават на национално ниво, ЕС да поддържа трансатлантическите отношения, а освен това кандидатите да познават спецификата на бившите комунистически страни в Източна Европа.", "date": "2019.06.18", "title": "Кандидатурите за ръководните постове в ЕС \nняма да бъдат съгласувани в близките дни"}
{"url": "https://www.24chasa.bg/novini/article/7512228", "text": "На церемония във военновъздушната база Стефановикио край Волос Гърция официално получи от САЩ 70 ударно-разузнавателни хеликоптера OH-58D Kiowa Warrior и десет транспортни хеликоптера CH - 47 Chinook, съобщи агенция АНА-МПА, цитирана от БТА.  На събитието присъстваха гръцкият министър на отбраната Евангелос Апостолакис, американският заместник-помощник министър на отбраната Ан Каталдо и американският посланик в Атина Джефри Пайът. Хеликоптерите пристигнаха в Гърция преди около 20 дни. Информационният сайт in.gr съобщи, че 70-те използвани хеликоптери OH-58D Kiowa Warrior са придобити от Гърция за 44,15 милиона долара, които са за покриване на разходите по транспорта им и за обучението на екипажите. Общата стойност на военното оборудване би била 589 милиона долара, ако страната го плащаше в пълен размер.", "date": "2019.06.18", "title": "Гърция официално получи от САЩ 80 военни \nхеликоптера"}
