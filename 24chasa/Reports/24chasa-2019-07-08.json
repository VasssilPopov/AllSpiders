{"url": "https://www.24chasa.bg/novini/article/7549099", "text": "Американският вицепрезидент Майк Пенс заяви днес, че САЩ са отворени за преговори с Иран, но няма да отстъпят пред него, в момент на нараснало напрежение между двете страни, съобщи Асошиейтед прес, цитирана от БТА. Пенс направи изказване днес пред организацията \"Обединени християни за Израел\" във Вашингтон, след като Иран съобщи, че е започнал да обогатява уран над нивото, разрешено му от ядреното споразумение от 2015 г. САЩ не искат война с Иран, но ще продължат да се противопоставят на \"зловредното влияние\" на Ислямската република по света, каза американският вицепрезидент. Той заяви, че САЩ \"никога няма да позволят на Иран да придобие ядрено оръжие\". Американският президент Доналд Тръмп оказва нарастващ натиск върху Иран, след изтеглянето на САЩ от ядреното споразумение между Техеран и световните сили, което налага ограничения върху ядрената програма на Ислямската република в замяна на облекчаване на санкциите срещу нея.", "date": "2019.07.08", "title": "Майк Пенс: САЩ няма да отстъпят за ядрената програма на Иран"}
{"url": "https://www.24chasa.bg/novini/article/7549089", "text": "Сто и петнайсет хиляди евро бяха откраднати днес при въоръжен грабеж в клон на НЛБ банка в Сараево, предаде агенция МИА, цитирана от БТА. Обирът е извършен от въоръжени нападатели по време, когато в банката имало и служители, и клиенти. Никой не е пострадал. Според телевизия Канал 5 нападателите са били четирима и са били въоръжени с автоматични пушки и маскирани. Те поискали от служителите да отворят сейфа, заплашвайки ги с оръжието, а след като взели парите, избягали с джип с чуждестранни номера. Банката съобщи, че заради разследването на случая ограбеният клон ще остане затворен до 10 юли.", "date": "2019.07.08", "title": "Въоръжени откраднаха 115 000 евро от банка в Скопие"}
{"url": "https://www.24chasa.bg/novini/article/7548916", "text": "Нов закон, с който да бъдат намалени изхвърляните отпадъци и да се насърчи рециклирането, влиза за обсъждане във френското правителство в сряда, съобщиха медиите в Париж. Той ще бъде представен от държавната секретарка по екологичния преход Брюн Поарсон. Тя твърди, че е трябвало година и половина да води яростна борба с могъщи лобита, за да се стигне до текста на проектозакона. Предишният закон, приет преди повече от 30 г., е напълно остарял, твърди амбициозната дама. Новите правила ще задължат всички производители да са отговорни за това какво и как изхвърлят. Онези, които замърсяват, ще бъдат принудени да плащат повече под формата на данъци и глоби. Ще бъде създадена “полиция по отпадъците”, а кметовете ще получат по-големи провомощия да налагат санкции. Контролът ще бъде осъществяван и чрез видеонаблюдение, като нелегалните сметища ще бъдат преследвани с особена строгост. Проектът предвижда също въвеждане на система бонус-малус за производителите, така че онези, които рециклират, да бъдат възнаградени и да могат да свалят цените на стоките си. Текстът посочва също като цел пълното рециклиране на пластмасата до 2025 г. По силата на общоевропейско решение от 2020 г. във Франция влиза в сила забраната на пластмасовите продукти за еднократна употреба - сламки, прибори, чаши и чинийки. Потребителите ще трябва да плащат между 10 и 25 сантима за пълна пластмасова бутилка, които ще им бъдат връщани, когато я занесат в пункт за рециклиране. Въпреки строгите мерки Поарсон е убедена, че новият закон ще бъде приет добре от населението. Годишно всеки французин произвежда около 354 кг боклук. Като се вземат предвид обаче и индустрилните отпадъци, цифрите рязко скачат на 13,8 т на човек на година.", "date": "2019.07.08", "title": "Франция намалява боклука с нов закон"}
{"url": "https://www.24chasa.bg/novini/article/7549066", "text": "Новият премиер на Гърция Кириакос Мицотакис обяви днес състава на своето правителство, като избра Христос Стайкурас за министър на финансите, предаде агенция Ройтерс. Говорителят на консервативната партия Нова демокрация, която спечели вчерашните парламентарни избори, съобщи, че за министър на външните работи е избран Никос Дендиас,а за министър на отбраната - Никос Панайотопулос, предаде ТАСС. Говорителят Стелиос Пецас представи състава на новото правителство, предава БТА. Нова демокрация спечели предсрочните парламентарни избори вчера, като си осигури мнозинство от 158 депутати в 300-членния парламент. Петдесет и деветгодишният Никос Дендиас е известен гръцки юрист и член на Нова демокрация. Роден е на 7 октомври 1959 г. на остров Корфу. Учил е в Атинския колеж, получил е степен по право в Атинския университет, магистър е в областта на морското и застрахователното право на Лондонския университет и има степен по криминология от Лондонското училище по икономика. В продължение на много години е бил депутат в гръцкия парламент и е заемал министерски постове в предишни правителства с участието на Нова демокрация. През 2009 г. е бил министър на правосъдието, в периода 2012-2014 г. - на обществения ред и гражданската защита, през 2014 г. - на развитието и конкурентноспособността, през 2014-2015 г. - на националната отбрана. От 13 януари 2016 г. до момента е бил депутат. Никос Дендиас е в списъка на адвокатите на Върховния съд на Гърция по граждански и наказателни дела. Говори английски и италиански език. Женен е и има двама синове.", "date": "2019.07.08", "title": "Христос Стайкурас е новият финансов министър на Гърция, Никос Дендиас - на външните работи"}
{"url": "https://www.24chasa.bg/novini/article/7549065", "text": "Очаква се рязък скок на цената на шофьорските курсове, съобщи  . В сряда ще бъде гласувано задължителните часове по кормуване за бъдещите шофьори да се увеличат от 31 на 45. Бизнесът вече пресмята, че това вероятно ще доведе до поскъпване на обучението с 300 лева. Промените са на Министерството на образованието. В сряда те ще бъдат гласувани окончателно от работна група. За да влязат в сила е нужен само подпис на образователния министър. Реалната промяна ще се случи от края на август или в началото на септември, когато ще се промени и цената на курса. Целта на увеличаването на часовете е да се гарантира по-добро обучение на бъдещите шофьори и по-малко инциденти на пътя. С тази цел на следващ етап се предвижда и въвеждането на симулатор за практическите занятия на кандидат-водачите. Повече кормуване и по-малко обучение на теория - това предвиждат промените. „Ще бъдат включени по-голям брой часове за шофиране в извънградски условия. Времето за шофиране по магистрала също ще се увеличи. Ще има задължително шофиране през нощта, както и в трафик”, каза председателят на Съюза на преподавателите по авто-мото подготовка Йонко Иванов. Колко по-малко ще са часовете по теория, тепърва ще се уточни. „Има много неща, които биха могли сами да се прочетат, затова не е необходимо наказанията да се знаят наизуст”, посочи още Йонко Иванов. Вътрешните изпити също ще отпаднат. Цената на обучението обаче със сигурност ще скочи. Ако в момента се заплаща между 650 и 800 лева, след промяната сумата ще скочи с между 250 и 300 лева. На следващ етап от промените, в курсовете вероятно ще влязат и симулаторите за кандидат-водачите. „Симулаторите са навлезли в почти целия Европейски съюз преди повече от 10 години и са се наложили като успешен модел за обучение”, коментира Богдан Милчев от Института за пътна безопасност. За част от инструкторите симулаторите не са добра идея и се заканват, че ако бъдат принудени да ги купуват, ще започнат протестни действия. „Поредната налудничава идея. Този тренажор не може да намери реално място в обучението. Измеренията, усещането, навиците, които се придобиват, след това не намират абсолютно никакво приложение”, посочи автоинструкторът Красимир Георгиев.", "date": "2019.07.08", "title": "Шофьорските курсове може рязко да поскъпнат"}
{"url": "https://www.24chasa.bg/novini/article/7549075", "text": "\"Григор Димитров мина да го видя, защото имах и аз такава контузия в рамото. Изключително тежка контузия. Някъде писаха, че съм му обещал да строи някаква висока сграда в комплекса на Малееви. Господ ми е свидетел, момчето каза, че някъде извън София ще иска да си направи спортна академия, която да си развива. Обещах му, когато си проучи нещата, да дойде и да говорим. Коментирам тази среща само заради тази глупост, че ще строи висока сграда на кортовете на сестри Малееви\"\", каза премиерът Бойко Борисов пред  \". Премиерът е посъветвал \"приятелски\" с бившия №3 в света да участва отново на турнири в България. Димитров спечели \"София оупън\" през 2017 г., но от тогава не е участвал в надпревари в България. \"Най-приятелски му казах му единствено да идва на турнирите и да играе за България, защото това е една инвестиция в обичта на народа. А хората го обичат. За половин час мина да ме види и сподели как се променя България. Сподели как се променя България и си ходи до Хасково и се връща без напрежение\".", "date": "2019.07.08", "title": "Борисов: Глупост е, че съм обещал на Григор да строи висока сграда до кортовете на Малееви"}
{"url": "https://www.24chasa.bg/novini/article/7549005", "text": "Агенцията за социално подпомагане ще удържа до 380 лв. от месечната помощ на деца инвалиди, ако ползват личен асистент по държавни програми. Тези пари ще се превеждат на общините, които осигуряват помощниците. Общата сума на помощта за деца с над 90% увреждания е 930 лв. на месец. Това обявиха в понеделник от социалното министерство, като разясниха новите правила за отпускане на лични асистенти. Правилата бяха променени от тази година след законови промени, предложени от социалния министър Бисер Петков. При възрастните инвалиди, които ползват асистент, пък временно ще се спира добавката за чужда помощ, която от 1 юли е в размер на 99 лв. на месец. Личен асистент ще се заявява в общината по местоживеене, обясниха още от социалното министерство. Преди това обаче инвалидът трябва да е преминал новата социална оценка, която да му предпише, че има право на чужда помощ. От близо 163 хил. души с тежки увреждания едва 13 хил. са получили право на максималната помощ от 198 лв. на месец по новия закон, показват данните на Агенцията за социално подпомагане. Съвет към омбудсмана Мая Манолова ще следи за спазването на правата на хората с увреждания. Тя обяви създаването на съвета вчера.", "date": "2019.07.08", "title": "Удържат 380 лeва за личен асистент на деца инвалиди"}
{"url": "https://www.24chasa.bg/novini/article/7549064", "text": "Шефката на митническото бюро в Севлиево Йорданка Костадинова беше арестувана в понеделник при  . Освен нея е задържан и синът й Ивайло, както и бизнесмен с прякор Лекото. Костадинова е натискала свои колеги от Горна Оряховица да си затварят очите за фиктивен износ, извършван от фирмата на Ивайло, казаха от спецпрокуратурата, Има и доказателства, че Костадинова е помогнала на собственик на заведение в Севлиево, който продавал цигари без бандерол, Предупреждавала го за проверки, които правят подчинените ѝ митнически служители. По информация на “24 часа” Лекото няколко пъти е хващан да продава цигари без бандерол. Семейство Костадинови са известни като едни от най-заможните в Севлиево. Имат хотел, магазин и център за гуми. Йорданка Костадинова е началник на митническото бюро в града повече от 10 г. ", "date": "2019.07.08", "title": "Арестуваха шефка на митница, предупреждавала търговец на цигари без бандерол (Обзор)"}
{"url": "https://www.24chasa.bg/novini/article/7549053", "text": "Китайската China Construction Banc имала намерение да открие клон у нас, съобщиха работодателски организации. Банката е втора в света по капитал, има активи за 3,3 трилиона долара и годишна печалба от 37 млрд. долара. Стъпването на такава банка би било гаранция, че китайските инвестиции неминуемо ще я последват. Това заяви пред “24 часа” Иван Велков от Управителния съвет на Българската стопанска камара. Така щяло да се гарантира на китайските компании, че възможностите, които ще имат, ще са еднакви, тъй като за тях единният подход бил задължително условие. Велков смята също, че China Construction Banc може да прояви интерес към проекти като АЕЦ “Белене” и концесията на летището в София. Откриването на клон на китайска банка у нас е било предмет на разговори и обсъждания отдавна. Последните съобщения за такива дойдоха от посещението на президента Румен Радев в Китай. Велков обаче е категоричен, че най-близки шансове да стъпи реално у нас има Националната банка на Китай. През 2018 г. пък Българската банка за развитие сключи споразумение за заем от 1,5 млрд.евро с Китайската банка за развитие. По неофициална информация на “24 часа” към БНБ не са подавани документи, нито е имало запитвания за откриване на клон на която и да е китайска банка. ", "date": "2019.07.08", "title": "Голяма китайска банка иска да отвори клон у нас (Обзор)"}
{"url": "https://www.24chasa.bg/novini/article/7549008", "text": "България настоятелно очаква сръбски официални лица повече да не атакуват нито премиера Бойко Борисов, нито позициите на България.  Това е било казано в понеделник на сръбския посланик в София Владимир Чурус на среща в българското външно министерство.  “Бойко, да ти кажа едно нещо - позицията на ЕС е, че Косово не е независима държава. Ти, Бойко, трябва да зачиташ позицията на ЕС, а не да даваш уроци на Борел. Писна ми от всичко това. А да не говоря и за това, че само преди няколко месеца получи наш орден”, каза със заканителен тон Ивица Дачич в края на миналата седмица. Повод бе изказване на Бойко Борисов на среща на страните от Берлинския процес в полския град Познан. Там българският премиер обясни, че очаква новият върховен представител на ЕС Жозеп Борел да отчита по отношение на Косово, че 23 държави от съюза са признали независимостта на държавата, а не да се води от испанския интерес, тъй като Мадрид не признава Косово. “На Балканите винаги оста е била Белград-Атина, София малко промени това и заради това моят приятел Ивица реагира така - яд ги е малко”, бе пък коментарът на изказванията на сръбския външен министър и бивш говорител на диктатора Слободан Милошевич, който направи в неделя Бойко Борисов. “Разбирам сърбите колко ги боли за Косово. Разбирам ги, обичам ги, трудно им е. Но в същото време така или иначе, ако не се разберат с Косово, няма перспектива за целия регион, не само за тях. Колкото и да е болезнено, там трябва да се вземе окончателно решение. Това е като камъчето в обувката - не го ли извадим, не мине ли, колкото и да си говорим за инфраструктура, дигитална свързаност - няма как”, коментира още българският министър-председател. днес и утре. Премиерът замина за столицата на Босна и Херцеговина за срещата на високо равнище за Югоизточна Европа (ПСЮИЕ). В Сараево ще са и президентите на Турция Реджеп Ердоган и на Северна Македония Стево Пендаровски, с които Борисов също ще има двустранни срещи. Срещата в Сараево обаче стана повод за нова атака от страна на Ивица Дачич срещу Косово и Албания. Те искат да създадат обща държава, обяви сърбинът, след като Прищина и Тирана отказаха да участват на срещата в Сараево. Правителството в Тирана обяви решението си само ден след като президентът на Косово Хашим Тачи заяви, че няма да присъства на срещата на високо равнище заради онова, което той нарича “омаловажаваща” покана от Милорад Додич, настоящ председател на тристранното председателство на Босна и Херцеговина, предаде “Прищина инсайт”. Тачи уточни със специално изявление, че имал желанието и готовността да участва, но Според косовския президент тя била различна от тези на останалите държави и в нея не се посочвало, че косовската делегация представлява суверенна държава. Тачи обаче не уточнява какво точно определение е било използвано за Косово в поканата. “Албания отменя участието си на срещата на върха на ПСЮИЕ в солидарност с Косово. Отношението на организаторите е неприемливо и противоречи на целта за създаване на атмосфера на доверие, добросъседски отношения и стабилност. Няма сътрудничество без равнопоставено отношение”, изложи пък мотивите на Тирана външният министър Гент Чакай. Домакините от Босна и Херцеговина реагираха остро, като определиха отказа от участие на Прищина и Тирана като “необясним и некоректен”.", "date": "2019.07.08", "title": "Сърбия вече да си мери приказките, предупреди София"}
{"url": "https://www.24chasa.bg/novini/article/7548861", "text": "Защо чадърите и шезлонгите са по-евтини в южната ни съседка Гърция? Министърът на туризма Николина Ангелкова даде интересен отговор на въпроса в студиото на \"Лице в лице\" по  : \"Нека не сравняваме ябълки с круши!\" И поясни, че  там плажната ивица е много голяма и затова има повече зони с евтини плажни принадлежности. Нека не отписваме сезона, още преди началото му обявихме, че ще има спад, като отчетохме ранните записвания, допълни министърът на туризма. \"Нашите конкуренти Турция, Тунис и Египет имат агресивна политика по отношение на субсидиране за да привличат повече хора на организиран туризъм\", обясни тя. По думите й цените на чадър и шезлонг по плажовете у нас варират между 3 и 5 лева. \"Може би има два плажа с по-високи цени и \"Перла\" е един от тях\", каза още министърът. Тя посочи, че на всеки плаж трябва да има табели с цените, а ако липсват глобата е между 5 000 и 10 000 лева. Ангелкова съобщи още, че миналата година 120 000 лева са били глобите само на един плаж. Откакто има Министерство на туризма, има 31% ръст на чуждестранните туристи, посочи Николина Ангелкова и обяви, че е готова да подаде оставка, когато премиерът Бойко Борисов я поиска.", "date": "2019.07.08", "title": "Ангелкова за по-евтиния плаж в Гърция: Да не сравняваме ябълки с круши"}
{"url": "https://www.24chasa.bg/novini/article/7548868", "text": "Федералната прокуратура в САЩ обвини в трафик с цел сексуална експлоатация и заговор богатия финансист Джефри Епстайн, предаде Асошиейтед прес. Според публикуваните днес съдебни документи Епстайн е обвинен в създаване и поддържане на мрежа с цел сексуална експлоатация и посегателство над десетки непълнолетни момичета, предава БТА. Някои от предполагаемите жертви по онова време са били на по 14 години. Според властите той е плащал в началото на миналото десетилетие на непълнолетни момичета за масажи и после ги е задявал в домовете си във Флорида и Ню Йорк. Адвокатът му засега не е отговорил на запитванията за коментар. Епстайн е богат мениджър на хедж фондове, който някога е бил приятел с бившия президент на САЩ Бил Клинтън, настоящия Доналд Тръмп и британския принц Андрю, отбелязва Асошиейтед прес. Той бе задържан след преразглеждане на по-рано пазено в тайна споразумение, което финансистът сключил с прокуратурата. През 2008 г. той се призна за виновен пред съд във Флорида по обвинения, че е подтиквал и доставял с цел проституция лица на възраст под 18 години. Споразумението сложи край на разследване, което можеше да доведе до доживотен затвор за Епстайн. Вместо това финансистът беше осъден на 13 месеца затвор и трябваше да плати обезщетения на десетки от някогашните си жертви. Той освен това беше включен в регистър на извършителите на сексуални посегателства. Докато излежаваше 13-месечната си присъда, Епстайн имаше право да ходи на работа в офиса си през деня, отбелязва Ройтерс.", "date": "2019.07.08", "title": "Обвиниха милиардера Джефри Епстайн в създаване на мрежа с цел сексуална експлоатация"}
{"url": "https://www.24chasa.bg/novini/article/7548887", "text": "Личната охрана на турския президент Реджеп Тайип Ердоган влезе в конфликт с граничната полиция на пистата на летище Сараево, съобщава информационният сайт Кликс, цитиран от БТА. При кацането на самолета, в който пътувала делегацията на Ердоган, членове на охраната му отказали да приемат редовната процедура на проверка. След вербални нападки срещу граничните полицаи имало и кратък физически сблъсък, след което турските охранители извадили от самолета оръжие, твърди Кликс. Ситуацията се успокоила, когато от самолета излязъл Ердоган. Инцидентът бе потвърден от директора на граничната полиция Зоран Галич, който похвали професионализма и реакцията на босненските полицаи. \"Тези, които идват в Босна и Херцеговина, трябва да спазват законите й, а не да се опитват да бъдат над тях\", каза Галич за Кликс. Сайтът припомня, че охраната на Ердоган и по-рано при посещения в Босна и Херцеговина се е държала арогантно и грубо. Турската делегация пристигна в Сараево за среща на Процеса за сътрудничество в Югоизточна Европа /ПСЮИЕ/. Днес Ердоган ще се срещне с членовете на колективното босненско председателство и ще присъства на тържествена вечеря за участниците в срещата.", "date": "2019.07.08", "title": "Охранители на Ердоган извадили оръжие на гранични полицаи на летището в Сараево"}
{"url": "https://www.24chasa.bg/novini/article/7548888", "text": "Започнала е процедурата по отчуждаване за държавна нужда на имоти - частна собственост, на територията на Търговищка област за изграждането на АМ \"Хемус\" в участъка от пътния възел \"Белокопитово\" до Буховци. Това съобщиха от областната администрация в Търговище, цитирани от БТА. Става дума за земеделски земи, намиращи се в землищата на селата Макариополско и Буховци, община Търговище, и в землищата на Черенча и Градище в община Шумен. Обезщетението е с имоти - частна държавна собственост, от държавния поземлен фонд, намиращи се в землището на Макариополско и на селата Черенча, Средня и Струино в Шуменско. Имотите - частна държавна собственост, от държавния поземлен фонд, предоставяни като обезщетение за отчуждаваните имоти, се осигуряват от МЗХГ.", "date": "2019.07.08", "title": "Започна процедурата по отчуждаване на имоти в Търговищко за строежа на \"Хемус\""}
{"url": "https://www.24chasa.bg/novini/article/7548897", "text": "Румънският президент Клаус Йоханис подписа днес нов закон за пенсиите, който предвижда постепенно нарастване на пенсионния пункт (който участва в определянето на размера на пенсиите) със 70 процента до 2021 г., съобщава информационният сайт Зиаре. Законът предизвика разгорещени дискусии в парламента, като опозицията обвини управляващата левоцентристка коалиция, че се опитва \"да измъкне вота на пенсионерите\", предлагайки увеличение на пенсионния пункт преди изборите. В края на годината в Румъния ще се произведат президентски избори, предава БТА. Депутатът от опозиционната партия \"Съюз за спасение на Румъния\" Кристиан Зайдлер нарече закона \"фарс\" и заяви, че в бюджета няма пари за увеличение на пенсиите. \"Да предложиш увеличение на пенсионния пункт с 40 процента преди изборите, очевидно се прави с политически цели\", заяви Зайдлер и допълни, че само за текущата година негативният ефект ще бъде в размер на 8,5 млрд. леи, а за следващата година - близо 25 милиарда леи или пет милиарда евро. По думите на опозиционния депутат тези средства ще бъдат осигурени от скъпи заеми, \"които ще плащат децата и внуците на днешните пенсионери\". Бившият министър на труда Лия Олгуца Василеску увери, че средства за увеличението има, защото правителството на Социалдемократическата партия и Алианса на либералите и демократите е донесло повече пари на държавния бюджет. Настоящият министър на труда Мариус Будъй каза, че \"влиянието\" на пенсиите върху брутния вътрешен продукт на Румъния е два пъти под средното за ЕС равнище, съответно - около 6 процента, спрямо 13-15 процента от БВП в ЕС. Законът предвижда постепенно увеличение на пенсионния пункт, което ще започне от 1 септември 2019 г. и ще приключи на 1 септември 2021 г. От 1 септември т.г. пенсионният пункт ще стане 1265 леи (522 лв.), от 1 септември 2020 г. 1775 леи (733 лв.), а от 1 септември 2021 г. - 1875 леи (774 лв.). В момента пенсионният пункт е на стойност 1100 леи (454 лв.), което означава увеличение със 70 процента до 2021 г. От 2022 г. стойността на референтния пункт ще се увеличава годишно със средното годишно равнище на инфлацията, към което ще се добавят 50 процента от реалното увеличение на реализираната в страната средна брутна заплата. Законът предвижда възрастта за пенсиониране да бъде 65 години за мъжете и 63 години за жените. Минималният осигурителен стаж е 15 години, а пълният осигурителен стаж е 35 години, както за мъжете, така и за жените. Жените, които са изпълнили минималния осигурителен стаж и имат три деца, отглеждани до 16-годишна възраст, могат да използват при поискване намаление с шест години на възрастта за пенсиониране. Към намалението се добавя по още една година допълнително при всяко следващо дете (след третото). Намаляването на възрастта за пенсиониране се прилага и в случаи, когато броят на децата включва и осиновени деца, отглеждани в период от минимум 13 години. Пенсионерите с първа степен на инвалидност получават пенсия, както и обезщетение за придружител в размер на 50 процента от гарантираната минимална брутна заплата за страната.", "date": "2019.07.08", "title": "Йоханис подписа нов закон за пенсиите - скачат със 70 процента до 2 години"}
{"url": "https://www.24chasa.bg/novini/article/7548913", "text": "Седемгодишно момченце в Сърбия, край град Панчево, загина, най-вероятно ударено от гръм, съобщиха сръбските медии. Буря с пороен дъжд, силен вятър и мълнии връхлетя вчера части от територията на Сърбия, предава БТА. Смята се, че детето е загинало от удар на мълния. Ще бъде направена аутопсия.                                                                                                                                                                                                                                                                                                                       ", "date": "2019.07.08", "title": "7-годишно загина в Сърбия, вероятно е ударено от мълния"}
{"url": "https://www.24chasa.bg/novini/article/7548830", "text": "Специализираната прокуратура започна днес  - началник на митническото бюро в Севлиево, съобщиха от прокуратурата. В хода на разследването са събрани доказателства за това, че началникът на бюрото е извършила престъпление по служба, изразяващо се в превишаване на властта с цел да набави за сина си имотна облага. В качеството си на длъжностно лице тя се е обаждала на колеги от митническия пункт в Горна Оряховица и е настоявала от тяхна страна да бъде допуснат фиктивен износ на камиони в полза на дружество, собственост на сина й. Отделно от това са събрани доказателства, че началникът на митническото бюро в Севлиево е помогнала на лице, което е държало в дома си акцизни стоки без бандерол, да избегне наказателно преследване, като го е предупредила за предстояща проверка от органите на митницата. Към момента са задържани три лица, на които предстои да бъдат повдигнати обвинения. Това са началникът на Митическо бюро Севлиево, нейният син и лицето, спрямо когото тя е спомогнала да бъде осуетено наказателно преследване. Събират се доказателства за виновността и на други лица.", "date": "2019.07.08", "title": "Митническата шефка в Севлиево натискала за фиктивен износ на камиони на сина й, арести за трима"}
{"url": "https://www.24chasa.bg/novini/article/7548846", "text": "Застрашен еднорог носорог беше открит мъртъв, след като е бил отнесен от придошла река в национален парк в Непал, съобщиха ДПА и БТА. Носорогът е на три години. Той е открит вчера на брега на речния бряг в националния парк Читван. Там живеят повече от 600 носорога от общо 645 в защитените области в страната. Възможно е животното да е било нападнато от друг носорог, преди да падне във водата. За една година са намерени мъртви повече от 40 носорога. През март 30-годишна женска падна в хотелска септична яма в парка Читван, който е на 120 км от Катманду. За смъртта на носорозите допринася свиващият се хабитат и силното съперничество за ресурси между тях.", "date": "2019.07.08", "title": "Застрашен еднорог носорог бе открит мъртъв в Непал"}
{"url": "https://www.24chasa.bg/novini/article/7548845", "text": "6000 лева глоба получи стопанинът на плаж „Перла” край Приморско, след като джип влезе в морето, информира Би Ти Ви. Собственикът на мощната кола твърди, че не е имало забранителни табели. Концесионерът отрича. Полицията разследва случая.  Опитите да бъде избутан не дават резултат и се налага да бъде изтеглен от пясъка с багер. Тази сутрин собственикът на джипа определи случилото се като инцидент. \"Джетът е доста тежък, захапа леко вълната, леко опитахме се и затъна. Случва се, на всеки му се е случвало, който се занимава с тези спортове\", обясни Христо Щърбанов, който е и състезател по джет ски. Твърди, че никой от водната база не го спрял да стигне с джипа до морето. Според концесионера на плажа обаче той е минал своеволно през бариерите и табелите. \"Протоколът е такъв - да се вкара джетът до тук, оттук да се разкачи колесарът и по пясъчната ивица да влезе на ръка. Това че за удобство някой е решил да влезе с джипа си до морето и там да си разкачи джета, вече е в компетенцията на контролните органи, не наша\", заяви Лъчезар Захариев – концесионер на плаж Перла. \"На шести нямаше, вчера нямаше, табелките са сложени буквално тази сутрин... Никой не ни е забранил, даже напротив, казват: \"Да, вкарайте тук! Помагат ни, влизайте!Това ни е практиката тук, не се случва само тази година!\", каза още Щърбанов. \"Ако наистина ситуацията е такава, в такъв случай от днес договорът за наем на съответния наемател на водния коридор ще бъде прекратен!\", обясни Лъчезар Захариев – концесионер на плаж „Перла”. Концесионерът не е подал сигнал за нарушението. От Министерството на туризма се самосезирали след публикации в медиите. \"Ще обмислим в спешен порядък и специални законодателни промени по отношение на водните коридори и специалното обозначаване за това да няма безразборно разхождане на превозни средства на територията на морския плаж. Абсолютно недопустимо!\", заяви министърът на туризма Николина Ангелкова. Ще бъде предложено глобата за автомобил на пясъка да скочи двойно – до 20 000 лева. До момента наложени санкции за подобни нарушения няма.", "date": "2019.07.08", "title": "Глобиха с 6000 лева концесионера на плаж \"Перла\" заради джипа, заседнал в морето (Видео)"}
{"url": "https://www.24chasa.bg/novini/article/7548851", "text": "Обединените арабски емирства намаляват броя на разположените в Йемен свои войници и ще преминат от военна стратегия към стратегия за мир, предаде Франс прес, като се позова на високопоставен представител на ОАЕ. ОАЕ разполагат с известни военни сили в Йемен, но броят им е бил съкратен по стратегически причини в района на Ходейда, както и по тактически причини в други части на страната, обясни цитираният източник. Той добави, че \"това е свързано основно с преминаването от предимно военна стратегия към стратегия за мир\", посочв БТА. ОАЕ и Саудитска Арабия са основните стълбове на арабската военна коалиция, която от 2015 г. се бие на страната на силите на йеменското правителство срещу подкрепяните от Иран бунтовници хуси. Бунтовниците контролират големи части от западната и северната част на страната, включително столицата Сана. Силите на ОАЕ са напуснали изцяло военна база на около 130 км от стратегическото пристанище Ходейда, което все още е под контрола на хусите. Пристанището е от жизненоважно значение за доставката на международна помощ в Йемен, където милиони хора са заплашени от глад.", "date": "2019.07.08", "title": "Обединените арабски емирства намаляват военното си присъствие в Йемен"}
{"url": "https://www.24chasa.bg/novini/article/7548852", "text": "Започва проверка заради  , съобщава . Ще се установява защо нито надзирателите, нито видеокамерите в района са успели да засекат действията на бегълците. В неделния ден охранителите на слънчогледова нива извършват обичайния си обход. По обяд забелязват полицейски патрули в района. Помолени са за съдействие от униформените, тъй като според предварителната информация тримата бегълци се крият вътре. На бодигардовете са показани и снимки. Целта беше никой да не излезе, да останат вътре, за да може да скъсим периметъра и по-лесно да ги заловим, обяснява охранителят Симеон Калчов. Закратко районът почернява от жандармерия и полиция. Определено бяхме по-внимателни, защото полицаите ни предупредиха, казаха ни, че едното от момчетата има убийства зад гърба си, и общо взето са опасни, разказва и друг охранител – Илиян Илиев. В операцията по залавянето участват и следови кучета. Според охрантелите, патрулките са били над 30, а момчетата излезли от нивата, като разбрали, че следовите кучета са по следите им. Двама от затворниците се опитали да избягат, но нямало накъде. Част от разстоянието до Бяла Слатина младежите изминали с крадено такси, но самокатастрофирали. После изминали двайсетина километра пеша до нивата със слънчоглед. Опитали се да се качат на автостоп, но шофьорът им отказал и позвънил на 112. Цялата операция по залавянето от установяване на бягството продължава около седем часа, а охранителите получили благодарности за действията си.", "date": "2019.07.08", "title": "Нищят как надзиратели и камери проспали бягството на тримата непълнолетни"}
{"url": "https://www.24chasa.bg/novini/article/7548954", "text": "Премиерът на Северна Македония Зоран Заев честити днес по телефона на лидера на гръцката партия Нова демокрация Кириакос Мицотакис победата на предсрочните избори в неделя и избора му за премиер, предаде агенция МИА. Двамата изразиха надежда за продължаване на сътрудничеството между Северна Македония и Гърция, предава БТА. Заев съобщи във Фейсбук, че е пожелал на новия гръцки премиер просперитет на Гърция и нейния народ и го е уверил, че Гърция е стратегически партньор на Северна Македония. Същевременно той благодарил за подкрепата за членството на Северна Македония в НАТО и Европейския съюз, която получава от Гърция. Заев поздравил Мицотакис за успешните демократични избори, с които Гърция още веднъж е показала, че е водеща страна в региона с най-силна и стабилна демокрация. \"Използвам случая да изкажа голяма благодарност на досегашния премиер на Гърция и лидер на СИРИЗА /Алексис/ Ципрас за сътрудничеството, с което поставихме основите на трайно приятелство между нашите страни, и за храбростта, с която заедно решихме спора, който 27 години пречеше на двустранните ни отношения\", написа Заев във Фейсбук.", "date": "2019.07.08", "title": "Заев честити на Мицотакис победата на изборите в Гърция"}
{"url": "https://www.24chasa.bg/novini/article/7548959", "text": "Министърът на земеделието, храните и горите Десислава Танева се срещна с представители на Конфедерацията на европейските производители на цигари. Срещата е организирана по инициатива на Националната асоциация на тютюнопроизводителите в България (НАТ), съобщиха от пресцентъра на министерството, цитирани от БТА. Присъстващите са били запознати със състоянието и тенденциите на развитието в сектор \"Тютюн\" у нас, за да преценят дали да стъпят на българския пазар. Отчетени са реколтираните площи, както и производството на суровината за последните четири години. През 2018 г. изкупеният тютюн в България възлиза на 5 304 тона, от които - 3 299 т \"Басми\" и \"Каба кулак\", 1 457 т \"Виржиния\" и 548 т \"Бърлей\". Сред обсъжданите теми на срещата е била и структурата на стопанствата според обработваемата площ и броя на регистрираните производители. Производството и съхранението на суров тютюн у нас се извършва въз основа на договори за изкупуване, сключени между тютюнопроизводители и изкупвачи. При производството на тютюн у нас се използват сертифицирани семена, произведени при спазване на Закона за посевния и посадъчен материал, е посочено на срещата. Директорът на Института по тютюна и тютюневите изделия - Марково доц. д-р Мария Къшева е представила дейността в областта на научните изследвания, селекцията на нови сортове тютюн, както и поддържането на генофонда. На срещата са присъствали зам.-министърът на земеделието, храните и горите Чавдар Маринов, представители на Асоциация български тютюн, преработвателния бранш и членове на Конфедерацията на европейските производители на цигари.", "date": "2019.07.08", "title": "Танева се срещна с европейски\nпроизводители на цигари"}
{"url": "https://www.24chasa.bg/novini/article/7548974", "text": "Иран протестира срещу САЩ заради спортно събитие, предаде Франс прес, цитиран от БТА. В съобщение на иранското външно министерство се казва, че националният мъжки отбор на Иран по волейбол, дошъл в САЩ за финала на Лигата на нациите, в който участват шест държави, е бил задържан за няколко часа от американските власти при пристигането си на летището в Чикаго. Министерството е изразило протест до посланика на Швейцария в Техеран Маркус Лайтнер, чиято страна представлява американските интереси в Иран от скъсването на двустранните дипломатически връзки между Вашингтон и Техеран през 1980 г. Иранското външно министерство е подчертало пред Лайтнер, че ако САЩ не могат да посрещнат всички отбори по един безпристрастен и справедлив начин, то по-добре е те да престанат да организират спортни прояви. Финалите на волейболната Лига на нациите ще се проведат от 10 до 14 юли в Чикаго с участието на отборите на САЩ, Иран, Бразилия, Франция, Полша и Русия. Задържането от британските власти на иранския танкер \"Грейс 1\" край бреговете на Гибралтар няма да остане без отговор, пък предупреди днес иранският министър на отбраната Амир Хатами, цитиран от Франс прес. Той определи операцията като противоречаща на международните регламенти и като \"подобие на морско пиратство\". Задържането на танкера създава опасен прецедент, предупреди иранският министър на външните работи Мохамад Джавад Зариф и призова корабът да бъде незабавно освободен. Зариф постави под въпрос законността на задържането на танкера, като припомни, че Иран не е нито член на ЕС, нито пък е обект на някакво европейско петролно ембарго.", "date": "2019.07.08", "title": "Волейболистите на Иран задържани с часове на летището в Чикаго, Техеран протестира"}
{"url": "https://www.24chasa.bg/novini/article/7548971", "text": "Бебе загина, след като дядо му го изпуснал през прозорец на 11-ия етаж на круизен кораб, информира германското издание \"Билд\". Семейството на 19-месечното бебе е от американския щат Индиана. Корабът се намирал на пристанището в Пуерто Рико, когато дядото на бебето показал през прозореца на 11-тия етаж на огромния круизен кораб внучката си. В този момент обаче момиченцето на година и половина се изплъзнало от ръцете на мъжа. Други пасажери на круизния кораб чули ужасяващия вик на майката на детето. Бебето е паднало от около 46 метра височина директно върху бетонената настилка на кея в Пуерто Рико. Малко по-късно момиченцето е починало в болница.  Полицията разследва случая. Все още обаче не са взети показания от членовете на семейството, тъй като те са в шок от инцидента.", "date": "2019.07.08", "title": "Дядо изпусна 19-месечната си внучка от 11-ия етаж на круизен кораб, детето загинало"}
{"url": "https://www.24chasa.bg/novini/article/7549021", "text": "\"Пристигнах в Сараево, където ще участвам в Срещата на върха на държавните и правителствените ръководители на страните-участници в Процеса за сътрудничество в Югоизточна Европа\". Това написа премиерът Бойко Борисов в профила си във фейсбук. Председателят на Председателството на Босна и Херцеговина Милорад Додик ще посрещне на официална вечеря държавните и правителствените ръководители на страните от ПСЮИЕ, с което ще бъде даден старт на форума, информират от правителствената пресслужба. В рамките на Срещата на върха в Сараево българският министър-председател Бойко Борисов заедно с останалите държавни и правителствени ръководители ще обсъждат засилването на свързаността в областта на инфраструктурата, бизнеса, дигитализацията и връзките между младите хора, които са приоритети на ротационното председателство на Босна и Херцеговина на ПСЮИЕ. Те бяха отправна точка и на Българското председателство на Съвета на ЕС през 2018 г.", "date": "2019.07.08", "title": "Борисов пристигна за форума в Сараево (Снимки)"}
{"url": "https://www.24chasa.bg/novini/article/7549049", "text": "В Загреб днес бе ограбен клон на Привредна банка Загреб, при което се стигнало до стрелба, в която е ранен охранител, съобщава хърватският сайт Индекс, цитиран от БТА. Двама души извършили грабежа, като заплашили персонала с огнестрелно оръжие. Срещу тях стрелял полицай, облечен в цивилни дрехи. Единият крадец е арестуван, а вторият избягал и полицията го издирва.", "date": "2019.07.08", "title": "Ограбиха банка в Загреб, има ранен охранител"}
{"url": "https://www.24chasa.bg/novini/article/7549048", "text": "Пожарът на борда на свръхсекретната руска ядрена подводница е можел да доведе до \"катастрофа с глобални измерения\", ако не са били самоотвержените действия на екипажа. Това според руски медии е заявил в събота на погребението на загиналите моряци високопоставен представител на руските военноморски сили, предават Ройтерс и БТА. \"Всички те са споделили една и съща съдба - да спасят живота на другарите си, да спасят плавателния си съд и с цената на живота си да не допуснат катастрофа с глобални измерения\", е казал на погребението на загиналите моряци в събота в Санкт Петербург Сергей Павлов, помощник на командващия руските военноморски сили. Думите му бяха цитирани от изданието \"Фонтанка\". В цитираното изявление няма никакво обяснение как точно възникналият пожар е можел да доведе до глобална катастрофа. По-рано руските власти казаха, че екипажът е овладял пожара и е изолирал ядрения реактор на подводницата, отбелязва Ройтерс. Говорителят на Кремъл Дмитрий Песков каза пред репортери, че не знае какви са били изявленията на официалните лица на погребението и затова не може да коментира въпроса. На 1 юли при пожар на борда на дълбоководен изследователски апарат загинаха 14 подводничари. Според руското министерство на отбраната подводницата е изследвала морското дъно в района на Арктика. Руските власти бяха обвинени, че са опитвали да покрият пълните подробности около случая със свръхсекретния плавателен съд, отбелязва Ройтерс. Президентът Владимир Путин призна публично, че е имало ядрен реактор на борда едва три дни след случилото се. Загиналите моряци бяха погребани в събота с церемония в Санкт Петербург, която беше закрита за обществеността. Миналата седмица Путин удостои четирима от моряците с най-висшето държавно отличие, \"Герой на Русия\", а останалите десет - с Орден за храброст. Руският президент заяви, че екипажът на подводницата е бил елитен и опитен и че двама от членовете му още преди последната си мисия вече са били носители на званието \"Герой на Русия\".", "date": "2019.07.08", "title": "Руски военен: Пожарът на ядрената подводница е можел да доведе до глобална катастрофа"}
{"url": "https://www.24chasa.bg/novini/article/7548777", "text": "Абсолютно мнозинство на партия Нова демокрация в гръцкия парламент и новият премиер Кириакос Мицотакис на мястото на Алексис Ципрас са новата реалност, с която се сблъсква Северна Македония в период, когато се решава кога и дали изобщо ще започне преговори за членство в Европейския съюз, посочва скопската телевизия Алфа. Мицотакис вече обяви, че ще спазва Преспанското споразумение /с което страната бе преименувана на Северна Македония/ заради неговия международен характер, но в много случаи е казвал, че може да блокира преговорите с ЕС, ако Скопие не изпълнява положенията на споразумението в интерпретацията, която отговаря на интересите на Гърция, предава БТА.  \"Разбирането и прилагането на Преспанското споразумение ще бъде абсолютно по-различно от онова, което планираше Ципрас. Трябва да съзнаваме, че при започването на преговорите с ЕС, когато и да се случи това, Гърция на всяка глава ще прави забележки, ще поставя пречки, ще стопира нашите преговори. Ако в нормални обстоятелства трябваше да преговаряме десетина и повече години, с Мицотакис на власт ще преговаряме много по-дълго\", смята бившият посланик Ристо Никовски. Експертите са съгласни, че в следващите месеци, докато големите сили в ЕС ще решават за датата за преговори, новото гръцко правителство няма да има причина да блокира процеса, но когато започнат да се отварят главите от преговорите, Атина ще излезе на сцената, посочва ТВ Алфа. Тогава, според политолога Петар Арсовски, Северна Македония може да се надява гръцката блокада да стане безпредметна само ако успее да изпълни всички искани реформи, което в момента \"изглежда чиста илюзия\". Това, че новото гръцко правителство ще бъде много по-твърдо от това на Ципрас, се вижда и от изявлението на най-вероятния нов външен министър Никос Дендиас, който преди изборите каза, че Нова демокрация иска да направи промени в някои разпоредби на Преспанското споразумение чрез \"преговори с другата страна\".", "date": "2019.07.08", "title": "Скопска телевизия: Мицотакис ще е изпитание за интеграцията на Северна Македония"}
{"url": "https://www.24chasa.bg/novini/article/7548782", "text": "Израелски археолози оповестиха, че открили местонахождението на древен град на филистимците, за който според Библията цар Давид споменава, докато е преследван от цар Саул, предаде Франс прес, цитирана от БТА. Град Зиклаг бил под управлението на царя на филистимците, който царувал в съседния град Гат, след като древни \"морски народи\" започнали да пристигат в района през 12-и век пр. Христа, поясниха специалисти от Еврейския университет в Ерусалим и университета Маккуори в Сидни, Австралия. Според Библията цар Давид царувал в Зиклаг, преди да се възкачи на престола в Хеброн след смъртта на Саул. Местонахождението на Зиклаг е предмет на научни спорове. Досега не бе открита достатъчно убедителна следа за присъствие на филистимци или евреи, която да позволи да се идентифицира градът, за който се споменава в Библията, отбелязаха израелските археолози. Те увериха, че под едни следи, датиращи от управлението на цар Давид, открили други, които датират от епохата на филистимците. Находката ги навела на мисълта, че става въпрос за Зиклаг. Обектът Хирбет ал Раи се намира близо до Кирият Гат в централната част на Израел. Археолозите попаднали на характерни за цивилизацията на филистимците предмети, както и на глинени съдове, които датират от епохата на цар Давид.", "date": "2019.07.08", "title": "Археолози откриха древен град на филистимците в Израел"}
{"url": "https://www.24chasa.bg/novini/article/7548797", "text": "Съпругата на бившия президент на Интерпол Мън Хунвей, който е арестуван в Китай, подаде апелация в Постоянния арбитражен съд в Хага в опит полицейската организация да бъде призната за съучастник в арестуването на мъжа й, предават Франс прес и БТА. \"Интерпол не успя да предпази и да се притече на помощ на семейството ми, и беше съучастник в неоправдани действия от страна на членуващия в организацията Китай\", посочи Грейс Мън в комюнике, предоставено днес на АФП. Г-жа Мън посочва, че е решила да предприеме съдебно преследване пред Постоянния арбитражен съд, за да установи той дали е налице неспазване от полицейската организация на задълженията й към нейното семейство. В ответно писмо до АФП базираната в Лион международна организация за полицейско сътрудничество определи като необосновано предприетото на 26 април съдебно преследване и изрази съжаление, че то е получило публичност. \"Интерпол отхвърля категорично всяко твърдение за съучастничество или замесеност в действия на Китай спрямо Мън\", посочи организацията. През септември миналата година 65-годишният Мън Хунвей, който е бил също заместник-министър на обществената сигурност, внезапно изчезна без вест, след като отпътувал от Лион. Десетина дни след заминаването му Пекин съобщи, че той е арестуван в Китай по подозрения, че е вземал подкупи. Интерпол получи оставката му по пощата, без да възрази, тъй като не можела да се противопостави на това решение. Оттогава Мън Хунвей е в ареста, а на процес в Пекин миналия месец се призна за виновен по обвинения в корупция. Според г-жа Мън, която остана във Франция, след като в началото на май получи убежище, китайските власти не са представили каквото и да било доказателство в подкрепа на обвиненията. Грей Мън е под полицейска закрила след опит за отвличане, за който тя подала жалба в началото на годината.", "date": "2019.07.08", "title": "Съпругата на Мън Хунвей съди Интерпол за съучастничество в ареста му"}
{"url": "https://www.24chasa.bg/novini/article/7548784", "text": "Бургаският апелативен съд потвърди най-тежката мярка за неотклонение \"задържане под стража\" за 47-годишния Николай Д. от Омуртаг, задържан с 55 кг хероин в Бургас на 30 юни. При проверка на микробус мерцедес, спрян на кръгово кръстовище между бул. „Стефан Стамболов“ и ул. „Транспортна“, се оказало, че шофьорът управлява дрогиран, а в колата имало тайник със 110 пакета хероин. Установено е, че автомобилът е собственост на обвиняемия и по време на задържането той е бил сам. \"Става дума за престъпление, за което се предвижда от 5 г. до 15 г. лишаване от свобода и глоба от 20 000 лв. до 100 000 лв. Съдът е преценил, че предвид тежестта на наказанието има реална опасност обвиняемият да се укрие\", мотивират се апелативните магистрати. Постановеният съдебен акт е окончателен.", "date": "2019.07.08", "title": "Съдът не пусна надрусания шофьор, хванат с 55 кг хероин в Бургас"}
{"url": "https://www.24chasa.bg/novini/article/7548607", "text": "„Приемете моите искрени поздравления и най-добри пожелания по случай 140-ата годишнина на дипломатическите отношения между България и Русия, установени на 7 юли 1879 г. след Освобождението на България от османско иго и възстановяване на българската държавност.“ Това се казва в писмо на държавния глава Румен Радев до неговия руски колега президента Владимир Путин по случай отбелязването на 140 години от установяването на дипломатически отношения между България и Русия, съобщиха от прессекретариата на българския президент. Държавният глава подчертава, че българският народ не забравя решаващата роля на Русия за освобождението на България, в резултат на Руско-турската война от 1877–1878 г. и почита паметта на загиналите в нея руски воини. „Бих желал да отбележа, че отношенията между нашите народи се базират на дълбоки исторически, културни и духовни връзки, имащи своите корени в много по-далечната история“, заявява президентът. В писмото си Румен Радев отбелязва, че 140-годишната нова и най-нова история на двустранните отношения се е развивала невинаги еднозначно, но и в най-сложните периоди отношенията между България и Русия винаги са били в центъра на общественото и политическо внимание и интерес. Нещо повече, те винаги са носили емоционалния заряд и чувствителност, характерни за държавите с дългогодишни исторически традиции в своите контакти. „Това ни дава основание да констатираме, че имаме необходимата солидна основа, за да продължим да развиваме равнопоставен и взаимноизгоден диалог“, подчертава българският президент. В писмото си държавният глава изразява увереност и че с общи усилия и добронамерен подход могат да бъдат реализирани набелязаните перспективи в двустранния диалог, както и сътрудничеството при намирането на решения на актуалните предизвикателства в регионален и международен план.", "date": "2019.07.08", "title": "Радев поздрави Путин: Заедно можем да намираме решения"}
{"url": "https://www.24chasa.bg/novini/article/7548612", "text": "Полицаи на граничния пункт Калафат са открили 4 500 таблетки и 2 625 ампули с високорискови допингови вещества в микробус, управляван от български гражданин, който превозвал различни стоки от България към Унгария, съобщава агенция Аджерпрес, цитирана от БТА.  На базата на анализ на риска румънските гранични полицаи предприели щателен контрол на превозното средство и открили в товарното отделение на микробуса две кутии с 4 500 таблетки и 2 625 ампули с активни вещества тестостерон, тренболон, соматропин и кленбутенол, които са в списъка на високорисковите допингови вещества, съобщи Териториалната служба на румънската гранична полиция в окръг Долж. Българският шофьор заявил, че е служител на българска куриерска фирма и не е знаел какво съдържат кутиите. Граничните полицаи са сезирали митническата служба, която е задържала цялото количество фармацевтични продукти на стойност 108 250 леи (44 714 лв.). Българският гражданин е глобен въз основа на закон за превенция и борба с незаконния трафик на високорискови допингови вещества, информира Аджерпрес.", "date": "2019.07.08", "title": "Хванаха българин в Румъния, карал микробус, тъпкан с допинг"}
{"url": "https://www.24chasa.bg/novini/article/7548622", "text": "Крайнодясната гръцка партия \"Златна зора\" обяви, че планира да поиска повторно преброяване на гласовете, след като остана малко под трипроцентовата бариера за представителство в парламента след предсрочните парламентарни избори вчера, предаде Асошиейтед прес, цитирана от БТА. В изявление на партията се казва, че \"Златна зора\" планира да предприеме законови действия и да оспори \"скандалния\", според нея, резултат. Партията получи 2,93 процента от гласовете, според окончателните резултати, оповестени днес.", "date": "2019.07.08", "title": "\"Златна зора\" ще оспорва \"скандалния\" резултат от вчерашния вот в Гърция"}
{"url": "https://www.24chasa.bg/novini/article/7548620", "text": "Мигрантите са човешки същества и символ на всички изключени от глобализираното общество хора, заяви папа Франциск на меса, която отслужи в базиликата \"Свети Петър\" във Ватикана, предава БТА. На месата присъстваха 250 гости, мигранти и спасители. Пред тях папата каза, че трябва да се оказва помощ на най-слабите и уязвимите и никой не бива да мисли, че това не важи за него. Така той косвено разкритикува италианския вицепремиер и вътрешен министър Матео Салвини, който се опита да затвори италианските пристанища за хуманитарни кораби, спасили мигранти в Средиземно море. \"Мигрантите са преди всичко човешки същества. Те са хора. Те са символ на всички изключени от глобализираното общество. Мигрантите не са само социален и миграционен въпрос. Те не са само мигранти\", заяви папата. \"Това са хора, понесли издевателства, които са били изоставени да умрат в пустинята, хора, които са измъчвани, малтретирани и насилвани в лагери за задържане, това са онези, които се изправят пред опасностите на вълните на никому непрощаващото море, това са хора, които се оказват изоставени в центрове за прием прекалено дълго, за да бъдат наричани тези центрове временни\", каза папата. Месата беше отслужена по повод годишнината от визитата на папа Франциск на италианския остров Лампедуза, където най-често акостират хуманитарни кораби с мигранти. На 8 юли през 2013 г., четири месеца след избирането му за папа, Франциск посети острова и оттам разкритикува \"глобализацията на безразличието\" към мигрантите. Оттогава Светият отец не престана да отправя призиви за подкрепа на мигрантите, бягащи от войни и икономическата мизерия, и да критикува Европа за отношението й към мигрантите. Същевременно той призна, че държавите трябва да взимат предвид и своя капацитет за прием и интеграция на чужденците.", "date": "2019.07.08", "title": "Папа Франциск: Мигрантите са хора, които са били изоставени да умрат в пустинята"}
{"url": "https://www.24chasa.bg/novini/article/7548636", "text": "По разпореждане на вицепремиера и министър на външните работи Екатерина Захариева посланикът на Република Сърбия у нас Владимир Чургус бе извикан днес в министерството на външните работи, съобщиха от пресцентъра на Външно. Поводът бе изказване на министъра на външните работи на Република Сърбия Ивица Дачич от 6 юли, в което той прави коментар на отговор, даден от българския министър-председател Бойко Борисов на пресконференция в Познан. Пред посланик Чургус беше изразена позицията, че изказването на министър Дачич е неприемливо и не отговаря на очакванията на българската страна за поддържане на приятелски и добросъседски отношения. Бе подчертано, че на срещата в Познан българският премиер говори като европейски политик и коментарът на външен министър на страна извън Съюза в този случай е неуместен. Бе изтъкната и ролята на България за европейската интеграция на Западните Балкани и в частност на Република Сърбия, успехите на Българското председателство на Съвета на ЕС, което успя да върне този ключов за региона въпрос в европейския дневен ред. На срещата бе повдигнат въпросът и за последвало изявление на сръбския външен министър Ивица Дачич за информационна агенция „Танюг“, което също се оценява като неприемливо от българската страна. В тази връзка настоятелно бе изразено очакване подобни изказвания да не се повтарят в бъдеще. Посланик Чургус благодари за подкрепата, която България оказва за европейския път на Република Сърбия, и подчерта връзките между двата народа, като обърна внимание на емоционалния характер на изявленията. Всички имаме интерес от добри отношения със съседите и стабилност в региона, подчерта той.", "date": "2019.07.08", "title": "Външно пред сръбския посланик у нас: И двете изказвания на Дачич са неприемливи"}
{"url": "https://www.24chasa.bg/novini/article/7548593", "text": "В Армения ще възстановят единствения радиооптичен телескоп в света, способен да гледа небето в два диапазона едновременно, пише russian.rt.com. Такъв е бил създаден преди повече от 30 години по уникалния проект на съветския учен Парис Херуни. Той е един от водещите астрономи в Съветския съюз. През 2000 година изследователската база трябваше да бъде замразена поради липса на средства. В момента е взето решение да бъде възстановен комплексът. С негова помощ ще могат да се правят нови фундаментални открития. Парис Херун предлага комбинирането на радио и оптичен телескоп в едно. Благодарение на това резултатите са по-прецизни, а източникът на сигнала е по-лесно откриваем. Огромният телескоп е заобиколен от изоставени сгради, използвани за обработка на получените от Космоса сигнали. Обсерваторията е изградена в труднодостъпна местност.  Дрон засне огромия изоставен съветски телескоп, построен на 1700 метра надморска височина в планините на Армения. Масивният радиотелескоп \"Херуни\" се намира до градчето Оргов, сгушено в южните планински части на страната. Построен между 1981 и 1985 г., той се превръща в един от най-мощните и способни обсерватории на 80-те години на миналия век. Земетресение нанася щети на телескопа през 1987 година, но те са отстранени. Краят на обсерваторията е свързан с разпада на Съветския съюз, допълва dir.bg. Днес радиотелескопът \"Херуни\" е собственост на Националният институт по метеорология на Армения. Агенцията търси инвеститор, който да го възстанови.", "date": "2019.07.08", "title": "Армения ще възстанови супер телескоп от времето на СССР (Видео)"}
{"url": "https://www.24chasa.bg/novini/article/7548645", "text": "По разпореждане на премиера Бойко Борисов министърът на околната среда и водите Нено Димов днес отмени заповедта за новото щатно разписание на РИОСВ - Враца, с което се съкращава щатна бройка на младши експерт в отдел „Контрол на околната среда“. С това на работа се възстановява младшият експерт Георги Караиванов, съобщиха от пресцентъра на екоминистерството. Министър Димов проведе среща с експерта, на която присъстваха и областният управител на Враца Малина Николова и директорът на РИОСВ - Враца Христо Христов. Министърът възложи на експерта като председател на Междуведомствената комисия за проверка на предприятия с висок рисков потенциал към РИОСВ - Враца, която е отговорна за контрол на инсталацията, собственост на фирма „Камибо“, да предприеме всички необходими действия и да следи за осигуряване на безопасно извозване на 110 тона серовъглерод от територията на бившия комбинат „Химко“. Министър Димов подчерта, че това трябва да стане при спазване на законодателството и следвайки координацията и субординация между отговорните държавни институции. Министърът заяви, че операцията по извозването на веществото от територията на България трябва да бъде предприета възможно най-скоро, но при гарантиране на всички условия за безопасност и сигурност.", "date": "2019.07.08", "title": "Министър Димов отмени съкращение на експерт от екоинспекцията във Враца"}
{"url": "https://www.24chasa.bg/novini/article/7548655", "text": "Средствата, събрани от дарения за реконструкция на катедралата \"Нотр Дам\" в Париж, достигнаха 30 милиона евро, предаде ТАСС. Това заяви архиепископът на Париж Мишел Опти пред радио Ер Те Ел. \"Събраните досега средства възлизат на 30 милиона евро - каза той. - Това е сумата, с която в момента разполагаме, но смятам, че тя значително ще нарасне, предава БТА. На 15 април вечерта в \"Нотр Дам\" избухна пожар, който бе изцяло потушен едва на следващата сутрин. Той разруши покрива и кулата стрела. На 15 юни в парижката катедрала бе отслужена първата литургия след пожара. Архиепископът на Париж монсеньор Мишел Опти водеше службата, на която от съображения за сигурност присъстваха само 30 души. Литургията се проведе в параклис в източния край на катедралата, зад главния олтар, тъй като основната част на сградата все още е опасна заради повредените сводове", "date": "2019.07.08", "title": "Събраха 30 милиона евро от дарения за възстановяването на \"Нотр Дам\""}
{"url": "https://www.24chasa.bg/novini/article/7548670", "text": "Председателят на Европейската комисия Жан-Клод Юнкер поздрави лидера на Нова демокрация Кириакос Мицотакис за победата му на парламентарните избори в неделя, като предупреди, че пред страната, която има висок дълг, все още стои трудна задача, съобщава Асошиейтед прес. В писмо до новия премиер Юнкер похвали гръцкия народ за това, което се е наложило да понесе по време на неотдавнашната финансова криза, предава БТА. Много бе постигнато, но много остава да бъда направено, каза Юнкер. Имам \"пълно доверие във Вашите лични способности и в способностите на гръцкия народ да отвори нова, по-светла страница в историята на Вашата страна\", заяви Юнкер в писмото до Мицотакис.", "date": "2019.07.08", "title": "Юнкер към новия гръцки премиер: Имам пълно доверие в способностите ви"}
{"url": "https://www.24chasa.bg/novini/article/7548671", "text": "Държавният фонд \"Земеделие\" уведомява всички кандидати за подпомагане по схемите и мерките на директните плащания, че днес, 8 юли, започват т. нар. кръстосани проверки на подадените заявления за подпомагане за Кампания-2019, съобщават от фонда, цитирани от БТА. Проверките представляват геопространствено сравнение на декларираните от кандидатите площи и наличните данни в специализираните регистри на Интегрираната система за администриране и контрол (ИСАК). Съгласно чл. 14, ал. 7 от Наредба 5 от 27 февруари тази година за условията и реда за подаване на заявления по схеми и мерки за директни плащания, \"не се приемат искания за оттегляне на заявления за подпомагане в периода на извършване на кръстосани проверки на тези заявления\", отбелязват от фонда.", "date": "2019.07.08", "title": "ДФ \"Земеделие\" започва днес кръстосани проверки за директните плащания"}
{"url": "https://www.24chasa.bg/novini/article/7548659", "text": "Германското правителство отхвърли искането на САЩ да изпрати сухопътни войски в Северна Сирия, за да помогне в борбата срещу Ислямска държава, пише Ройтерс. Темата предизвика разногласия в управляващата коалиция на канцлера Ангела Меркел. \"Когато казвам, че германското правителство има намерение да запази своите сили в коалицията срещу групата \"Ислямска държава\", това, както знаем, не включва сухопътни войски\", подчерта говорителят на германското правителство Щефен Зайберт на редовна пресконференция. Вчера специалният представител на Вашингтон за Сирия Джеймс Джефри поиска от Германия да предостави сухопътни войски и заяви, че очаква бърза реакция. \"Германия има значителен и признат в международен план принос в коалицията срещу \"Ислямска държава\", подчерта в отговор Зайберт. Германското участие обаче се ограничава до разузнавателни полети и обучение на бойци на територията на Ирак, припомнят АФП и БТА.", "date": "2019.07.08", "title": "Берлин отхвърли искането на Вашингтон да \nизпрати войници в Сирия"}
{"url": "https://www.24chasa.bg/novini/article/7548676", "text": "Върховният комисар на ООН за правата на човека Мишел Бачелет заяви днес, че е шокирана от условията на задържане на мигранти в САЩ, и подчерта, че децата не бива изобщо да бъдат отделяни от семейството си, предаде Франс прес, цитирана от БТА. Бачелет отправи остри критики ден след изявления на американския президент Доналд Тръмп, който съобщи, че критикуваните за пренаселеност и лоши условия на живот центрове за задържане на мигранти ще бъдат отворени за журналисти. В комюнике върховният комисар на ООН за правата на човека каза, че е шокирана от условията, в които се намират задържаните мигранти и бежанци, както възрастни, така и деца. \"Като педиатър, но и като майка и бивш държавен глава съм дълбоко шокирана, че деца биват принудени да спят на земята в пренаселени помещения, без адекватен достъп до здравни грижи или до храна, при лоши санитарни условия\", заяви тя в комюникето. Задържането на деца, дори за кратко и при добри условия, може да има тежки последици за здравето и развитието им. Помислете за вредите, които се нанасят всекидневно, като се допуска тази тревожна ситуация да продължава, каза Бачелет. Множество органи на ООН, отговарящи за правата на човека, подчертаха, че задържането на деца мигранти може да се разглежда като жестоко, нехуманно и унизително отношение, забранено от международното право.", "date": "2019.07.08", "title": "ООН е шокирана от условията, в които се намират задържаните мигранти в САЩ"}
{"url": "https://www.24chasa.bg/novini/article/7548675", "text": "Ще има сериозна съпротива сред лидерите на Европейския съюз срещу ново удължаване на преговорите с Великобритания за Брекзит, ако новият британски премиер поиска такова, заяви днес ирландският премиер Лио Варадкар, цитиран от Ройтерс и БТА. \"Със сигурност не бих изключил това. Що се отнася до Ирландия, ще облекчим възможно най-много Великобритания, но смятам, че много от другите страни са много разочаровани от тези непрестанни удължавания\", каза пред репортери Варадкар. Ако има удължаване, то ще трябва да е с конкретна цел, не за предоговаряне, не за ориентировъчни гласувания (в британския парламент), а в контекста, може би, на евентуални общи избори в Обединеното кралство или нещо такова. Но да не изпреварваме събитията, допълни премиерът. Съгласуването на двойната цел на Ирландия да запази границата си със Северна Ирландия отворена и да остане напълно съвместим член на европейския единен пазара в случай на Брекзит без сделка ще е трудно, но е възможно, каза Варадкар. В крайна сметка успоредното запазване на ирландските и северноирландските регулации ще са единственият начин за постигането на това, отбеляза той.", "date": "2019.07.08", "title": "Ирландия: Ще има сериозна съпротива от ЕС срещу удължаване на преговорите за Брекзит"}
{"url": "https://www.24chasa.bg/novini/article/7548684", "text": "През изминалия уикенд \"Боинг\" загуби голяма сделка за пътнически самолети 737 Макс, като това е в един от първите осезаеми признаци, че кризата около този модел би могла да измести самолетостроителния бизнес в полза на основния европейския конкурент \"Еъбъс\", съобщава \"Уолстрийт джърнъл\", цитиран от  . В неделя въздухоплавателна компания, която принадлежи на Саудитските авиолинии (Saudi Arabian Airlines Corps.) обяви, че се е отказала от досегашната си поръчка за самолети Boeing 737 Max на стойност 5,9 млрд. долара и вместо това ще бъдат закупени до 50 самолета A320neo на европейския конкурент \"Еърбъс\". Това става факт след двете смъртоносни катастрофи на самолети 737 Max само в рамките на пет месеца, което накара всичките въздухоплавателни компании по света принудително да приземят притежаваните от тях самолети от този модел на \"Боинг\", преди да се коригира съществено управляващия софтуер, който най-вероятно стои зад двата инцидента. Новата сделка между националния саудитски авиопревозвач, известен като Saudia, и \"Еърбъс\" е на стойност 5,5 млрд. долара, според базовата ценова листа за Airbus A320, която не включват стандартни отстъпки. Авиокомпанията Saudia, която стартира през септември 2017-а година със самолети Airbus A320, се ангажира предварително през миналия декември да закупи до 20 самолети Boeing 737 Max.. Неофициалната сделка дойде само седмици, след като самолет 737 Max, притежаван от индонезийската бюджетна авиокомпания Lion Air, се разби, убивайки всичките 189 души на борда. В средата на март тази година пък имаше втора катастрофа със самолет 737 Max на Етиопските авиолинии, при която загинаха всичките 157 души на борда. След двата смъртоносни инцидента обаче така и не се стигна до тази официална сделка.", "date": "2019.07.08", "title": "Саудитска Арабия се отказа от поръчка за \"Боинг\" 737 Max, ще купува \"Еърбъс\""}
{"url": "https://www.24chasa.bg/novini/article/7547165", "text": "Вдовицата на убития в центъра на Благоевград преди 14 г. Васил Горчов Върбанов-Кьоравия Таня Върбанова е на път да изгуби и хотела си в град Рила, който се намира на пътя за Рилския манастир. Преди 6 г. КПКОНПИ отне от жената и дъщерята на Върбанов имущество за близо 450 хил. лв., за което на 3 инстанции съдът доказа, че е придобито от престъпна дейност. Частен съдебен изпълнител сега пък е обявил за продажба комплекс “Орбита” за 685 827 лева. “Орбита” и много посещаван. Той бе сред хитовите места за наши и чужди екскурзианти, които идваха да видят Рилския манастир и отсядаха в хотела. Цялата площ на парцела е 4783 кв. м, а комплексът е със застроена площ 1207 квадрата. Сградата е на 5 етажа, до нея има и отделна - за ресторанта. Комплексът е с открит плувен басейн и красива зелена градина. Собственост е на “Орбита Рила-2000” ООД. Във фирмата, която е с капитал от 500 хил. лв., 245 дяла има Таня Върбанова, а майка ѝ Иванка Лунджова - 210 дяла. “Фирмата дължи вече близо 50 хил. лв. с лихвите местни данъци и такси. Не са плащани повече от 6 г. Преди време водих разговори със собственичките да се издължат, дори предложих да е на разсрочено плащане, но явно нямат възможност. Заради това бе образувано изпълнително дело и хотелът е обявен за продан”, каза кметът на община Рила Георги Кабзималски. Преди около 2 г. бе първата публична продан на обекта за малко над 900 хил. лв., но купувачи така и не се явиха. Сега е сложен пак на тезгяха. “Орбита” не работи от 5-6 г. Върху дяловете на вдовицата има наложен запор от КПКОНПИ, както и втори запор от фирма за картови разплащания заради дълг. Хотелът е приватизиран през 2000 г. като клон на държавната “Орбита” за $ 234 хил. По-късно преминава в ръцете на Върбанова и майка ѝ. Местните хора обаче под сурдинка казват, че това е “хотелът на Кьоравия”. в центъра на Благоевград около 13,20 ч. Убийството стана пред хотел “Ален мак”, където Васил Върбанов живееше 10-ина години. Той се жени за Таня на 14 септември 1992 г., а 3 дни по-късно е родена дъщеря им Йоана. 2-3 години след брака жената и детето отиват да живеят при родителите ѝ, а Кьоравия се настанява в хотела. Точно там - на плочките, го застига смъртта. По обяд разговарял с Ангел Димитров-Чората, който пък умря 10 месеца по-късно при полицейска акция. Внезапно Кьоравия пада на земята облян в кръв. На метри от него и Чората има охранители, които обаче не са пострадали. Върбанов е Стреляно е прецизно и със заглушител. Подозренията бяха, че снайперистът е бил в отсрещната строяща се сграда или пък е минал с кола и стрелял в движение. Убийството не е разкрито. Въпреки че става посред бял ден, на най-оживеното място в центъра на града, никой нищо не е видял и чул. За Върбанов се знаеше, че е близък приятел и доверен човек на боса на ВИС-2 Георги Илиев, който е и кръстник на дъщеря му Йоана и често гостува в Благоевград. Обичайна гледка в онези години бяха черните луксозни мерцедеси на висаджии, паркирани на плочките пред хотела. Слухове, че Кьоравия е дирижирал наркоразпространението, вървяха още докато бе жив. Нищо обаче не бе доказано. Пред наш репортер той категорично отрече да се занимава с дрога и каза: “С гълъби ли пренасям наркотиците?” След смъртта му обаче упорито се заговори и проверяваше слух, че е Пусна се и версия, че е убит от перничанина Райко Кръвта, който няколко месеца по-късно бил застрелял и Георги Илиев, но нищо не бе доказано. Може би защото беше роден в Деня на банкера 6 декември, раздаването на земи с убийствени лихви му беше в кръвта. Израства в Перник, където живее с родителите и сестра си, а баща му Горчо Цаловски работи в БДЖ. След като се пенсионирал, се преместил с жена си в бащината къща в Кнежа. Кьоравия се водеше с постоянна адресна регистрация в Перник. Докато живеел там, е бил с фамилия Цаловски, но след идването си в Благоевград я сменя на Върбанов. Негови близки казват, че от дете имал нюх към парите - умеел да ги изкарва, но без пот на челото. Като дете играел на клечки и печелил дребни суми. Заради такава игра в Перник бил му. По-късно имал и присъда за игра на комар и измама с уж златни ланци, оказали се менте. Съден е и е лежал в затвора и за две бягства от казармата. От 1978 до 1989 г. е осъждан с влезли в сила присъди 4 пъти, но е реабилитиран. Три години след убийството КПКОНПИ започва дело за конфискуване на наследеното имущество от вдовицата и дъщерята. Делото започва в Бургаския окръжен съд, защото там е един от основните имоти - в Св. Влас. Въпреки че Върбанов няма присъда приживе, в хода на делата са разпитани свидетели, които разказват как вземали от него пари срещу лихви до 10% месечно. Съдът установява, че от 1997 г. до смъртта си се е занимавал с престъпна дейност в хотел “Ален мак”. Там е договарял условията на заемите - размер, лихви, срок за връщане, обезпечения, приемал е погасителните вноски, включително и на рецепцията на хотела, съхранявал е пари и документация на и за длъжниците си, водел е писмена отчетност на сделките, организирал е чрез доверени лица контрол на длъжниците. След смъртта му от рецепцията в хотела е иззета негова каса, в която са намерени книжа и 37 500 евро. В наетата хотелска стая имало папки с официални документи за имуществото на множество хора, както и бележници, в които са изписани имена и цифри с дадени и върнати суми. От получателите на заеми е изисквал в своя полза обезпечения - ипотеки върху недвижими имоти или запис на заповед. Назначени експертизи за доходите и разходите на семейството показаха, че За кратко през годините Върбанов е бил назначаван на минимална заплата към фирмата на тъста си Йосиф Лунджов, който имаше бензиностанция. Сметките обаче показват, че получаваната заплата не е достатъчна, за да оперира със сериозни суми, да купува и продава имоти и коли. Приходите му са били в размер на 4067,73 минимални работни заплати от трудови доходи и продажба на имущество, за което обаче се предполага, че е придобито от престъпна дейност. В същото време разходите за купуване на движимо и недвижимо имущество, издръжка на семейството, покупка на акции и др. са били в размер на 8203,97 минимални работни заплати. Съпругата Таня Върбанова пред съда се Оказва се обаче, че фирмата му не е реализирала много печалби. След много експертизи и серия дела в крайна сметка окончателно ВКС реши да се отнеме от вдовицата и дъщеря ѝ имущество за 445 388 лв. И трите съдебни инстанции приеха, че КПКОНПИ е доказала извършената престъпна дейност от Върбанов и че придобитото от него, жена му и дъщеря му имущество е в резултат на престъпна дейност. Делото бе определено като изключително сложно, защото трябваше да се докаже престъпната дейност на Кьоравия по гражданскопроцесуален ред, тъй като приживе той бе неосъждан.", "date": "2019.07.08", "title": "Вдовицата на висаджийския бос Кьоравия остава без хотел заради неплатени данъци"}
{"url": "https://www.24chasa.bg/novini/article/7548737", "text": "Четиристотин шейсет и четири хиляди предумишлени убийства са били извършени в света през 2017 г. Това значително превишава броя на убитите в резултат на въоръжени конфликти, които през същата година са били 89 000. Данните са публикувани днес във Виена в доклад на Службата на ООН за борба срещу трафика на наркотици и организираната престъпност, предаде ТАСС. Докладът \"Глобално изследване на проблемите с убийствата\" съдържа данни за 2017 г. Най-голяма част от жертвите на престъпни действия са били мъже (81 процента), сочат данните в документа. Основната част от умишлените убийства е в страните от Северна и Южна Америка (173 000), след което идват Африка (163 000) и Азия (104 000). Европа е на последно място (22 000). През анализираната 2017 г. в света са били убити 87 000 жени. ООН изтъква, че жените все по-често са жертви на домашно насилие. Почти 50 000 жени са убити от съпрузите си, от бившите си мъже или от други членове на семейството, като основен мотив е ревност или страх от раздяла. В доклада се отбелязва, че дейността на организирани престъпни групи се явява основна причина за по-голямата част от предумишлените убийства. Причина за половината от битовите убийства е прекомерната употреба на алкохол и на наркотици, пише БТА. Същевременно днес ООН разпространи и друга негативна статистика - две трети от хората по света нямат достъп до правосъдие, съобщи фондация \"Томсън Ройтерс\". Данните са от изследване на Специализираната работна група за правосъдие, която е партньорство между членове на ООН, граждански групи и частния сектор. Групата е констатирала, че 5,1 милиарда души страдат от липса на правосъдие. В това число влизат над 1 милиард, които нямат юридическа идентичност и над 2 милиарда, които работят неофициално без договори и закони за защита на труда. Над 2 милиарда души нямат законови доказателства за собствеността върху жилищата си и поземлените си права. Над 40 милиона души са в капана на модерното робство, над 12 милиона души няма национална идентичност, а над 200 милиона души живеят в общества без върховенство на закона, показват още данните. 1,5 милиарда души имат съдебни проблеми, които не могат да разрешат, защото не знаят към кого да се обърнат или защото съдебната система е прекалено скъпа или несправедлива. Предоставянето на достъп до правосъдието за всички е една от амбициозните глобални цели, които са си поставили членовете на ООН до 2030 г. редом с изкореняването на глада и неравенството между половете. По-късно този месец ще има среща на високо равнище, на която ще се обсъжда напредъкът по изпълнението на тези цели.", "date": "2019.07.08", "title": "ООН: Над 460 хиляди предумишлени убийства са били извършени в света за една година"}
{"url": "https://www.24chasa.bg/novini/article/7548402", "text": "Прокуратурата в Брюксел съобщи, че в столичния квартал \"Андерлехт\" в събота е била открита чанта със самоделни взривни устройства и хладно оръжие. Чантата е била намерена при ремонт на жилище в часовете, в които в града се откриваше колоездачното състезание \"Тур дьо Франс\", предаде БТА. Засега по случая няма задържани. Властите не са сигурни дали чантата е била свързана с подготовка на атентат срещу участниците и зрителите на състезанието, или е била подготвяна за нанасяне на удар по друга цел. След атентатите в Брюксел през 2016 г. и последвалите разпити на оцелели терористи властите предприеха масови обиски по данни, че в града има скривалища с боеприпаси. Тогава не бе открито нищо, въпреки че бяха претърсени стотици адреси. През юни тази година срещу Брюксел бяха отправени няколко заплахи за непосредствено предстоящ нов атентат. Квартал \"Андерлехт\" е населен основно с имигранти от арабски произход.", "date": "2019.07.08", "title": "В Брюксел е намерена чанта със самоделни взривни устройства"}
{"url": "https://www.24chasa.bg/novini/article/7548430", "text": "Новоизбраният генерален директор Емил Кошлуков официално встъпи в длъжност и веднага внесе едно от първите си предложения за разглеждане от Управителния съвет на БНТ. Той поиска създаване на дирекция „Спорт“ в обществената телевизия. В настоящата структура на БНТ спортните журналисти и специалисти са обособени в продуцентски център „Спорт“, който е част от дирекция „Информация“ и се ръководи от главен продуцент. За директор на дирекция „Спорт“ в БНТ е предложен Сашо Йовков, който беше един от кандидатите в приключилия конкурс за генерален директор на обществената телевизия и бе вторият номиниран за гласуване от членовете на СЕМ.", "date": "2019.07.08", "title": "Емил Кошлуков предложи създаване на дирекция \"Спорт\" в БНТ с шеф Сашо Йовков"}
{"url": "https://www.24chasa.bg/novini/article/7548423", "text": "Много сме загрижени от изразената от Иран готовност да обогатява уран над разрешените количества по силата на ядреното споразумение. Това заяви днес говорител на Европейската комисия, цитирана от БТА. Призоваваме Иран да не извършва дейности в разрез със споразумението, добави говорителят. Той отбеляза, че споразумението предвижда възможности за уреждане на спорни въпроси. Ясното послание на ЕС е Иран да прекрати дейностите в разрез със споразумението, посочи говорителят. Техеран даде вчера срок от 60 дни за спасяване на споразумението от 2015 г., след като вече наруши ограниченията за обогатяване на уран и за запасите от нискообогатен уран. Говорител на иранското правителство изрази готовност за преговори с ЕС в търсене на възможности за заобикаляне на санкциите на САЩ.", "date": "2019.07.08", "title": "ЕС: Загрижени сме от съобщенията на Иран, \nче започва да нарушава ядреното споразумение"}
{"url": "https://www.24chasa.bg/novini/article/7548425", "text": "„Регионални форуми като Процеса за сътрудничество в Югоизточна Европа (ПСЮИЕ) и Берлинския процес са добра среда, за да говорим един с друг, за да увеличим знанието и разбирането един за друг въпреки политическите противоречия. ПСЮИЕ се превърна в прагматичен инструмент за сътрудничество, насърчаващ конкретни проекти, икономическият растеж и стабилност на региона.” Това заяви вицепремиерът и външен министър Екатерина Захариева в обръщението си към срещата на външните министри от Процеса за сътрудничество в Югоизточна Европа в Сараево. С това се отбелязва краят на председателството на Босна и Херцеговина на ПСЮИЕ, съобщиха от пресцентъра на МВнР. „От София до Сараево стигнах за 5 часа със самолет, което показва колко слабо сме свързани, но не само в транспортен аспект, но и в дигиталната инфраструктура, между бизнеса, затова подкрепяме приоритетите на вашето председателство на ПСЮИЕ”, каза Захариева. Българският първи дипломат изтъкна, че по време на Българското председателство на Съвета на ЕС положихме доста усилия да върнем в дневния ред на ЕС европейската интеграция на Западните Балкани. „Колеги ме убеждаваха, че това не е популярна тема, но не се отказахме. И сега може да отчетем успешната среща на върха ЕС - Западни Балкани, Софийската декларация и Софийския дневен ред. Доволна съм, че румънското, финландското и хърватското председателство продължават нашата работа, опитваме се да убедим и останалите държави от ЕС, че започването на преговори с Република Северна Македония и Република Албания е ситуация, от която и Западните Балкани, и ЕС ще спечелят”, сподели Захариева. „Искаме да ви подкрепим с нашия административен опит в усвояването на европейските фондове, за да не направите същата грешка като нас в предприсъединителния период, когато не успявахме да се справим добре с проектите - обърна се Захариева към страните от Западните Балкани. - Сега сме в топ 3 на страните, които усвояват най-добре структурните фондове на ЕС. Често в региона има достатъчно средства и механизми за финансиране, но няма административен капацитет, за да се осъществят на практика проектите.” Захариева призова още дипломатите от външните министерства от участничките в ПСЮИЕ да обсъдят как организацията да стане по-видима и работеща, тъй като има много регионални формати. „Лош знак е, че две страни не са тук - Косово и Албания. Пет държави от ЕС не признават Косово, но други 23 от ЕС го направиха, и мисля, че е намерена формула, в която Косово да участва в различни международни форуми, в които са и държави, които не признават тази държава”, допълни Захариева. Очаква се след министерската среща, след която започва и форум на държавните и правителствени ръководители от страните от ПСЮИЕ, да бъде приет заключителен документ, в който се потвърждава желанието за европейска перспектива на региона, сътрудничеството в борбата с екстремизма, тероризма, трафика на хора и оръжие, прането на пари и корупцията. Участниците приветстват резултатите от Срещата на върха в София през май 2018 година и обещават да работят за свързаност във всички аспекти. Процесът за сътрудничество в Югоизточна Европа изпълнява ролята на форум за политически диалог за страните от региона. Инициатор за създаването на инициативата е България, като началото е положено със Софийската декларация за добросъседски отношения, стабилност, сигурност и сътрудничество на Балканите, приета през 1996 г.", "date": "2019.07.08", "title": "Захариева в Сараево: Лош знак е, че две страни не са тук - Косово и Албания (Снимки)"}
{"url": "https://www.24chasa.bg/novini/article/7548464", "text": "Европейският съюз иска да има съгласуван европейски кандидат, който да замени Кристин Лагард начело на Международния валутен фонд, заяви в понеделник пред Ройтерс високопоставен представител на ЕС. МВФ ще трябва да заемни г-жа Лагард, след като през миналата седмица тя беше номинирана за следващ президент на Европейската централна банка, като нейният мандат ще започне през ноември след край на мандата на настоящия управител на ЕЦБ Марио Драги. \"Сред европейските държави има силно желание да бъде одобрен единен кандидат\", заяви официалният представител при условие за анонимност преди среща на финансовите министри от еврозоната в понеделник (Еврогрупата), на която вероятно ще бъде обсъден неофициално този въпрос, предаде  Източникът на Ройтерс посочи, че президентът на Еврогрупата Марио Сентено е сред онези, които работят по този въпрос, заедно с Финландия, която понастоящем е ротационен председател на Европейския съюз. Друг неназован официален представител заяви, че някои държави от ЕС искат кандидат от страна-членка на съюза - опция, която би могла да изключи възможни британски кандидати за поста, тъй като Великобритания трябва да напусне ЕС в края на октомври. В редица медийни публикации управителят на Английската централна банка Марк Карни се споменава доста често като един от възможните кандидати за следващ шеф на МВФ. Въпреки че е роден и израснал в Канада, Марк Карни, който също така беше преди време и управител на Канадската централна банка, притежава британски и ирландски паспорти в допълнение към канадското му гражданство. Въпросът обаче не е включен в официалния дневен ред на срещата на Еврогрупата в понеделник, тъй като самият МВФ все още не е открил процедурата за нов управляващ директор.", "date": "2019.07.08", "title": "ЕС обсъжда заместник на Кристин Лагард за следващ шеф на МВФ"}
{"url": "https://www.24chasa.bg/novini/article/7548457", "text": "Самолет \"Боинг 737\" на авиокомпания Utair се приземи аварийно на московското летище „Внуково”, съобщава  . След излитането си по маршрута Москва-Берлин се е задействал датчикът за неизправност в климатичната инсталация. Поради създадените технически причини командирът на полета е взел решение да върне самолета обратно. При аварийното кацане няма пострадали пътници. От авиокомпанията информират, че екипажът бързо е направил преценка на създалата се ситуация и е действал професионално.", "date": "2019.07.08", "title": "\"Боинг 737\" кацна аварийно в Москва"}
{"url": "https://www.24chasa.bg/novini/article/7548419", "text": "Теорията за похитител на борда на \"Боинг\" МН370 на Malaysia Airlines може да обясни защо падна малайзиският самолет през 2014 година, пише The New York Post. . Някои отломки от злополучния пътнически самолет са открити на плажовете в Мадагаскар и Източна Африка, но по-голямата част от тях никога не са били открити, въпреки проведеното мащабно международно търсене. Експертът по авиобезопасност Тим Термини не изключна възможността престъпникът да се е качил на борда без билет преди останалите пътници и да е изчаквал излитането на самолета, за да го похити и унищожи умишлено. Четири са версии за трагедията с MH370 според експерта: самолетът или е отвлечен от член на екипажа, или от пътник, или от похитител, който се е качил по-рано от пасажерите, или от човек, който е получил дистанционен достъп до системата за управление на \"Боинг\"-а. Една от спряганите версии е, че 53-годишният пилот на самолета Захария Ахмад Шах може да е спрял кислорода в салона, убивайки пътниците, защото е бил разстроен и депресиран. Съобщава се, че именно той е възпроизвел подобен полет с фатален изход на авиосимулатора. ", "date": "2019.07.08", "title": "Теория за похитител на борда може да обясни \"разпадането на конфети\" на малайзиския самолет (Видео, снимки)"}
{"url": "https://www.24chasa.bg/novini/article/7548468", "text": "Иран заяви вчера, че ще продължи да ограничава задълженията си по сключеното през 2015 г. ядрено споразумение със световните сили, повишавайки равнището на обогатяване на уран отвъд договорените лимити за производство на гориво за ядрени електроцентрали. Техеран заяви, че на всеки 60 дни ще продължи да се отказва от задълженията си по договора, освен ако страните по него не предприемат действия, които да го защитят от санкциите на САЩ. Подобни действия от страна на Иран може в крайна сметка да доведат до повторното налагане на международните санкции върху страната, ако някоя страна или страни по споразумението задейства процедурата за уреждане на спорове. Засега тази процедура няма да бъде задействана, заяви вчера източник от канцеларията на френския президент Еманюел Макрон. Френското правителство си даде срок до 15 юли да накара всички страни да се върнат към преговорите. Повечето санкции на ООН бяха отменени през януари 2016 г., когато беше приложено споразумението. Официалното му название е Съвместен всеобхватен план за действие (СВПД). То беше договорено между САЩ, Иран, Великобритания, Китай, Франция, Германия и Русия. През май 2018 г. американският президент Доналд Тръмп изтегли САЩ от споразумението, заявявайки, че то не стига достатъчно далеч и не решава проблема с иранската ракетна програма или действията на страната в Близкия изток. Иран твърди, че според процедурата за уреждане на спорове, предвидена в ядреното споразумение, изтеглянето на САЩ и подновяването на кампанията за налагане на санкции представляват \"значително неизпълнение\" и Техеран може да \"третира неуредения проблем като основание да спре да изпълнява своите задължения изцяло или частично\". Двама запознати със споразумението западни представители, пожелали анонимност, заявиха, че Иран никога не е задействал официално процедурата по уреждане на спорове. Иран твърди също, че може да се откаже от задълженията си, защото в друга разпоредба на споразумението се казва: \"Иран е заявил, че ще третира подобно повторно въвеждане или повторно налагане на санкциите. . . , или подобно налагане на нови, свързани с ядрената дейност санкции, като основание да престане да изпълнява изцяло или отчасти своите задължения според Съвместния всеобхватен план за действие\". Ето как работи процедурата за уреждане на спорове, която може да отнеме до 65 дни до приключването си, освен ако не бъде удължена чрез консенсус. Ако някоя от страните по ядрената сделка смята, че друга страна не изпълнява задълженията си, тя може да отнесат въпроса към Съвместната комисия, чиито членове са Иран, Русия, Китай, Германия, Франция, Великобритания и ЕС. (САЩ бяха членове, преди да се оттеглят от споразумението). След това Съвместната комисия разполага с 15 дни да разреши въпроса, освен ако не реши с консенсус да удължи този срок. Ако някоя от страните смята, че въпросът не е решен след тази първа стъпка, тя може да го прехвърли на външните министри на страните по споразумението. Министрите ще разполагат с 15 дни да уредят въпроса, освен ако не се споразумеят с консенсус да удължат този срок. Успоредно с (или вместо) разглеждане от външните министри жалбоподателят или страната, обвинена в неизпълнение на задълженията, може да поиска въпросът да бъде разгледан от тричленен консултативен съвет. Участниците в спора ще назначат по един от членовете, а третият член ще бъде независим. Консултативният съвет трябва да представи необвързващо становище до 15 дни. Ако проблемът не бъде уреден по време на първоначалния 30-дневен процес, Съвместната комисия има 5 дни, за да разгледа всяко мнение на консултативния съвет с цел да се опита да разреши спора. Ако и след това жалбоподателят не е удовлетворен и смята, че въпросът \"представлява значително неизпълнение\", може \"да смята неразрешения проблем като основание да спре да изпълнява своите ангажименти според СВПД изцяло или отчасти\". Жалбоподателят може също да уведоми 15-членния Съвет за сигурност на ООН, че проблемът представлява \"значително неизпълнение\". В уведомлението си страната трябва да опише положените добросъвестни усилия, целящи да изчерпят възможностите на процедурата за уреждане на спорове на Съвместната комисия. След като жалбоподателят уведоми Съвета за сигурност на ООН, този орган трябва до 30 дни да гласува по резолюция, че се удължава освобождаването на Иран от санкции. За да бъде приета, резолюцията трябва да получи 9 гласа \"за\" и да не бъде наложено вето от САЩ, Русия, Китай, Великобритания или Франция. Ако до 30 дни не е приета подобна резолюция, всички санкции във всички предходни резолюции на ООН ще бъдат наложени отново (това се нарича \"бързо възстановяване\"), освен ако Съветът реши друго. Ако предишните санкции бъдат наложени отново, те няма да важат със задна дата за договори, подписани от Иран.", "date": "2019.07.08", "title": "Възможно ли е ядреният спор с Иран да доведе до повторно налагане на санкциите на ООН?"}
{"url": "https://www.24chasa.bg/novini/article/7548476", "text": "Центровете за спешна медицинска помощ в Монтанско получават от държавата нови линейки, съобщи депутатът от ГЕРБ от региона Дилян Димитров. Шестте центъра в Монтана, Лом, Берковица, Вършец, Вълчедръм и Чипровци ще получат общо 9 линейки. Три от тях ще бъдат в Монтана, две - в Лом и по една в останалите четири центъра. Освен че получават нови специализирани автомобили за превоз на пациенти, центровете ще бъдат обновени и ремонтирани. Обществените поръчки за ремонтните дейности ще бъдат обявени в края на този месец, съобщи Димитров.", "date": "2019.07.08", "title": "Нови линейки получават центровете за спешна помощ в Монтанско"}
{"url": "https://www.24chasa.bg/novini/article/7548482", "text": "Окръжният съд в Добрич призна финансова санкция, наложена на български гражданин в Германия заради шофиране с превишена скорост. 31-годишният мъж е бил санкциониран за това, че на 24 март 2018 г., като водач на лек автомобил, движейки се по федерална автомагистрала в посока град Франкфурт, е превишил с 50 километра в час максимално разрешената скорост. Мъжът шофирал със 150 км/час, при позволена в района скорост от 100 км/час. Заради извършеното правонарушение германските власти са постановили българинът да плати общо 348.50 евро - глоба от 320 евро и 28.50 евро за направените по административното производство разходи. Производството в Окръжния съд бе образувано след изпратено от Германия удостоверение за прилагането на принципа на взаимно признаване на финансовите санкции, наложени в държави - членки на Европейския съюз. Съдебният състав прецени, че не са налице основания за отказ и мъжът следва да плати 681.60 лв., равностойни на финансовата санкция в размер на 348.50 евро. В съдебната зала санкционираният български гражданин заяви, че знае за глобата и изрази съгласие да плати дължимата сума.", "date": "2019.07.08", "title": "Окръжният съд в Добрич призна глоба на мъж за превишена скорост във Франкфурт"}
{"url": "https://www.24chasa.bg/novini/article/7548475", "text": "Национална кампания за борба с недекларирания труд \"Сивото убива!\" на КНСБ в партньори днес започва от област Плевен и ще премине през цялата страна. Това съобщи в президентът на КНСБ Пламен Димитров, цитиран от БТА. \"Целим най-кратко три неща. На първо място - мобилизация и събуждане на енергията на работещия българин. Да повярва, че може да промени нещата там, където се нарушават правата му - работно време, заплащане на работни заплати, договори, които ги няма всъщност, и така нататък. Масови нарушения виждаме в много сектори, особено в строителството, в леката промишленост, в земеделието и \"Търговия и ремонт на автомобили\", както и при обучение на водачи. Това са четири сектора, за които всички данни показват, че са с най-голям дял на сива икономика и недекларирана заетост и там е концентрирано нашето внимание\", коментира президентът на КНСБ. Той посочи, че КНСБ стартира мобилно приложение, което дава възможност анонимно хората да подават своите сигнали към синдиката - да опишат какво точно се нарушава. В тази среда искаме взаимно да се подкрепим - ние поемаме ангажимент сигналите да стигат до контролните органи, да проверим те какво са свършили по тях, и да върнем обратно отговор на подалите сигналите, поясни Димитров. Той бе категоричен, че за работодателите сигналите ще останат анонимни. Така ще се следи какво е свършено и какво може да се промени в цялата среда, или ще се влиза в съда, ако се установят нарушения на закона, каза той. Синдикалният лидер уточни, че засега има двадесетина сигнала в системата, подадени за месец и 400 сваляния на мобилното приложение. Той се надява до края на годината сигналите да бъдат стотици, хиляди. Идеята на КНСБ е подадените сигнали за нарушения да бъдат отделени в бъдеще на два отделни сайта. Ще бъде направена класация на \"добрите работодатели\" - тези, които спазват законите и плащат всичко на чисто и на светло, уточни Димитров. Другият сайт ще бъде на \"лошите работодатели\", които не само според сигналите, но и на базата на проверките на контролните органи, е потвърдено, че нарушават закона. Искаме и тях да ги покажем на всички останали - да не ходят там да работят, отбеляза президентът на КНСБ. Заяви, че икономиката \"на сиво\" в България е 21 процента по индекса на Асоциацията на индустриалния капитал по последни данни, което показва, че 23 милиарда \"сиви\" обороти се генерират на годишна база у нас. Те плащат за недекларирана заетост, което прави възможно хората да бъдат наемани без договори и без осигуровки, изтъкна Димитров. Процентът на заетите в недекларираната заетост е малко по-нисък - те са около 16 процента по данни на Международната организация на труда, но той е над средно европейския, който според ЕК е малко над 11 процента, добави синдикалният лидер. Като цяло намалява сивата икономика в България през последните 7-8-10 години - не с темпове, които ни се иска, коментира Димитров. Все още сме на доста високо ниво и хората, които работят в този незащитен вид икономика, не са никак малко, но никой не може да каже точната цифра, добави той. За Плевен той посочи, че има данни, че сектор \"Строителство\" е един от водещите по нарушения - на второ място, след София град - основно хората работели без договори. Много са нарушенията и в сектор \"Производство на облекло\". Пламен Димитров обобщи, че трябва да се заложи на ясна дефиниция на \"сива\" заетост, \"сива\" икономика и недеклариран труд, което да направи възможно хората да разбират какво им говорят от КНСБ и какви са им загубите, когато са \"на сиво\".", "date": "2019.07.08", "title": "КНСБ с мобилно приложение - анонимно може да подавате сигнал срещу работодадел"}
{"url": "https://www.24chasa.bg/novini/article/7548487", "text": "Украинският президент Володимир Зеленски е готов да се срещне с руския си колега Владимир Путин в Минск за преговори с участието на Германия, Великобритания, САЩ и Франция, предадоха Ройтерс и ТАСС, цитирайки изявление на Зеленски в социалните мрежи. \"Искам да се обърна към руския президент Владимир Путин. Трябва ли да говорим? Трябва. Нека да обсъдим на кого принадлежи Крим и кой не е в Донбас\", заяви Зеленски, цитиран от БТА. \"Предлагам за разговора да съберем следната компания: вие, аз президентът на САЩ Доналд Тръмп, британският премиер Тереза Мей, германският канцлер Ангела Меркел, френският президент Еманюел Макрон\", добавя украинският президент. \"Мисля, че Александър Григориевич Лукашенко с удоволствие ще ни приеме в Минск\", отбелязва Зеленски. Отношенията между Украйна и Русия достигнаха най-ниското си равнище, след като през 2014 г. Москва анексира полуостров Крим и подкрепи сепаратистите в конфликта в Източна Украйна, при който загинаха 13 000 души. Засега Русия не е готова да даде отговор на поканата на украинския президент за преговори за уреждане на конфликта в Донбас, но ще проучи предложението, заяви прессекретарят на Путин Дмитрий Песков. \"Засега не съм готов да отговоря, това е абсолютно нов формат\", каза той. \"Трябва да разберем дали подобна среща има перспективи, трябва да разберем що за нов формат се предлага\", уточни Песков. \"САЩ не са участници в Нормандския процес\" и не са подписвали споразуменията от Минск, подчерта прессекретарят на Путин. Очаква се днес в Киев да се състои среща на високо равнище с висши представители на ЕС. Президентът Володимир Зеленски се опитва да подобри връзките на страната си със Запада, отбелязва ДПА. Първото му посещение като президент беше в Брюксел като демонстрация на солидарност с ЕС. През последните пет години европейските лидери подкрепяха Украйна, докато нейната армия се бореше с поддържаните от Русия сепаратисти в източните региони. \"Трагедията в Източна Украйна продължава с катастрофални хуманитарни последствия за местното население, озовало се в капана на войната на Русия\", заяви председателят на Европейския съвет Доналд Туск през уикенда, когато заедно със Зеленски посетиха района на Луганск.", "date": "2019.07.08", "title": "Зеленски към Путин: Трябва да обсъдим на кого принадлежи Крим и кой не е в Донбас"}
{"url": "https://www.24chasa.bg/novini/article/7548488", "text": "Апартамент в жилищен блок в столичния жк. „Красно село” беше унищожен от пожар днес по обед, съобщава репортер на  Според живеещи в бл. 194 в квартала, около 13:50 часа техен съсед излязъл от сградата, като викал за помощ. По думите му в апартамента, в който живее, избухнал пожар, който не успял да овладее. На мястото пристигнаха два екипа огнеборци, които се справиха с пламъците. Не е ясна причината за избухването на пожара. Няма данни за пострадали при инцидента, но кварталът беше силно задимен.", "date": "2019.07.08", "title": "Изгоря апартамент в столичен квартал"}
{"url": "https://www.24chasa.bg/novini/article/7548494", "text": "Омбудсманът Мая Манолова откри първото заседание на първия в България Съвет за наблюдение на политиките за и на хората с увреждания. Манолова е председател на новия орган, който се създава след промените в Закона за хората с увреждания, съобщи БТА. На събитието присъстваха министърът на здравеопазването Кирил Ананиев и на труда и социалната политика Бисер Петков, както и други представители на ресорни институции и на граждански организации. Съветът ще изготвя предложения и становища за предотвратяване нарушаването на правата на хората с увреждания, ще подготвя ежегодни доклади и ще прави преглед на националното законодателство и предложения за промени. Съветът ще се състои от деветима членове, като двама представители се определят от омбудсмана, двама от председателя на Комисията за защита от дискриминация, четирима представили определени от организациите на хората с увреждания и представител от академичната общност избран от БАН. Предстои в следващите месеци правилата за работа на органа да се изготвят, а на следващото заседание трябва да се започне подготовката за приемане на годишна програма за работа. След заседанието пред медиите министър Ананиев коментира, че на заседанието той е поел ангажимент да се премахне срокът за преосвидетелстване, за корекция на процента и степента нетрудоспособност, за да може всички хора, които имат такива права да се възползват от тях. Това са тези лица, които са били освидетелствани по правилата, влезли в сила от август 2018 г. Министър Бисер Петков каза, че след промените в законодателството, сега над 640 хил.хора с увреждания получават месечна финансова подкрепа. И отбеляза, че 408 млн.лв. са предвидени за месечна финансова подкрепа. Той допълни, че министерството е отворено да обсъжда с организациите на хората с увреждания по-справедливо разпределение на тази помощ. \"Никой не е ощетен\", заяви министър Петков и отбеляза, че никой не взима по-малка сума от това, което е получавал през 2018 г. , голямата част получавали по-висока финансова подкрепа. Омбудсманът Мая Манолова посочи, че има няколко групи хора с увреждания, които поради приетото законодателство, предложено от социалното министерство, живеят с чувство за несправедливост, тъй като, според тях, са дискриминирани с размера на увеличената месечна финансова подкрепа. Манолова се съгласи, че военноинвалидите и военнопострадалите (170 души) следва да получават максималната месечна подкрепа от 198 лв., както и хората с над 90 процента инвалидност и право на чужда помощ, избрали да получават наследствена песния, не следва да бъдат ощетявани. Според нея трябвало да се помисли и за хората, които имат процент нетрудоспособност и оценка за степен на увреждане между 50 и 70 процента, защото спрямо тях не е имало никаква промяна. Тя допълни, че очаква министърът на труда и социалната политика да направи необходимите финансови разчети, така че от 1 януари 2020 г. хората с увреждания да получават справелива подкрепа, за да няма дискриминация между различните групи. Най-голямата група - 30 342 души, която е ощетена, според Мая Манолова, са хората получаващи пенсия за осигурителен стаж и възраст с добавка за чужда помощ, които имат стаж, но са се инвалидизирали по-късно. По време на заседанието беше обсъден и механизмът за лична помощ, който влиза в сила. Омбудсманът отбеляза, че е имало множество сигнали за това, че хората не са добре информирани, а информацията, която им се предоставя е неточна и че има бюрократични пречки. Тя допълни, че Съветът за наблюдение е настоял пред институциите всеки човек с увреждане да бъде лично информиран от социалните служби за новите процедури.", "date": "2019.07.08", "title": "Мая Манолова откри първия Съвет за наблюдение на политиките за хората с увреждания"}
{"url": "https://www.24chasa.bg/novini/article/7548512", "text": "Около 3,5 тона риба е измряла в река Сена заради замърсяване в района Ил-дьо-Франс в Париж, съобщи ТАСС, позовавайки се на сайта \"Вен минют\". По информация на санитарните власти за района на Париж, причината за масовата гибел на рибите е изхвърляне на замърсяващи вещества в Сена след пожар в инсталация за пречистване на отпадни води в комуната Ашер, в департамента Ивлин. Пожарът е възникнал в сграда с площ 1000 кв. м, в която е съхраняван железен хлорид. Заради инцидента е намалял кислородът в Сена и рибата е измряла. Кметът Филип Руло определи станалото като \"екологична катастрофа\". Пречиствателната станция в Ашер е една от най-големите в Европа. Тя преработва до 70 процента от отпадните води в парижкия район.", "date": "2019.07.08", "title": "\"Eкологична катастрофа\": Около 3,5 тона риба е измряла в рeка Сена в Париж"}
{"url": "https://www.24chasa.bg/novini/article/7548502", "text": "Президентът на Русия Владимир Путин изпрати поздравителна телеграма на лидера на Нова демокрация Кириакос Мицотакис за встъпването в длъжността на министър председател на Гърция, съобщиха ТАСС и БТА, като се позовава на пресслужбата на Кремъл. \"Държавният глава на Руската федерация оцени високо отношенията с Гърция, които се основават на многовековни традиции на дружба, културна и духовна близост, и изрази увереност, че работата на Мицотакис начело на правителството ще допринесе за развитието на двустранния диалог, конструктивното сътрудничество в различни области в интерес на народите на двете страни и в посока на укрепването на стабилността и сигурността на европейския континент\", се казва в съобщението.", "date": "2019.07.08", "title": "Путин поздрави Кириакос Мицотакис за премиерския пост в Гърция"}
{"url": "https://www.24chasa.bg/novini/article/7547982", "text": "Собствениците на \"Лудогорец\", \"Левски\" и ЦСКА Георги Домусчиев, Васил Божков и Гриша Ганчев обещаха феърплей на среща при премира Бойко Борисов. На нея присъстваха главният прокурор Сотир Цацаров, заместникът му Иван Гешев, вътрешният министър Младен Маринов, съветникът на спортния министър Гошо Гинчев и президентът на футболния съюз Борислав Михайлов. Разбрахме се да няма повече натиск върху съдии, купуване на мачове и други подобни истории, заяви след срещата Гриша Ганчев, който единствен даде изявление от футболните собственици. Според Михайлов футболът е обществен феномен и заради това премиерът се е загрижил за проблемите в първенството.    ", "date": "2019.07.08", "title": "Футболните босове обещаха феърплей на премиера (Видео)"}
{"url": "https://www.24chasa.bg/novini/article/7547997", "text": "10-годишно момче е в болница в изключително тежко състояние, след като беше ударено в неделя сутринта от мълния на плаж във Валори-Голф Жуан в южната част на Франция, съобщава телевизия \"Ем 6\". Когато се е случило това, детето си играело близо до морето. Спасители веднага се притекли на помощ. Наложило се да използват и дефибрилатор, за да го върнат към живота, съобщи  Началникът им посочи пред медията, че прогнозата не е била за подобно екстремно време – очаквал се единствено малко по-силен вятър. Поради тази причина и нямало червен флаг, а влошаването на условията станало за минути. Момчето е в болницата в Ница, там са и родителите му, те са в шок от случилото се.", "date": "2019.07.08", "title": "Гръм удари дете на плаж в Южна Франция"}
{"url": "https://www.24chasa.bg/novini/article/7547597", "text": "От 2009 г. досега в Китай са изградени шест национални центъра за суперкомпютри, служейки като нов двигател за иновативното развитие на страната. Те се намират в Тиендзин, Шънджън, Дзинан, Чанша, Гуанджоу и Уси, предава  . След създаването на първия суперкомпютър през 2009 г., центърът в Тиендзин стана не само дом на рекордьора в света по изчислителни операции \"Тиенхъ 1\", но също така се оформи и като място за проучвания и разработки на ново, вече трето поколение машини (\"Тиенхъ 3\"). Самият град се утвърди като център за високи технологии с индустрии, произвеждащи чипове от висок клас, автономни системи за контрол, сървъри и бази данни, създавайки модел за трансформация благодарение на визионерска политика, коментира Ли Сян, зам.-ректор на Националния университет за отбранителни технологии. \"Суперкомпютърът се утвърди като символ на мощ, отразяващ иновативните способности на Китай. На следващ етап ще свържем отделните центрове и ще споделяме ресурси в национален мащаб\", казва Ма Дзиенпин, заместник генерален-директор на Отдела за високи и нови технологии в Министерството на науката и технологиите.", "date": "2019.07.08", "title": "Китай отбеляза десет години от създаването на първия си суперкомпютър"}
{"url": "https://www.24chasa.bg/novini/article/7548071", "text": "Нова демокрация твърди, че има готова и финансово разчетена програма. Доста моменти обаче остават все още в сферата на неяснотата по отношение на реализацията им. Истина е, че изборите вече не се решават толкова от детайлите в партийните програми, колкото от по-общия образ, политическата естетика и определени основни моменти, които достигат или не до гласоподавателите. Действително, обикновено \"пълните\" програми на партиите са онези предизборни материали, които се четат най-малко в хода на предизборната кампания. В доста случаи те са дълъг списък от мерки с основна цел да могат да се допитат до него избирателите, особено когато са насочени към конкретни категории от тях. Нова демокрация естествено заявяваше, че този път отива на избори готова да управлява и разполагаща с готови първи законопроекти, с които да придаде образ на своето управление. Въпреки това и в нейния случай има сиви зони и аспекти, които предстои да бъдат уточнени. Основен момент в предизборната кампания на Нова демокрация беше намаляването на данъчната тежест от 2020 г., което включва намаляване на корпоративния данък, намаляване на основния подоходен данък за наемните работници и земеделците, намаляване на данъка върху недвижимата собственост и намаляване на ДДС за всички хранителни продукти до най-ниската ставка от 13 процента. Въпросът обаче е как ще се съчетаят тези мерки с изискването за първичен бюджетен излишък от 3,5 процента, което се съдържа в рамката за контрол след спасителните програми, особено като се има предвид, че централната банка на Гърция вече твърди, че най-високият постижим излишък за 2019 г. е около 2,9 процента. Ако към това прибавим и някои социални плащания, с които Кириакос Мицотакис се е ангажирал, като например ваучерите за детските градини, в комбинация с това, че той показа ясно, че няма да намали социалните плащания, които бяха отпуснати в последно време, тогава разбираме, че съществува евентуален финансов проблем. Косвено Нова демокрация твърди, че като ново правителство в една нова европейска рамка ще успее да постигне още от самото начало по-добро споразумение с европейците, като започне от осигуряването (на ангажимент) за по-ниски излишъци. Разбира се, опитът показва, че в сложната система за взимане на решения от Европейския съюз, особено по въпроси като меморандумите, които изискваха и крайното одобрение на националните правителства, опитът да се променят разпоредбите на споразуменията след края на гръцката спасителна програма няма да бъде изобщо лесен. Дори и да допуснем, че едно гръцко правителство, което произлиза от традиционното политическо семейство на Европейската народна партия, ще бъде третирано благоприятно, това третиране трудно ще достигне до мащаба на големите обрати. Съществува, естествено, и въпросът за растежа, който в действителност е отговорът на Нова демокрация на онези, които установяват, че програмата й не може да бъде приложена, без да влезе в противоречие с механизма на контрол. Нова демокрация често твърди, че ако намаляването на данъчното облагане се съчетае със силни темпове на растеж, тогава в крайна сметка фискът ще може да има по-големи приходи. Няма съмнение, че въпросът за растежа днес остава ключов за гръцката икономика, която продължава да има почти анемични темпове на подобрение на основните си показатели. Остава обаче отворен въпросът как могат да бъдат постигнати темпове на растеж, които да доближават 4 процента (когато действително ще имаме възможност да говорим за възможност за увеличаване на публичните разходи успоредно с намаляване на данъчното облагане). Международната икономика се забавя, а европейската - още повече, дори и да има надежда, че (новият ръководител на Европейската централна банка Кристин) Лагард ще продължи по пътя на мерките за \"количествено облекчаване\", в условията на търговска война, която далеч не е предотвратена и в момент, когато всичко показва, че прогнозите за тазгодишния туристически сезон най-вероятно ще бъдат коригирани надолу. На фона на всичко това намаляването на данъчното облагане не е достатъчно само по себе си, за да доведе до скок на растежа. Нужно е конкретно и целенасочено планиране за нови производствени проекти, особено в сектори с висока добавена стойност. Основен аргумент на Нова демокрация беше, че СИРИЗА не можеше да привлече инвеститори, защото е пропита от култура, негативно настроена към бизнеса. Обратно, Нова демокрация ще улесни привличането на инвестиции. Има обаче и един по-широк въпрос, когато говорим за инвестициите в страната ни. Съсредоточаването върху (проблемите, които създават) археологическите и екологичните съображения, означава да приемем, че говорим само за инвестиции в областта на недвижимите имоти или за инвестиции, които ще имат отражение върху околната среда. Такива инвестиции обаче трудно биха дали тласъка на развитието, от който се нуждае гръцката икономика. Нека не забравяме, че в европейски мащаб климатичните промени отново направиха гражданите чувствителни към екологичните въпроси. Напротив, бъдещето е в инвестиции в сектори с висока добавена стойност, във върхови технологии и в една \"зелена\" перспектива, която непрекъснато придобива все по-голяма тежест. Но такъв завой в развитието не преминава толкова през ускоряване на (административните) процедури, колкото през изграждането на критична инфраструктура, както и на обществени условия, които да позволят в страната да остане основният й продуктивен потенциал, който се състои от едно изключително квалифицирано младо поколение работници. Нова демокрация се готви да дойде на власт в особено благоприятни условия за външното финансиране. Доходността на гръцките ценни книжа спадна и това намалява цената на финансирането на страната, като й позволява да излезе на пазарите при нормални, а не \"експериментални\" условия за набиране на ресурси. Въпреки това проблемът с гръцкия дълг продължава да съществува и да влияе на икономическите политики. Макар че споразумението за приключване на гръцката спасителна програма даде глътка въздух до края на това десетилетие, средносрочно устойчивостта на гръцкия дълг без съществени реформи остава много трудно постижима. Трябва да се спомене, че един от големите въпроси, с които ще трябва да се сблъска новото правителство, ще бъде какво точно решение да бъде дадено на въпроса за \"червените кредити\" на банките и какъв план или комбинация от планове ще бъдат обявени по един въпрос, който остава отворена рана за гръцката икономика и който ще изисква неизбежно и публични средства, откъдето идва и въпросът за използването на финансовия буфер на страната от 37 млрд. евро. Както често се установява изборите и практическото упражняване на властта много пъти се различават. Предизборната кампания, която завърши, не би могла да избяга от това правило. Остава да видим дали Нова демокрация, извън всяка неяснота, която се налага от правилата на предизборната естетика, наистина има конкретна програма и каква е способността й за незабавна реализация на политиката, която проповядва. (БТА)", "date": "2019.07.08", "title": "Нова демокрация: Програмата на \nКириакос Мицотакис и \"сивите зони\""}
{"url": "https://www.24chasa.bg/novini/article/7548111", "text": "Втори турски сондажен кораб, който се очаква да започне да извършва сондажи за находища на петрол и природен газ край Кипър, пристигна днес в района на острова, предаде Ройтерс, цитирана от БТА. Миналия месец лидерите на ЕС предупредиха Турция да прекрати сондажите във водите около острова или рискува блокът да вземе мерки спрямо Анкара. Предупреждението бе направено след призив от Гърция и Кипър. Турският министър на енергетиката Фатих Дьонмез съобщи в събота, че до една седмица ще започне първият сондаж на втория турски сондажен кораб \"Явуз\". Изявлението му се разглежда като ход, който още повече може да обтегне отношенията с Кипър заради правата за проучвания, отбелязва Ройтерс. Корабът \"Явуз\" вчера извърши финални тестове в южното турско пристанище Мерсин, след което потегли за Кипър. По данни на Refinitiv Eikon корабът е пристигнал през нощта в района на полуостров Карпасия. Турция наскоро изпрати край Кипър и сондажния кораб \"Фатих\", а през юни кипърските власти издадоха заповеди за арести за членовете на екипажа на кораба.", "date": "2019.07.08", "title": "Втори турски сондажен кораб пристигна в района на остров Кипър"}
{"url": "https://www.24chasa.bg/novini/article/7548134", "text": "Окръжната прокуратура в Разград задържа в ареста двама братя, придобили, държали и разпространявали чай за пушене, съобщиха от прокуратурата. Като обвиняеми за придобиване, държане с цел разпространение и разпространение на наркотични вещества са привлечени Юлиян и Сергей М. Братята са били задържани в ареста за срок до 72 часа в неделя, 7 юли. При претърсване в автомобила и в дома на Сергей са намерени и иззети 65,50 грама чай за пушене. 41-годишният мъж бил спрян за проверка от полицията, след като се връщал в Разград след зареждане с наркотичните вещества. При претърсване в стопански постройки, където живеел брат му – 31-годишният Юлиян, полицията намерила и иззела близо 31 грама чай за пушене и над 8000 лева. Досъдебното производство срещу наркоразпространители е образувано още през април. Установено е, че всеки от тях работел сам за себе си, но и двамата разпространявали чай за пушене. Сергей и Юлиян М. са осъждани многократно. Окръжната прокуратура в Разград ще внесе искане в Разградския окръжен съд за вземане мярка за неотклонение „задържане под стража“ на обвиняемите.", "date": "2019.07.08", "title": "Братя разпространяват чай за пушене, задържани са в ареста"}
{"url": "https://www.24chasa.bg/novini/article/7548144", "text": "Силна буря насочи огромен круизен кораб към кея във Венеция, а след това плавателният съд мина опасно близо до туристически корабчета, съобщава агенция АНСА, цитирана от Според официална информация яхта и съдове за обществен превоз са били в опасност, но са успели да се отдръпнат от пътя на „Коста Делизиоса”. Корабът излизал от пристанището на буксир, но силният вятър и вълнението направили поддържането на курса изключително трудно. На любителски кадри се вижда как лайнерът подава сигнали със сирената си, а дърпащите го кораби се опитват да го „изправят”.", "date": "2019.07.08", "title": "Буря отвя круизен кораб опасно близо до туристи във Венеция (Видео)"}
{"url": "https://www.24chasa.bg/novini/article/7548159", "text": "Лидерът на Нова демокрация Кириакос Мицотакис положи клетва като министър-председател на Гърция след вчерашната си убедителна победа на предсрочните парламентарни избори в страната, която му осигури абсолютно мнозинство в парламента, съобщи телевизия Скай. В президентския дворец Мицотакис пристигна, придружен от съпругата си Марева, двете си дъщери и сина си. След клетвата Мицотакис ще се отправи към резиденцията на премиера, където го очаква досегашният правителствен глава Алексис Ципрас за среща на четири очи и предаване на поста. Следобед се очаква да бъде обявен съставът на новия кабинет. Вероятно министрите ще положат клетва утре.", "date": "2019.07.08", "title": "Кириакос Мицотакис положи клетва като министър-председател на Гърция"}
{"url": "https://www.24chasa.bg/novini/article/7548145", "text": "Африканските лидери поставиха началото на зона за свободна търговия на континента, която, ако се окаже успешна, ще обедини 1,3 милиарда души, ще създаде икономически блок на стойност 3,4 трилиона долара и ще възвести нова ера на развитие. След четири години преговори през март бе постигнато споразумение да търговски блок на 55 държави. Споразумението очерта пътя за срещата на върха на Африканския съюз вчера в Нигер, където Гана бе обявена за страната, в която ще бъде централата на бъдещата търговска зона. Проведоха се и дискусии за това как точно ще работи блокът. Надеждите са, че Африканската континентална зона за свободна търговия (African Continental Free Trade Area -AfCFTA), най-голямата от създаването на Световната търговска организация през 1994 година - ще отприщи отдавна спъвания икономически потенциал на Африка, като насърчи вътрешно-регионалната търговия, укрепи веригите на доставки и разпространи натрупания опит. Очите на света са обърнати към Африка, каза египетският президент и председател на Африканския съюз Абдел Фатах ал Сиси на церемонията по откриването на срещата. \"Успехът на AfCFTA ще бъде истинският тест за постигане на икономически растеж, който ще превърне в реалност мечтите на народите ни за благосъстояние и качество на живот\", каза той. Африка има доста да наваксва - нейната вътрешно-регионална търговия представлява едва 17% от износа през 2017 година спрямо 59 % в Азия и 69 % в Европа. Освен това Африка пропусна икономическия бум, който преживяха другите търговски блокове през последните десетилетия. Икономистите посочват, че остават значителни предизвикателства, включително лоши пътища и железопътни линии, големи райони на вълнения, прекомерна бюрокрация по границите и корупция, които спъват растежа и интеграцията. Членките на зоната се ангажираха да премахнат митата за повечето стоки, което ще увеличи търговията в региона с 15-25% в средносрочен план, но тя би нараснала над два пъти, ако тези останали проблеми бъдат решени, сочи оценка на Международния валутен фонд (МВФ). В доклада си от май МВФ описва зоната за свободна търговия като потенциален \"икономически решаващ фактор\", подобен на далия тласък на растежа в Европа и Северна Америка. Същото време обаче Фондът отправя и предупреждение. \"Само намаляването на митата не е достатъчно\", се посочва в документа. Разнопосочни интереси Африка и без това вече разполага с голям брой конкуриращи се и припокриващи се търговски зони - ECOWAS на запад, EAC на изток, SADC на юг, COMESA - на изток и юг. Само че единствено EAC, движена предимно от Кения, отчита значителен напредък към общ пазар на стоките и услугите. Тези регионални икономически общности ще продължат да търгуват помежду си както сега. Ролята на AfCFTA е да либерализира търговията между тези страни членки, които не са в същата регионална икономическа общност, каза Труди Хартценберг, директор на Tralac, южноафриканска организация за търговско право. Потенциалната мощ на зоната получи тласък във вторник (миналата седмица), когато Нигерия, най-голямата африканска икономика, се съгласи да подпише споразумението на срещата на върха. Бенин след това също се съгласи да се присъедини. 54 от 55-те държави на континента вече подписаха, но само около половината са ратифицирали документа. Една от пречките в преговорите ще бъдат противопоставящите се мотиви на страните. За недиверсифицираните, но сравнително развитите икономики като Нигерия, която разчита изключително много на петролния износ, ползите от членството вероятно ще бъдат по-малки, отколкото за другите, казва Джон Ашборн, старши икономист, отговарящ за нововъзникващите пазарни икономики в Capital Economics. Нигерийски представители изразиха притеснения, че страната може да бъде залята от евтини стоки, подкопавайки усилията за насърчаване на затрудненото местно производство и за растеж на селското стопанство. От друга страна южноафриканските производители, които са сред най-развитите в Африка, биха могли бързо да се разширят извън обичайните си износни пазари на пазарите на Западна и Северна Африка, което ще им даде предимство пред производителите от другите страни, каза Ашборн. Президентите и на двете страни присъстваха на срещата на върха. Огромната разлика в икономическата позиция на страните е друг усложняващ фактор в преговорите. Нигерия, Египет и Южна Африка представляват над 50 % от общия брутен вътрешен продукта на Африка, докато шестте африкански суверенни островни държави представляват около 1%. Ще бъде важно да започне преодоляването на тези различия, да се гарантира приемането и успешното прилагане на специални и различни мерки за най-слаборазвитите страни, каза Лендри Син, изследовател към Инициативата за африкански растеж на Brookings Institution. На срещата на върха бе дадено началото и на система за дигитални разплащания за зоната и на инструменти, които ще регулират правилата за произхода на стоките и митническите облекчения, а освен това има инструменти и за премахване на немитническите бариери в търговията, съобщи Африканският съюз. /БТА/", "date": "2019.07.08", "title": "Африканските лидери дадоха началото на зона за свободна търговия"}
{"url": "https://www.24chasa.bg/novini/article/7548178", "text": "41-годишен мъж от село Раковски е задържан за нарушаване на нощната тишина и неизпълнение на полицейски разпореждания. Срещу него id постъпили множество сигнали на тел.112 от жители в околните блокове. Мъжът бил DJ на сватбено тържество в заведение под стадиона в Разград, съобщиха от полицията в Разград. Първият сигнал за силна музика постъпил в дежурната част на Областната дирекция на МВР в 22.30 часа на 7 юли. На мястотот пристигнал полицейски патрул, предупредил дисководещия и певицата да намалят децибелите, като им съставил протоколи. В 23.40 часа последвали нови обаждания от граждани за силна музика от заведението. Полицейските служители посетили за втори път мястото и съставили акт за нарушаване на нощната тишина. Въпреки това мъжът продължил да забавлява шумно гостите на светбата. В 00.27 часа на 8 юли, след поредните обаждания от потърпевши на тел.112, униформените съставили два акта на дисководещия и го задържали в Районното управление.", "date": "2019.07.08", "title": "МВР задържа диджей на сватба за  свръхвисоки децибели"}
{"url": "https://www.24chasa.bg/novini/article/7548203", "text": "Пияна жена зад волана се заби в стълб. Катастрофата станала около 1,15 ч в неделя в Гоце Делчев. 33-годишната Й. К. шофирала \"Ситроен\", но поради движение с несъобразена скорост, е изгубила контрол над управлявания от нея лек автомобил и се е блъснала в електрически осветителен стълб. С техническо средство е установено и наличие на алкохол в издишания от жената въздух - 1,64 промила.", "date": "2019.07.08", "title": "Пияна шофьорка се заби в стълб в Гоце Делчев"}
{"url": "https://www.24chasa.bg/novini/article/7548210", "text": "Турският президент Реджеп Тайип Ердоган заяви днес, че в момента се подготвя изпращането в Турция на руските зенитно-ракетни системи С-400, предадоха световните агенции. Ердоган, който говори пред журналисти преди да замине за Босна, не уточни кога руските системи ще пристигнат в Турция или къде ще бъдат разположени, посочва Асошиейтед прес. Продължава подготовката за транспортирането на системите, товаренето на С-400 продължава. Системите ще пристигнат със самолети. Нека това бъде от полза за нашата страна, нашия регион и за целия свят, каза Ердоган, цитиран от БТА. Доставянето на системите в Турция може да доведе до налагане на санкции от САЩ. Американски официални представители предупредиха Турция, че рискува да й бъдат наложени икономически санкции, както и да бъде изключена от програмата за производство на изтребителите Ф-35, ако купи руските комплекси С-400, отбелязва АП.", "date": "2019.07.08", "title": "Ердоган: Продължава подготовката за пристигането на руските системи С-400"}
{"url": "https://www.24chasa.bg/novini/article/7548209", "text": "За нанесени удари на приятелката си 44-годишен е задържан в РУ-Момчилград, информират от полицията. Инцидентът станал на 4 юли в града. След подадена жалба в прокуратурата от потърпевшата и организирани издирвателни действия мъжът е установен и задържан. Работата по случая продължава група \"Охранителна полиция\" в управлението по чл.129, ал. 1 от Наказателния кодекс.", "date": "2019.07.08", "title": "Арестуваха 44-годишен в Момчилград, ударил приятелката си"}
{"url": "https://www.24chasa.bg/novini/article/7547053", "text": "“Ей, селяни такива, гледайте къде карате, бе”. Заради тази реплика юрист загина, а след 6 години съдебни дела бивш младежки национал по футбол бе осъден на 2 години затвор условно с 5-годишен изпитателен срок. В нощта срещу 7 август 2013 г. 22-годишният тогава Борислав Балджийски е сред обещаващите таланти на родния футбол. Току-що е подписал с отбора на “Славия” и се е отправил към квартирата си в кв. “Красно село” с приятелите си от родния Ихтиман Валентина Колева и гаджето ѝ Лъчезар Киров. Возят се в опела на дамата. По същото време юристът от “Топлофикация” АД и запален фен на ЦСКА Петър Алексов е в казино “Милениум” в квартала. Гледал е мача на “Партизан” с родния “Лудогорец”. 36-годишният Алексов подкрепя сърбите, тъй като от години агитките на двата тима са близки. Разградчани обаче печелят, а Петър е подпийнал. Тръгва си ядосан от казиното, а заради пълните с паркирани коли тротоари върви по платното. Крещи “селяни” и “боклуци”, а в този момент минава опелът на приятелите от Ихтиман с Балджийски вътре. Прозорецът им е отворен, а колата е с регистрация СО – София-област. Затова тримата решават, че Алексов ги обижда и му правят забележка. Юристът не остава длъжен и насочва гнева си директно към Валентина. провиква се Алексов, а Балджийски и Киров казват на Валентина да спре колата. Първоначално тя отказва, но накрая натиска средния педал. Опелът спира и изскачат Балджийски и другарят му. Киров и халфът тичат към юриста със стиснати юмруци. Започва бой, който продължава няколко секунди. Свидетел на схватката е гардът на казино “Сити” Явор Стоев. Той вижда как, поосъзнал се след боя, Алексов тръгва пак към “Милениум”, за да се скрие. По пътя Петър се разминава с Валентина, която го блъска и му казва да се маха. Юристът отново ѝ тегли една майна. Това ядосва Балджийски, който се затичва към Алексов и го удря с юмрук до дясното око. От крошето Петър се олюлява, спъва се в тротоара и удря главата си в ръба на метална шахта. След като виждат, че юристът не може да стане от земята, двамата биячи се оттеглят на бегом. Малко по-напред по улицата Валентина ги настига с колата, те се качват, а тя отпрашва с пълна газ. На помощ на Алексов идват няколко охранителя, които виждат, че главата му е обляна в кръв, и викат Бърза помощ. При пристигането на линейката обаче юристът вече е мъртъв. Аутопсията показва, че причините за смъртта са черепно-мозъчната травма, получена при падането, и последвалият удар на главата в металната шахта. Според специалистите Счупена е и скулата му. Веднага започва разследване. Разпитани са свидетели от близките денонощни магазини, които дават описание на колата. Криминалистите спират 4-5 автомобила и ги проверяват в регистрите. Преглеждат и иззетите записи от камерите на “Милениум” и “Сити”.  “От тях се вижда, че между пътниците в колата и жертвата започва конфликт”, обяснява комисар Антонио Ангелов, тогава шеф на Криминална полиция в СДВР. Балджийски бързо е заловен и първоначално обвинен в умишлено убийство, но обвинението е преквалифицирано в причиняване на смърт по непредпазливост след нанасяне на тежка телесна повреда. Подобен казус наскоро се разигра и с убийството на 18-годишния Алекс Ангелов от Бяла. Ромът Валентин, който беше осъден на първа инстанция за умишлено убийство, се размина с 3 г. на втората, защото деянието беше преквалифицирано на причиняване на смърт по непредпазливост. Маринов ударил Алекс, после той паднал и наранил главата си на плочките на тротоара. Според експертизите не ударът с юмрук, а падането е фатално и в този случай нямало умишлено престъпление. По време на процеса Балджийски отрича вина и казва, че юристът сам се е спънал. и през 2016 г. Софийският градски съд го осъжда на 4 г. затвор. Халфът обжалва и през 2017 г. втората инстанция променя наказанието на 3 г. условно. Близките на Петър и прокуратурата оспорват решението, а Върховният касационен съд връща делото за ново разглеждане на апелативния, като посочва, че ефективна присъда би била по-правилното наказание. През август м.г. футболистът отново е признат за виновен от апелативните магистрати и осъден на 4 г. затвор. Той пак атакува решението, а един от мотивите му е, че не е нанесъл тежка телесна повреда на Петър, изразяваща се в счупване на скулата след удар с юмрук. Именно с това се съгласява и състав на ВКС с председател и докладчик Татяна Кънчева, когато преди дни постанови, че Балджийски няма да лежи в затвора, а е осъден на 2 г. условно с 5-годишен изпитателен срок. “Ударът в лицето на Алексов му е причинил кръвонасядане. В нанасянето на този удар се изразява осъществяването на изпълнителното деяние и неговият резултат е нанасянето на лека телесна повреда. Този резултат е съзнаван и желан от подсъдимия. Последващото залитане на Алексов и падането му върху терена, довело до фаталния удар на главата върху ръба на металния капак на шахтата, Към този по-тежък междинен резултат (тежката телесна повреда), както и по отношение на далечния резултат- смъртта на пострадалия, Балджийски действал при непредпазлива форма на вината”, пишат магистратите. И допълват: “Когато обективно е причинена по-лека по степен телесна повреда, от която настъпят по-тежки усложнения или смърт, деецът следва да носи отговорност за причиняване на непредпазлива смърт във връзка с по-лекото телесно увреждане, защото само то е причинено умишлено”. Съдиите изтъкват и чистото съдебно минало на футболиста, както и че е “трудолюбив, стриктен и отговорен към поставените му задачи човек, с изявени лидерски позиции“. Освен условната присъда Балджийски трябва да плати и 100 000 лв. кръвнина на майката на юриста. По време на убийството Балджийски току-що е привлечен в “Славия”. Там идва от бургаския “Черноморец” Атакуващият халф е юноша на “Левски”. През 2008 г. печели с този отбор турнира “Юлиян Манзаров”. Избран е за най-полезен и техничен играч. В началото на 2010 г. е даден под наем на “Локомотив” (Мездра). После играе в “Черноморец”, след това в “Славия”. След като президентът на клуба Венци Стефанов го уволнява, Балджийски подписва с “Ботев” от родния Ихтиман. Следват престои в “Локомотив” (Мездра) и “Монтана”, преди да се завърне в “Славия”. Следват още няколко трансфера за халфа, който има 8 мача за юношеския национален отбор по футбол. Днес играе в току-що влезлия в елита отбор на “Царско село”. Заради делото отказал трансфери в Турция и Русия, наложило се да си търси и друга работа. ", "date": "2019.07.08", "title": "Футболистът Балджийски като убиеца на Алекс от Бяла - не искал да умъртви юриста Алексов, само го ударил"}
{"url": "https://www.24chasa.bg/novini/article/7548206", "text": "Кола се вряза в магазин за хранителни стоки в село Пороминово, община Кочериново, област Кюстендилска, съобщава  . Собственикът на колата обявил, че е открадната. Инцидентът станал в 3:00 часа след полунощ в неделя на главната улица в селото. На \"У\"-образно кръстовище, вместо да завие наляво, лекият автомобил се качил на тротоара, съборил маси и чадър, след което се врязал в стената на магазина. Собственикът на магазина пристигнал 10 минути след удара, в колата нямало водач, тя била заседнала в чадъра. „Знаехме на кого е колата, човекът спеше, едвам го събудихме. Вечерта беше на бира на масите пред магазина“, каза собственичката на магазина. Според нея не може човек, блъснал колата си преди 10 минути, да заспи толкова бързо. Собственикът на колата, който е от София и живее в наследствена къща, се сетил, че вечерта оставил ключовете в автомобила. Младежи разказали, че след полунощ видели на няколко пъти автомобилът да минава през селото, но бил управляван от пълен и плешив мъж, който не отговаря на описанието на собственика на колата. Взета му е проба за алкохол, но по неофициална информация дрегерът е показал 1.3 съдържание на алкохол в издишваният въздух. След инцидента стената на магазина е била с избити тухли, в неделя е измазана, деформирана е решетъчната врата към търговския обект. Лекият автомобил, изоставен на 20 м от магазина, е обработен за отпечатъци. Работата по случая продължава в РУП-Рила, уведомен е дежурен прокурор, съобщиха от пресцентъра на ОДВНР-Кюстендил.", "date": "2019.07.08", "title": "Крадена кола се вряза в магазин край Кочериново"}
{"url": "https://www.24chasa.bg/novini/article/7548237", "text": "Бурята, която вилня тази нощ в Далмация, нанесе най-много щети в Задар и околностите на града, където вятърът прекърши дървета и повреди много автомобили, а около 20 кораба заседнаха, като от тях бяха спасени около 50 души, съобщи Танюг. Поривите на вятъра достигаха 100 километра в час, което предизвика проблеми за корабоплаването, предава БТА. Службите за бърза помощ и тази сутрин приемаха повиквания на пострадали, а морският капитан Ален Рукавина заяви, че е щастлива, че няма фатални случаи. ", "date": "2019.07.08", "title": "Силна буря вилня в Далмация, прекърши дървета и повреди коли (Видео)"}
{"url": "https://www.24chasa.bg/novini/article/7548234", "text": "Приоритетите за новия мандат на българските евродепутати са тема на публична дискусия на 12 юли от 10.00 ч. в зала 6 на НДК, съобщиха от Бюрото на Европейския парламент в България. Ще бъдат представени членовете на Европейския парламент, избрани от България, които ще посочат основните теми, по които ще работят през новия мандат на Европейския парламент. Събитието ще бъде открито от Теодор Стойчев, ръководител на Бюрото на Европейския парламент в България. Досега участие в срещата са потвърдили Асим Адемов /ЕНП/, Александър Йорданов /ЕНП/, Петър Витанов /С&Д/, Атидже Алиева-Вели /Обнови Европа/ и Илхан Кючюк /Обнови Европа/. Присъстващите евродепутати ще изложат приоритетите на своята политическа група през новия мандат на Европейския парламент и ще представят очакванията си за новия политически сезон, като посочат областите, в които планират да бъдат активни и парламентарните комисии, в които ще работят. Публиката в залата и онлайн ще има възможност да задава въпроси към участниците в срещата.", "date": "2019.07.08", "title": "Евродепутатите ни дискутират приоритетите на политическата си група през новия мандат на ЕП"}
{"url": "https://www.24chasa.bg/novini/article/7548241", "text": "В 11.00 часа утре, в Руския културно-информационен център, София, главният изпълнителен директор на \"Български пощи\" ЕАД Деян Дънешки ще пусне в употреба издание на тема: \"140 години от установяването на дипломатически отношения между Република България и Руска Федерация\", съобщиха от Български пощи\" ЕАД. Пощенско-филателното изданието се състои от една пощенска марка с номинална стойност 1.50 лв. в тираж 10 000 броя и пощенски печат. Автор на проекта е художникът Георги Павлов.", "date": "2019.07.08", "title": "Пускат пощенска марка за 140 години от връзките на България и Русия"}
{"url": "https://www.24chasa.bg/novini/article/7547615", "text": "По последни данни на китайските митници, търговският обем на страната през първите пет месеца е бил 12,1 трилиона юана, което е увеличение с 4,1% и показва добра тенденция към стабилен растеж на външната търговия, предава  . Според данните износът е на стойност 6,5 трилиона юана, което представлява ръст от 6,1% спрямо същия период на миналата година, а вносът – 5,6 трилиона юана или увеличение от 1,8%. Началникът на отдел „Статистика\" Ли Куейуън посочи, че на фона на растежа на световната икономика и забавяне на международна търговия, икономиката на Китай запазва тенденция за стабилност. От началото на годината се наблюдава ефекта от политиката и мерките за стабилизиране на външната търговия и привличането на инвестиции. Условията за търговия непрекъснато се подобряват, което създава добра основа за стабилното развитие на стокообмена с чужбина. От данните за първите пет месеца се вижда, че обикновената търговия се увеличава бързо и повишава дяла си в общия обем. През този период тя е достигнала 7,25 трилиона юана, което е увеличение на 6,1% и заема около 60% от външната търговия на Китай. В същото време търговията с преработвателни продукти е била на стойност 3,02 трилиона юана и заема 24,9% от външната търговия. Заместник-директорът на Института за международни пазарни проучвания при Търговското министерство Бай Мин казва, че в миналото, както при влизането на Китай в СТО, търговията с преработвателни продукти е заемала над 50% от общата, докато сега делът ѝ е под 1/4 и това означава, че промяната на модела за външна търговия се засилва, тъй като обикновената поддържа повече собствени марки и интелектуални права. Ръстът на износа на Китай за ЕС, АСЕАН и Япония е по-висок от цялостното ниво на износа за страните от инициативата „Един пояс, един път\". Според данните на митниците, през първите пет месеца, като най-голям търговски партньор на Китай се е наложил ЕС с обем от 1,9 трилиона юана, което представлява ръст от 11,7% на годишна база. На второ място са държавите от АСЕАН, търговията с които е била за 1,63 трилиона юана, с увеличение от 9,4%. Бай Мин посочва, че с двата района Китай има изградени или зони за свободна търговия, или поддържа тесни връзки. Особено важно тук е да се отбележи, че инициативата „Един пояс, един път\" се разширява към Европа, която дава възможности за развитие на много европейски страни. Освен това, през първите пет месеца се наблюдава бърз растеж, съответно повишаване дела, на търговията на частните предприятия с чужбина. Износът на машини и електрически продукти, както и такива с голям разход на труд също се увеличава.", "date": "2019.07.08", "title": "Търговският обем на Китай през май е нараснал с 4,1%"}
{"url": "https://www.24chasa.bg/novini/article/7548257", "text": "Като много жители на Амран - стратегическо населено място на 50 км от йеменската столица Сана - Мохамед ал Наджри бил убеден, че бунтовниците хуси, превзели преди пет години града, няма да се задържат дълго. Войната обаче бързо обхвана повечето райони на Йемен и най-бедната държава на Арабския полуостров затънала в унищожителен хаос, който изглежда няма край. Амран бе първият голям град, паднал в ръцете на хусите, които по-късно завладяха обширни територии с мълниеносно настъпление, предприето на 8 юли 2014 г. от техния бастион Саада в Северен Йемен. \"Изминаха пет години, но ние знаем, че войната далеч не е приключила\", казва Наджри. \"Положението ни става все по-лошо. Стигнахме дъното. Всичко е в разруха\", добавя той. От две години Наджри, 40-ина годишен служител в министерството на образованието, чака заплатата си. Повечето чиновници са изгубили работата си и не им се плаща, откакто Аден - голям град в южната част на страната - стана \"временна\" столица след падането на Сана, в която признатото от международната общност правителство премести централната банка. Мохамед Таха, 48-годишен журналист от Амран, е изгубил всякаква надежда за уреждане на конфликта. \"Пет години бяха достатъчни за мен, както и за моето семейство, да се приспособим към този нов живот. Разбира се, в началото войната ни засегна, но съумяхме да заживеем с това. Днес не ме интересува дали тя продължава, или не\", казва лишеният от илюзии мъж. Конфликтът в Йемен взе десетки хиляди жертви, повечето от които - цивилни, твърдят различни хуманитарни източници. Около 3,3 милиона души продължават да са вътрешни бежанци, а 24,1 милиона, което значи 80 процента от населението, се нуждаят от помощ, сочат данни на ООН. Според международната организация в момента това е най-тежката хуманитарна криза в света. Особено уязвими са децата - жертва на \"остро недохранване\". Колкото до здравеопазването, то е съсипано - много болници пострадаха или бяха разрушени, а страната е тежко засегната от епидемия от холера. Образованието и икономиката не са в по-добро състояние. Положението се влоши още повече през март 2015 г., когато в конфликта се намеси международна коалиция начело със Саудитска Арабия и Обединените арабски емирства. Целта бе да се спре настъплението на бунтовниците. В Амран въоръжени бунтовници охраняват денонощно историческия квартал, чиито сгради в цвят червена охра, са изпъстрени с революционни лозунги. \"Смърт на Америка\", \"Смърт на Израел\", \"Проклети да са евреите\" и \"Победа на исляма\", се чете по стените. Когато Амран беше превзет след двумесечна обсада, никой не подозираше, че хусите имат толкова \"опасни\" намерения, казват местни чиновници. Известен с археологическите си обекти, като впечатляващия мост Шахара, градът лежи на пътя между бунтовническия бастион Саада и Сана. Пет години след началото на въоръжените действия поддържаните от Иран хуси си остават господари на територията въпреки операциите на правителствените сили и продължаващите бомбардировки на коалицията. Опитни планински бойци, бунтовниците запазват контрола си върху Сана и повечето градове на север, в централната и западната част на Йемен, включително върху пристанищния град Ходейда на Червено море, където пристига хуманитарната помощ от чужбина. \"Войната раздели страната - по идентичност, географски и идеологически различия, по начин, който беше на практика немислим преди избухването на конфликта\", казва Питър Солсбъри, анализатор за Йемен в мозъчния тръст \"Международна кризисна група\". \"Ако изобщо е възможно, ще са нужни много повече от пет години за възстановяване на вътрешното единство отпреди 2014 г.\", отбелязва той. Бунтовниците и правителството се срещнаха няколко пъти на преговори под егидата на ООН. Последните се състояха през декември миналата година, но така и не успяха да се договорят за прекратяване на конфликта. \"Страната не е на ръба на пропастта, тя вече е в нея\", каза миналата седмица в Женева Фабрицио Карбони, директор на Международния комитет на Червения кръст за Близкия изток.", "date": "2019.07.08", "title": "Йемен: една опустошена страна след пет години война"}
{"url": "https://www.24chasa.bg/novini/article/7548268", "text": "Говорителят на Кремъл Дмитрий Песков окачестви като \"голям позор за грузинците\" \"абсолютно неприемливото\" поведението на водещ от грузинската телевизия \"Рустави-2\", оскърбил грубо в ефир президента на Русия, предадоха ТАСС и Ройтерс, цитирани от БТА.  Песков отбеляза факта, че цялото ръководство на Грузия - президентът, премиерът, парламентаристи и председателят на парламента - решително са заклеймили журналиста Гиорги Габуния. Говорителят обаче добави, че напоследък в Грузия се ширят русофобски изблици, което според него е последица от \"нежеланието или неспособността на държавата\" да обуздае екстремистите. Вчера в програмата \"Пост скриптум\" на опозиционния канал \"Рустави-2\" водещият Габуния отправи на руски език обидни думи по адрес на Владимир Путин и руснаците.", "date": "2019.07.08", "title": "Кремъл: Голям позор за грузинците е поведението на журналиста, оскърбил Путин"}
{"url": "https://www.24chasa.bg/novini/article/7548267", "text": "Доходността на гръцките държавни ценни книжа спадна днес рязко до ново исторически ниско равнище след предсрочните парламентарни избори вчера, спечелени от консервативната Нова демокрация, което породи надежди, че вниманието на страната отново ще бъде фокусирано върху икономическото й възстановяване, съобщи Ройтерс, цитирана от БТА. Доходността на гръцките десетгодишни облигации спадна с 14 базови пункта в ранната търговия и достигна до исторически минимум от 2,016 процента, като компенсира покачването с 12 базисни пункта в петък. От началото на годината доходността е спаднала с 200 базисни пункта, като Гърция вече се представя по-добре от Италия на финансовите пазари. Доходността на петгодишните гръцки книжа спадна с 12 базисни пункта со 1,046 процента. Европейската комисия и финансовите министри от еврозоната трябва да дадат на Гърция краткосрочна фискална свобода на действие при условие, че лидерът на Нова демокрация Кириакос Мицотакис наистина реализира обещаните реформи за укрепване на финансите на страната, казва в доклад днес главният икономист на банка Беренберг Холгер Шмидинг преди днешното заседание на Еврогрупата, на което ще бъде обсъждан и докладът на европейската работна група за страната.", "date": "2019.07.08", "title": "Доходността на гръцките държавни ценни книжа спадна до рекордно ниско ниво"}
{"url": "https://www.24chasa.bg/novini/article/7548258", "text": "Китайски специалисти завършиха строителството на марсохода, който ще осъществи първата национална мисия на Червената планета, съобщи ТАСС, цитирана от БТА. \"Китай ще изстреля първата си мисия към Марс през 2020 г. - пише в. \"Глоубъл таймс\". - Мисията ще се състои от орбитален апарат, спускаем модул и марсоход\". Основната задача на мисията ще е да търси признаци на живот на Марс, както и да провери дали планетата \"има потенциал за някаква трансформация, така че в бъдеще да бъде пригодена за обитаване от хора\", каза ръководителят на китайската лунна програма Оуян Цзъюан. Марсоходът ще изследва също атмосферата и ландшафта, геоложките и магнитни характеристики на планетата. Китай развива активно космическата си програма. Освен метеорологични, телекомуникационни и навигационни спътници, страната разработва технологии за изследване на астероиди, Луната и Марс.", "date": "2019.07.08", "title": "Приключи строителството на първия китайски марсоход"}
{"url": "https://www.24chasa.bg/novini/article/7548308", "text": "26-годишен мъж, шофирал след употреба на наркотични вещества, е осъден на 3 месеца лишаване от свобода - условно, с 3-годишен изпитателен срок. Той е лишен и от право да управлява моторно превозно средство за срок от 1 година и 6 месеца. Присъдата е постановена от Районния съд в Добрич и беше изцяло потвърдена от състав на Окръжния съд. Автомобилът, управляван от подсъдимия, бил спрян за проверка от полицейски служители на 20 септември 2017г. в Добрич. Поради възникнали съмнения за употреба на психотропни вещества, мъжът бил отведен в участъка, където бил тестван с техническо средство. Уредът отчел положителен резултат за употреба на амфетамин. Самият подсъдим признал същото пред полицейски служител, но не посочил датата на приема. След това той бил придружен до лечебно заведение, където му била взета и кръвна проба. Там подсъдимият уточнил, че е употребил амфетамини два дни по-рано. Впоследствие на взетата проба била извършена съдебно - химическа експертиза, която потвърдила наличието на следи от амфетамин. Тъй като кръвната проба била предадена за изследване на 27 септември, с 90 часа по-късно от нормативно предвидения срок, по делото била назначена и допълнителна съдебно-химическа експертиза. Според нейното заключение допуснатото забавяне на практика не се е отразило на достоверността на резултата от изследването. Не са установени нередности при вземането, съхраняването и транспортирането на взетата кръвна проба, изключена е възможността за предприето неправомерно въздействие върху нея, потвърдена е годността на получената проба за провеждане на анализ. Въз основа на посоченото Окръжният съд прие, че допуснатото забавяне при предаването на пробата не поставя под съмнение резултата от направеното изследване и потвърди постановената на първа инстанция осъдителна присъда. Решението на Окръжния съд е окончателно.", "date": "2019.07.08", "title": "3 месеца условно за шофьор на амфетамини"}
{"url": "https://www.24chasa.bg/novini/article/7547154", "text": "На 2 юли ръководителят на управителния орган на Оперативна програма “Околна среда” Валерия Калчева е подписала насоките за кандидатстване по процедурата за закупуване на нови електрически превозни средства за градския транспорт в 10 български общини. Тя предвижда отпускането на общо 500 млн. лв. европейски пари за доставката на електробуси, тролейбуси и трамваи и изграждането на инфраструктура за експлоатацията им. На практика това е най-мащабната инвестиция в повишаване на ефектовността и чистотата на градския транспорт у нас, ако не броим големия проект за софийското метро, който се изпълнява вече в продължение на два програмни периода. Процедурата има два компонента – първият предвижда   и на тролейбуси, а вторият – на трамваи. Тъй като не се предвиждат средства за изграждане на нова инфраструктура за трамваи, по втория компонент може да кандидатства само Столичната община, и то за точно определена сума – 97,7 млн. лв. Така за закупуване на електробуси и тролеи за София и останалите общини остават малко над 402 млн. лв. Проектът е част от приоритетната ос за подобряване на качеството на атмосферния въздух и неслучайно е насочена към 10 определени общини ( ). Това са общините, в които има превишение на емисиите от фини прахови частици и азотни окиси и целта на процедурата е чрез увеличаване на дела на електрическите превозни средства да вкара тези емисии в границите на нормалното. Затова един от изискваните документи при кандидатстването е да се опише какви са били точно емисиите на фини прахови частици и азотни съединения във въздуха в общината от 2011 г. насам, какви са били използваните през този период транспортни средства и да се изчисли колко вредни емисии биха били спестени от замяната. Предвидената безвъзмездна финансова помощ по процедурата е  но максималните стойности вече са разпределени ( ), като кандидатстващите общини също са ясни и дори са определени техните партньори – съответните предприятия за градски транспорт. Посочените в инфографиката суми са максимално допустимите за съответната община и общинско дружество, като включват абсолютно всички разходи, включително и тези за комуникационни дейности по проекта. Но правилата не забраняват, ако средствата не са достатъчни, общината или нейният партньор да привлекат  независимо от какви източници – собствени или  банково кредитиране например. Независимо че обикновено дружеството партньор е общинско предприятие и негов едноличен собственик на капитала е съответната община, за целите на кандидатстването по тази процедура между общината и партньора трябва да има нарочно съставен договор по образец. Заради невъзможността община Шумен да покаже такъв договор, тя е отпаднала в последния момент от списъка. Обикновено кандидатите по европейски програми живо се интересуват от това какви са  В случая те са максимално много и позволяват на общините не просто да закупят електробуси или тролейбуси, но и да финансират ред дейности, които улесняват експлоатацията им. Например признават се всички разходи, които трябва да се направят, за да се пригодят електробусите към съществуващите интегрирани системи на съответния градски транспорт – GPS, видеокамери, звукова сигнализация, система за електронно таксуване и т.н. Тъй като за електробусите трябват зарядни станции на подходящи за маршрутите им места, сред допустимите разходи са и самите трансформаторни станции, както и разходите по проектиране и изграждане на кабелна мрежа до тях, присъединяването им към градската енергийна мрежа, включително и когато се налага не нова инфраструктура, а реконструкция на съществуваща. Любопитното е, че някои от общините вече са се интересували дали може сред разходите да посочат и  за тролейбусите. Такъв въпрос например е задал директорът на “Столичен електротранспорт” ЕАД Евгений Ганчев. От управляващия орган са му отговорили писмено, че ще се признават и тези разходи. Тъй като сред документите за кандидатстване са предвидени и доста анализи – на пътникопотока, на наличния парк, на екологичната обстановка в общината, програмата заплаща и разходите за изготвяне на проектното предложение, включително всякакви необходими анализи и проучвания. Документът предвижда и ред задължителни дейности, които са обичайни за европейските проекти: за управление и организация на проекта, за информационни и комуникационни дейности (до 1% от стойността на проекта), за командировъчни на ръководния екип на проекта и др. За десетте общини, предвидени в програмата, предстои горещо лято. Тъй като  трябва да се подадат проектните предложения. След одобряването им, което се очаква да приключи до края на 2019 г., бенефициентите имат право да получат авансови плащания и да започнат да изпълняват проектите. Максималният срок на всеки проект ще е 40 месеца, но не по-късно от крайния срок, в който трябва да приключат действията по настоящата програма “Околна среда” - 31 декември 2023 г. Т.е., ако една община започне проекта в началото на 2020 г., крайният срок за завършването му се пада около март и април 2023 г. Вероятно първите доставки на електробуси и други електрически превозни средства ще започнат да се правят не по-рано от началото на 2021 г.", "date": "2019.07.08", "title": "10 общини ще купуват електробуси за 402 млн. лв., Шумен се отказа"}
{"url": "https://www.24chasa.bg/novini/article/7548352", "text": "55-годишен мъж от Казанлък е хванат да шофира с 3,68 промила, съобщиха от полицията в Стара Загора. На 06.07.2019 г. в РУ - Казанлък е започнато бързо производство по чл. 343б от НК срещу казанлъчанина. На същата дата около 20.55 ч. на първокласен път I-6 той е управлявал \"Фолксваген\" след употреба на алкохол с концентрация от 3.68 промила, установена с техническо средство. Водачът е задържан за срок до 24 часа.", "date": "2019.07.08", "title": "Мъж хванат да шофира с 3,68 промила алкохол"}
{"url": "https://www.24chasa.bg/novini/article/7548385", "text": "Завърши церемонията по предаването на премиерския пост в Гърция от досегашния министър-председател Алексис Ципрас на новия Кириакос Мицотакис, съобщи телевизия Скай. Веднага след клетвата си Мицотакис отиде в резиденцията на премиера, където го посрещна Ципрас и двамата влязоха за среща на четири очи, предава БТА. Имената на министрите в новия кабинет се очакват около 19 часа тази вечер.", "date": "2019.07.08", "title": "Ципрас предаде премиерския пост на Кириакос Мицотакис (Снимки)"}
{"url": "https://www.24chasa.bg/novini/article/7548406", "text": "При извършена проверка на 7 юли в 19,30 ч. с техническо средство за алкохол уредът отчита 1,99 промила в издишания от водача въздух – жител на Балчик, управлявал «Мерцедес» - съобщават от Областната дирекция на МВР-Добрич. По случая е образувано бързо производство. Проверката е станала в на главен път I-9 – Балчик –Каварна.", "date": "2019.07.08", "title": "Хванаха пиян шофьор край Балчик"}
{"url": "https://www.24chasa.bg/novini/article/7547620", "text": "Наскоро Китайската народна банка публикува финансовите данни за м. май, според които в края му широки пари M2 са били 189,12 трилиона юана, което е увеличение с 8,5% спрямо същия период на миналата година. Кредитите в юани пък са нараснали с 1,18 трилиона юана, предаде  . Заместник-директорът на Финансовия институт при Китайския народен университет Джао Сидзюн счита, че растежът на M2 е очакван и отговаря на промяната в икономическите условия и двигатели на растежа. Той показва и гъвкавостта на политиката при промяната на външните условия. През май кредитите в юани са се увеличили с 1,18 трилиона, което представлява ръст от 31,3 милиарда юана спрямо същия период на миналата година. В края на май мащабът на социалното финансиране е бил 211,06 трилиона юана, което е увеличение с 10,6% на годишна база. Данните показват и излишък на капитали в реална икономика, получени от финансовата система. От тях кредитите за реалната икономиката са 143,04 трилиона юана, с увеличение от 13,4%. Джао Сидзюн смята, че това показва подкрепата на паричното предлагане към реалната икономика. „Увеличаването на кредитите е важна мярка в подкрепа на финансирането на предприятията. От миналата година реалната икономика, особено малкия и среден бизнес, е изправен пред трудности. Пазарът изпитваше натиск както от средата, така и от условията за набиране на финанси. Част от тези проблеми бяха разрешени чрез увеличаване на кредитите\", казва той. Според Джао, основната насока в паричната политика няма да се промени, но с промяната на външните и вътрешни икономически условия ще се наложат известни регулации. „При отпускането на кредитите има по-стриктно управление, и се изисква целево отпускане. Капитали се предоставят по програмите, които се нуждаят от подкрепа, като в същото време ще се контролират по-ефективно звена, при които може да се случат спекула и нередности. Целта на тези мерки е да се разрешат реалните проблеми за финансиране пред предприятията с целеви кредити, така да се задоволи търсенето и се окаже подкрепа за стабилното развитие на икономиката\", казва той. От Китайската народна банка посочиха, че в момента разполагат с множество инструменти за провеждане на паричната си политика и те ще бъдат използвани в съответствие с условията на пазара. Банката е изготвила детайлна прогноза и е готова за различни сценарии, за да осигури ликвидността на валутата и ще работи гъвкаво според предлагането и търсенето на пазара на капитали.", "date": "2019.07.08", "title": "Китайската народна банка оповести финансовите данни за май"}
{"url": "https://www.24chasa.bg/novini/article/7548519", "text": "От тази сутрин Иран обогатява уран на ниво от над 4,5 процента, съобщи иранската агенция ИСНА, като се позовава на Бехруз Камалванди, говорител на Иранската организация за атомна енергия, предадоха Франс прес и ТАСС, \"Тази сутрин Иран прехвърли прага от 4,5 процента за обогатяване на уран\", се казва в информацията на ИСНА. Вчера Техеран обяви, че започва да обогатява уран до равнища, надхвърлящи ограниченията в международното споразумение за иранската ядрена програма от 2015 г. В договора лимитът е 3,67 процента, посочва БТА. Говорителят на Иранската организация за атомна енергия освен това заплаши, че Иран ще рестартира деактивираните центрофуги за обогатяване на уран и рязко ще увеличи обогатяването до 20 процента, предаде Ройтерс. Русия днес изрази безпокойство от решението на Техеран да започне да обогатява уран до ниво, което е забранено в международния договор, предаде Франс прес. \"Русия настоява преди всичко за продължаване на диалога и усилията на дипломатическия фронт\", заяви говорителят на Кремъл Дмитрий Песков, който обвини САЩ, че носят отговорност за напрежението с Иран. Китай също упрекна САЩ за ситуацията с Иран. Говорителят на китайското външно министерство Гън Шуан каза, че именно \"максималният натиск на САЩ върху Иран е породил иранската ядрена криза\", предаде Франс прес. Говорител на германското външно министерство заяви, че Иран трябва да бъде убеден да спазва ангажиментите си по сделката, а Франция си даде една седмица срок, за да се опита да установи диалог между всички страни по ядрената сделка, предаде Ройтерс. Международната агенция за атомна енергия каза, че проверява твърденията на Иран, че е обогатил уран над лимитите от сделката.", "date": "2019.07.08", "title": "От тази сутрин Иран обогатява уран на ниво над 4,5 процента"}
{"url": "https://www.24chasa.bg/novini/article/7548531", "text": "Положени са около 9 хил. кв.м метална мрежа на пътно платно на бул.“България“. В момента се ремонтира южното пътно платно в участъка между бул.“Ив.Гешов“ и бул.“Витоша“. Това съобщиха от пресцентъра на Столична община. Металната мрежа се изпълнява по цялата пътна настилка с цел заздравяване, като за двете пътни платна ще бъдат положени общо 38 хил.кв. метра мрежа. Тази технология бе приложена и при ремонта на кръстовището на „Орлов мост“ и на бул.“България в участъка от бул.“Гоце Делчев“ до бул.“Ив. Гешов“. На обекта работят над 10 строителни машини като багери, челни товарачи, валяци и асфалто-полагащи машини. Извършено е цялостно фрезоване на пътната настилка, изпълнява се хидроизолация на тавана на подлеза при Професионалната гимназия по текстил. Очаква се до края на седмицата да приключи полагането на металната мрежа в участъка, а след това ще започне полагане на първи пласт асфалтобетон. По план при подходящи метеорологични условия ремонтът на южното платно се предвижда да приключи до 19 юли, след което работата ще продължи по северното платно на булеварда в отсечката от бул. \"Иван Ев. Гешов\" до бул. \"Черни връх\".", "date": "2019.07.08", "title": "Слагат метална мрежа за заздравяване на настилката на бул. \"България\" в София (Снимки)"}
{"url": "https://www.24chasa.bg/novini/article/7548529", "text": "32-годишен мъж е паднал по стълбите на нощно заведение в Сливен и е получил комоцио. Служители на РУ-Сливен изясняват обстоятелствата, свързани с причиняване на телесната повреда, съобщиха от МВР. Сигналът до полицията е бил за скандал в нощно заведение. Получен е на 7 юли около 05,00 часа. На мястото е изпратен екип, който установява, че 32-годишен мъж в резултат на конфликт с други лица, е паднал по стълбите и е получил комоцио. Прегледан е в ЦСМП-Сливен и е освободен. По случая е образувано досъдебно производство.", "date": "2019.07.08", "title": "МВР изяснява кой блъсна клиент на заведение по стълбите, мъжът е с комоцио"}
{"url": "https://www.24chasa.bg/novini/article/7548533", "text": "По обвинителен акт на Районна прокуратура-Велико Търново осъдиха на осем години лишаване от свобода при строг режим мъж за извършени блудствени действия, предадоха от държавното обвинение. Х. А. е признат за виновен за това, че на 21.03.2019 г. във Велико Търново, на пътека между ресторант „Макдоналдс“ и ул. „Стоян Коледаров“, извършил по отношение на жена действия с цел да възбуди и удовлетвори свое полово желание без съвкупление, като употребил сила. Обвиняемият е осъждан многократно. Известен е с избухлив характер, злоупотреба с алкохол, вследствие на което става изключително агресивен и неконтролируем, предизвиква конфликти с граждани, нарушава обществения ред и извършва престъпления от общ характер. На 21.03.2019 г. около 12:00 ч. пострадалата отивала на работа. В същия момент в обратна посока вървял обвиняемият. В момента, в който трябвало да се разминат, обвиняемият сграбчил жената с двете си ръце за раменете и започнал да извършва блудствени действия. Пострадалата се уплашила, но успяла да отблъсне нападателя си и да се обади на съпруга си, с когото се била разделили малко преди това.", "date": "2019.07.08", "title": "Великотърновец ще лежи 8 години\nза блудство"}
{"url": "https://www.24chasa.bg/novini/article/7548496", "text": "42-годишният В. Д. от петричкото с. Кавракирово е привлечен като обвиняем за причинена смърт на пътя. На 25 януари 2019 г. около 15 ч и 30 мин., на пътя от Петрич към Сандански намалил почти до спиране скоростта на управлявания от него автомобил \"Фолксваген Голф\" на забранен за това участък. С нарушението си В. Д. създал предпоставка за удар между движещия се зад него лек автомобил \"Ауди А7\" и движещият се насреща лек автомобил \"Рено Туинго\". Вследствие на удара загива водачът на реното.", "date": "2019.07.08", "title": "Обвиниха шофьор за смърт на пътя край Петрич"}
{"url": "https://www.24chasa.bg/novini/article/7548559", "text": "Масирана полицейска акция се проведе в понеделник в Севлиево. Части на града бяха блокирани от спецполицаи и жандармерия. Става дума за съвместно мероприятие на прокуратурата и МВР. По първоначална информация на   е арестуван шефът на митническото бюро в града. Очаквайте подробности!                                                                                                                                                                                                                                                                                                                       ", "date": "2019.07.08", "title": "Жандармерия блокира Севлиево"}
{"url": "https://www.24chasa.bg/novini/article/7548563", "text": "Когато сте щастливи и тананикате любимата си песен или си подсвирквате, това е нормален акт. Хората използват подсвиркването, за да привлекат внимание или да извикат някого или просто за да се забавляват. Но в много култури подсвиркването, особено на закрито, е свързано с лош късмет или зло, пише „Сабах“ цитиран от БГНЕС. В   широко разпространено мнението, че свиркането през нощта призовава дявола. Но това особено суеверие не е характерно само за Турция, а може да се открие и в много други култури по света. В   хората вярват, че подсвиркването през нощта нарушава нощната тишина и така може да донесе опасност за свиркащия. Същото е и в , но те не вярват, че свиренето е само повик на зли духове. Професионално практикуващи йога китайци вярват, че така могат да се призоват свръхестествени същества, диви животни и метеорологични явления.  се смята, че свиренето в закрити помещения предизвиква бедност и според руска поговорка “изсвирва парите” (издухва ги далеч от свирещия – бел. прев.). И за разлика от всички други култури, руснаците не вярват, че в свиренето на закрито или на открито има някаква разлика. В Естония също вярват, че свиренето на закрито може да доведе до лош късмет и освен това, че може да подпали къщата. Във   суеверието за подсвиркване отива на друго ниво. В британската култура има суеверие в „Седемте свирачи“, които са седем мистериозни птици или духове, които призовават или предвещават смърт или голямо бедствие. Има сведения, че през 18-ти век стотици минни работници престават да работят за един ден, твърдейки, че са чули мистериозна свирка и не могат да работят, защото нещо лошо ще се случи. Всички тези суеверия вероятно са свързани с времето, когато хората са били езичници и са били силно загрижени за духовете и неестествения свят. Днес повечето хора дори не знаят защо са против свиренето; въпреки това те все пак следват стъпките на своите предци. Освен в културите, суеверия за подсвиркването има и в някои професии. Например, подсвиркването в сградата на театъра се смята за бъдещ провал. Актьорите вярват, че ако някой свири зад кулисите, лоши неща се задават на хоризонта не само за тях, но и за цялата театрална компания. Моряците също забраняват свиркането на борда, като вярват, че носи лош късмет на целия екипаж и на кораба.", "date": "2019.07.08", "title": "Подсвиркването: Призовава дявола, носи бедност или е просто знак на щастие"}
{"url": "https://www.24chasa.bg/novini/article/7548579", "text": "Кипър заяви днес, че силно осъжда нарушаването на суверенните му права от страна на Турция, след като Анкара изпрати втори сондажен кораб край острова, за да търси петрол и газ, предаде агенция Ройтерс, цитирана от БТА. \"Това планирано второ сондиране...е ескалация от страна на Турция на нейните постоянни нарушения на суверенните права на Кипър, базиращи се на закона на ООН за морско и международно право, и най-сериозно нарушение на суверенитета на Република Кипър\", посочи в изявление президентството на Кипър. Днес в района на остров Кипър пристигна турският сондажен кораб \"Явуз\". Друг кораб - \"Фатих\", се намира край западните брегове на Кипър от началото на май. Миналия месец лидерите на ЕС предупредиха Турция да прекрати сондажите във водите около острова или рискува блокът да вземе мерки спрямо Анкара. Предупреждението бе направено след призив от Гърция и Кипър.", "date": "2019.07.08", "title": "Кипър: Втори турски сондажен кораб край бреговете ни е нарушение на суверенитета ни"}
{"url": "https://www.24chasa.bg/novini/article/7548582", "text": "Сръбският външен министър Ивица Дачич осъди решението на Косово и Албания да бойкотират регионална среща, обвинявайки ги, че искат да създадат обща държава на Балканите, предадват Асошиейтед прес и БТА. Бившата сръбска област Косово и Албания обявиха, че няма да присъстват на среща на върха на Процеса за сътрудничество в Югоизточна Европа /ПСЮИЕ/, която започва днес в Сараево, защото Косово не е поканено на нея като суверенна държава. Косовската независимост, обявена през 2008 г., бе призната от повечето западни държави, но не и от Сърбия и нейния съюзник Русия. Сръбският външен министър каза, че бойкотът на срещата е част от стратегията на Албания и населеното главно с етнически албанци Косово да обединят външната си политика и евентуално да създадат така наречената Велика Албания. Създаването на етнически чисти държави в Западните Балкани е смятано за най-голямата заплаха за мира в този нестабилен регион.", "date": "2019.07.08", "title": "Дачич: Косово и Албания искат да създадат обща държава на Балканите"}
{"url": "https://www.24chasa.bg/novini/article/7548591", "text": "Състав на кюстендилския Окръжен съд върна на прокуратурата за доразследване делото срещу бившия управител на общинската болница в Дупница Росен Тимчев заради неточности в обвинителния акт, съобщи БТА. Тимчев е обвинен в безстопанственост и сключване на неизгодна сделка, в качеството му на управител на лечебното заведение през 2016 година. Според продължилото почти две години разследване, болницата е била ощетена с близо 30 хиляди лева. Според държавното обвинение той е извършил незаконни транзакции в своя полза за сметка на паричните средства на болницата. Сумите не били заведени в касовата книга на болницата. Липсвали разходнооправдателни документи - фактури, вносни бележки или фискални бонове. Същевременно Тимчев продал на друга болница апарати за хемодиализа, като сам определил цена, без да има право да се разпорежда с дълготрайни активи и без разрешение на принципала. Определението на Кюстендилския окръжен съд може да се обжалва в седемдневен срок.", "date": "2019.07.08", "title": "Върнаха за доразследване делото срещу бивш управител на болницата в Дупница"}
{"url": "https://www.24chasa.bg/novini/article/7548595", "text": "Местните жители разчистват след две от най-силните земетресения, сполетели Калифорния от десетилетия, а учените предупреждават, че и двете трябва да послужат като предупреждение да се подготвят за \"Големия трус\", от който тук хората отдавна се страхуват. Калифорния отпуска повече от 16 милиона долара за монтиране на хиляди сензори за засичане на земетресения в целия щат, които според служители ще дадат на доставчиците на комунални услуги и на влаковете ценни секунди, в които да преустановят работа преди началото на труса. Губернатор Гавин Нюсъм заяви, че е време местните жители да свършат това, което се очаква от тях - да си съставят маршрути за евакуация и си приготвят чанти с храна, вода, фенери и други необходими вещи в случай на земетресение. \"Това, честно казано, е \"аларма\" за останалите части на щата и други места в страната\", каза в събота Нюсъм на пресконференция, посветена на усилията за предоставяне на помощ на един пустинен регион, разтърсен от няколко земетресения едно след друго. Земетресенията с магнитуд 6,4 в четвъртък и с магнитуд 7,1 в петък бяха с епицентър на 18 километра от малкия пустинен град Риджкрест, разположен на около 241 километра от Лос Анджелис. Земетресенията нанесоха щети на магистрали, предизвикаха скъсване на газопроводи, причинили пожари в няколко къщи. Според служители пострадали са около 50 къщи в намиращия се наблизо малък град Трона. Няма загинали или сериозно ранени, което властите отдават на отдалечеността на града, намиращ се в пустинята Мохаве. \"Всеки път, когато преживеем земетресение с магнитуд седем и няма загинали, тежко ранени, нито значителни материални щети, ми се ще да кажа, че това е благословия и чудо\", заяви вчера Андрю Фрийборн, говорител на пожарната на окръг Кърн. Сеизмолози заявиха, че при земетресение с подобен магнитуд в голям град като Сан Франциско, Лос Анджелис или Сан Диего могат да се срутят мостове, сгради и пътища, да се стигне до опустошителни пожари заради прекъсване на газопроводи. \"В Южна Калифорния на всеки две години ще има средно по едно земетресение с магнитуд шест. Всъщност изминаха 20 години без такова земетресение, така че станахме свидетели на най-спокойните 20 години в историята на Южна Калифорния\", заяви сеизмологът Луси Джоунс от Калифорнийския технологичен институт. \"Не е вероятно това да продължи в дългосрочен план. Геоложките характеристики продължават да се променят и трябва да очакваме и по-силни трусове. И когато това се случи близо до хора, положението ще е доста по-тежко\", добавя тя. Затова има нужда от подготовка, твърдят Нюсъм и други. Някои калифорнийци като Грег Месиджиън от Лос Анджелис твърдят, че вече взимат предпазни мерки. За него земетресението през 1994 г. в Нортридж, при което загиват 61 души и което причинява материални щети на стойност 15 милиарда долара, е било сериозно предупреждение. Домът му в долината Сан Фернандо, намирал се точно над разлома, бил почти напълно разрушен. \"Имахме тухлени стени по периметъра и всичките се срутиха. Имаше пукнатини в басейна. Вътре в къщата всички вещи по рафтовете се счупиха. Телевизорите паднаха и се счупиха. Коминът ни се срути. Стените се напукаха. Със средствата от застраховката за земетресения, той направил ремонт. В неделя пенсионираният учител прегледал чантата си за извънредни ситуации и се уверил, че разполага с всичко необходимо за следващото земетресение. Съдържанието на чантата: достатъчно вода за една седмица, резервни обувки и дрехи, фенерчета, батерии, храна, зарядно за мобилен телефон и храна за кучето. Подготвил си е и маршрут за евакуация, като единият му автомобил е паркиран в гаража, а другият - на алеята, в случай, че гаражът рухне върху автомобила. Земетресението от 1994 г. не е най-опустошителното в Калифорния. Известното земетресение в Сан Франциско от 1906 г. отнема живота на 3000 души. При земетресението в Сан Фернандо през 1971 г. с епицентър недалеч от този на земетресението в Нортридж загиват 65 души. Земетресението в Лома Приета през 1989 г., наречено земетресението от Световните игри, защото удря района на залива на Сан Франциско, когато Сан Франциско Джайънтс играят третия гейм на Световните игри, отнема живота на 63 души. Кейти Миреску от Лос Анджелис разказва, че е имала намерение да поднови съдържанието на чантата си за спешни ситуации и сега има стимул да го направи. Според нея последните земетресения са били най-силните, откакто се е преместила в Калифорния през 2000 г. \"Силата на тези земетресения ни накара незабавно да се уверим дали имаме всичко необходимо\", казва тя. Дизайнерът на продукти за \"Сейлсфорс\" похарчила 250 долара за всичко - от къмпинг фенери, сигнални ракети и водоустойчив кибрит до неразваляща се храна, йодни таблетки за пречистване на вода и лиофилизирана храна за кучето. Тя принтирала копия на паспорта си и на този на съпруга си, а също така на шофьорските им книжки и на застрахователната полица за земетресения. Някои хора в други щатове също взимат мерки. \"Когато видя място, сполетяно от две силни земетресения едно след друго, винаги се питам какво следва? Това със сигурност ме кара да се притесня за това, което следва, и дали съм подготвена\", казва Лаура Сампсън от Палмър, Аляска. Сампсън си била у дома, в града североизток от Анкъридж, през ноември, когато земетресение с магнитуд седем разлюляло района. Тя твърди, че продължава да се нуждае от по-добър план за това как да се свърже с любимите си хора след земетресение. Докато хората се подготвяха, властите в селския окръг Кърн поправяха пътища и възстановяваха комуналните услуги. Земетресенията причиниха пожари в няколко къщи, спирания на тока, повреди на газопроводи, пукнатини по сгради и наводнения в някои къщи, в които имаше повреди на водопровода. Нюсъм заяви, че щетите възлизат на над 100 милиона долара и каза, че президентът Доналд Тръмп му се е обадил, за да предложи помощ от федералното правителство. Всички пътища, обслужващи Риджкрест (град с население от 28 000 души), бяха обезопасени вчера за преминаване на автомобили, водата и токът бяха възстановени, а автобусите на градския транспорт ще подновят работа днес, заяви началникът на полицията Джед Маклафлин. Той каза, че се прави инспекция на къщите за щети и че всички правителствени сгради са в изправност. Служители призоваха няколкостотинте души, дошли на среща на общността вчера вечерта в Риджкрест, да вземат мерки, веднага щом бъде възстановена течащата вода в домовете им, след като тя спря след двете земетресение, разлюлeли града в четвъртък и петък. Служителите помолиха местните жители на продължилата два часа среща да преваряват вода поне в рамките на няколко дни след възстановяването на водоподаването. Кметът Пеги Брийдън заяви, че два камиона с вода ще пристигнат в Реджкрест и разположеното наблизо малко градче Трона. Няколко души на срещата в общинския център център Кер Макги заявиха, че ще имат нужда от психологическа помощ във връзка с преживяното вследствие на повредите, причинени от земетресенията, като например факта, че е трябвало да спят извън къщите си. Брийдън каза на местните жители, че са доказали твърдостта си. \"Аплодисменти за Риджкрест!\", каза тя на фона на ръкопляскания. Жителите на разположения недалеч град Трона, намиращ се югозападно от Долината на смъртта, съобщиха, че електричеството в града е възстановено, но все още в много домове няма вода и газ. Хората в града с население от близо 2000 души се наредиха на опашка за чиста вода, която войниците от калифорнийската национална гвардия раздаваха в гимназията в Трона. \"Току-що взех няколко пакета с бутилки с вода за мен и кучето ми\", каза Джеб Хейлман, който добави, че 40-годишната му къща не е пострадала от труса. По думите му, когато в петък започнало земетресението, той бил на десет етажа над земята, работейки върху бойлер в завода на Сърлс Вали Минералс. \"Държах се с всички сили, за да оцелея. Беше си голямо клатене\", казва той с усмивка. Тъй като температурите са около 100 градуса по Фаренхайт, Националната гвардия ще раздава вода\", докато има нужда, каза сержант Робърт Мадригал. Служители взеха мерки заради горещината и хилядите по-слаби вторични трусове, очаквани през следващите няколко дни. Американският геофизически институт заяви, че има само един процент шанс за друго земетресение с магнитуд седем или повече през следващата седмица и по-голяма възможност за земетресения с магнитуд шест. Националната гвардия изпраща 200 войници, логистична подкрепа и авиация, заяви генерал майор Дейвид Болдуин. Калифорнийската служба за извънредните ситуации достави походни легла, вода, храна и охладителни центрове в региона, заяви директорът Марк Гилардучи.", "date": "2019.07.08", "title": "Земетресения подсетиха калифорнийците да се подготвят за \"Големия трус\""}
{"url": "https://www.24chasa.bg/novini/article/7548719", "text": "След убедителната победа на Нова демокрация и нейния лидер Кириакос Мицотакис на изборите в Гърция мнозина експерти и познавачи на политическата обстановка в Северна Македония, Гърция и региона отварят въпроса за бъдещето на Преспанския договор, пише в. \"Нова Македония\", цитиран от БТА. Според \"Ню Юръп\" е несъмнено, че на новото правителство на Нова демокрация ще бъде необходимо време, за да се организира по отношение на външната политика, особено поради чувствителния въпрос със Северна Македония, пише изданието. Предполага се, че новото правителство няма да се съгласи с Вашингтон за ползите от Преспанското споразумение, твърдения за ползи, с които Нова демокрация не се съгласяваше. Очаква се напрежението около този въпрос да бъде повишено, особено ако гръцката страна изпълни обещанията на Мицотакис от миналата година. Трябва да се очаква и допълнително напрежение с Вашингтон, ако новото гръцко правителство временно замрази двустранните отношения със Скопие и поиска ревизия на Преспанския договор, пише \"Ню Юръп\". През февруари в Кожани новият премиер Мицотакис заяви, че ще използва правото на вето по пътя на Северна Македония към ЕС, ще се бори да защити гръцките македонски продукти и ще предложи силен план за развитие на Северна Гърция. Месец по-късно лидерът на Нова демокрация заяви точно обратното - на дискусия по време на икономическия форум в Делфи той каза, че ще зачита международния договор от Преспа, макар той изобщо да не му харесва. Голяма част от познаващите обстановката очакват опитният бивш евродепутат Йоргос Кумуцакос да поеме министерството на външните работи. В миналото той често пъти критикуваше договора от Преспа, обещаваше нови преговори с Македония и подписване на нов договор, който да бъде освободен от всеки елемент, подхранващ иредентизма на Скопие и опасния национализъм на различни екстремни кръгове. От македонска страна предстои да се види какво отношение ще има правителството на Зоран Заев към новото гръцко правителство, имайки предвид сътрудничеството на македонския премиер с Алексис Ципрас, посочва скопският вестник.", "date": "2019.07.08", "title": "Вестник \"Нова Македония\": Бъдещето на Преспанското споразумение е в ръцете на Мицотакис"}
{"url": "https://www.24chasa.bg/novini/article/7548693", "text": "Втората по големина на капитала банка в света - China Construction Bank, обмисля навлизане в България. Това заяви председателят на Българската търговско-промишлена палата Цветан Симеонов пред Bloomberg TV Bulgaria. По думите му представилите на China Construction Bank Corporation, която има активи за 3,3 трлн. долара и годишна печалба от 37 млрд. долара, са посетили България заедно с изпълнителния заместник-председател на банката и доста сериозен екип и представителя им в Люксембург. \"Те разглеждат много сериозно темата за свое присъствие в България и формата му. За голямо съжаление държавните институции не проявиха интерес, но ние ще направим необходимото - информацията, която събрахме, да достигне до тях и при следващата визита да могат да бъдат договорени с по-големи подробности и то с институциите, от които зависи осъществяването на това намерение\", заяви Симеонов пред водещия Христо Николов. Миналата седмица от съобщение на президентството стана ясно, че държавният глава Румен Радев е поканил китайска банка да открие представителство у нас, но без да се съобщава коя точно е финансовата институция. China Construction Bank Corporation е една от водещите търговски банки в континентален Китай и започва дейността си през октомври 1954 г. като Китайска строителна банка. Тя е листната на фондовата борса в Хонконг от октомври 2005 г. и на Шанхайската фондова борса от септември 2007 г. В края на 2018 г. пазарната капитализация на банката достига 207,179 млрд. долара, което я поставя на пето място сред банките в света. С 14 977 клона и 345 971 служители тя предоставя цялостни финансови услуги, включително лично банкиране, корпоративно банкиране, управление на инвестиции на стотици милиони индивидуални и корпоративни клиенти. China Construction Bank Corporation има и широко представяне в света - над 200 клона и дъщерни дружества от всички нива в 29 страни и региони по света. Дъщерните дружества покриват множество бизнес области, като взаимни фондове, финансов лизинг, животозастраховане, имуществено застраховане, инвестиционно банкиране, фючърси и пенсии.", "date": "2019.07.08", "title": "Втората по големина банка в света - China Construction Bank, обмисля влизане у нас"}
{"url": "https://www.24chasa.bg/novini/article/7548755", "text": "18-годишна момиче e загинало, след като едномоторното самолетче, което е управлявало, се е разбило насред голф игрище в американския щат Мисисипи. Лейк Литъл искала да стане професионален пилот. Тя е упражнявала излитане и кацане, когато в един момент изгубила контрол над летателната машина и тя е паднала, разказват американските медии. Литъл е възнамерявала да вземе участие в един от местните конкурси за красота в Мисисипи, в който победителката може в продължение на година да популяризира сред туристите най-забележителните места в щата.  Момичето искало да учи логопедия и по-късно да отвори собствен център, където да помага на хора с нарушено говорене, а по-късно да осъществи и мечтата си в сферата на авиацията. Властите са започнали разследване на инцидента. Установено е, че момичето е имало разрешително за управление на такъв тип едномоторни самолети.", "date": "2019.07.08", "title": "18-годишна се разби с едномоторен самолет в Мисисипи, загина"}
{"url": "https://www.24chasa.bg/novini/article/7548776", "text": "Жител на Балчик се хвърли от тераса и загина, съобщават от полицията. Тялото е намерено от двама души, които подали сигнал на тел. 112 на 7 юли, съобщи  . Мъжът се е хвърлил от прозореца на остъклена тераса на блок в квартал \"Балик\" в Балчик, е установено при извършения оглед на местопроизшествието. Той е с диагноза \"психични и поведенчески разстройства вследствие алкохолна зависимост\".", "date": "2019.07.08", "title": "Мъж от Балчик се хвърли от тераса, загина"}
{"url": "https://www.24chasa.bg/novini/article/7548821", "text": "Над 641 000 души получават месечна финансова подкрепа по новия Закон за хората с увреждания (ЗХУ). Техният брой е с 144 335 повече в сравнение с хората с увреждания, които получаваха интеграционни добавки според действащото до края на 2018 г. законодателство. Това е съобщил министърът на труда и социалната политика Бисер Петков пред журналисти, след като е участвал в първото заседание на новосформирания Съвет за наблюдение на политиките на и за хората с увреждания, съобщиха от пресцентъра на министерството. Всички хора с увреждания получават финансова подкрепа в по-висок или запазен размер в сравнение с миналата година. Никой не е ощетен, на никой не е намалена помощта, е казал министър Петков. По думите му заложеният бюджет на МТСП за политики за хората с увреждания достигна 550 млн. лв. за 2019 г. С тези средства осигуряваме максимална подкрепа в различните области за интеграция на хората с увреждания, е казал министърът. Статистиката на Агенцията за социално подпомагане към края на май показва, че над 305 000 хора с увреждания получават по-благоприятен размер на месечната финансова подкрепа в сравнение с получаваните до 31 декември 2018 г. месечна добавка за социална интеграция и прекратената социална пенсия за инвалидност, получавана като втора пенсия. Съгласно ЗХУ хората с увреждания със степен на увреждане от 50 до 70,99 на сто месечната финансова подкрепа е в размер на 7 процента от линията на бедност (348 лв. за 2019 г.), което прави 24,36 лв. За хората със степен на увреждане от 71 до 90 на сто помощта е 15 процента от линията на бедност или 52,20 лв. Хората с над 90 процента степен на увреждане получават 25 на сто от линията на бедност или 87 лв. За тази група увеличението в сравнение с миналата година е минимум с 12 лв. Хората с над 90 на сто степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест финансовата подкрепа е в размер на 30 на сто от линията на бедност или 104,40 лв., което е с около 30 лв. повече в сравнение с 2018 г. Най-голямо увеличение на финансовата подкрепа получават хората с над 90 на сто степен на увреждане с право на чужда помощ, които получават социална пенсия за инвалидност. В тази категория през месец май попадат 12 932 души, които съгласно новото законодателство вземат 57 процента от линията на бедност или 198,36 лв. За тази група финансовата подкрепа е увеличена с около 123 лв. в сравнение с 2018 г.", "date": "2019.07.08", "title": "Над 641 000 души получават месечни помощи по новия Закон за хората с увреждания"}
{"url": "https://www.24chasa.bg/novini/article/7548828", "text": "Беларус заяви, че е готова да приеме на своя територия нов кръг мирни преговори между Украйна и Русия,  , предават ДПА и БТА. \"Нашият президент напълно подкрепя предложението на Володимир Зеленски\", заяви кабинетът на беларуския президент Александър Лукашенко. \"Не може да се гледаме един друг през мерници. Трябва да се седне и да се решат натрупаните проблеми\", се казва още в комюникето. Беларус и съседна Русия са близки съюзници, отбелязва ДПА. Преди четири години Беларус беше домакин на украинския и руския президент и на лидерите на Германия и Франция. Тогава се състояха мирни преговори, довели до споразумение за прекратяване на огъня. \"Минск не само е готов. Беларуското ръководство винаги е заявявало, че сме готови да направим всичко възможно за бързото възстановяване на мира на територията на Украйна\", заяви беларуският министър на външните работи Владимир Макей, цитиран от руската агенция Интерфакс. Над 40 процента от украинците са за преки преговори със самопровъзгласилите се Донецка и Луганска народна република, за да бъде постигнат мир в региона, показва социологическо изследване, цитирано от ТАСС.", "date": "2019.07.08", "title": "Лукашенко подкрепя идеята на Зеленски за среща с Путин"}
{"url": "https://www.24chasa.bg/novini/article/7548831", "text": "Украйна се придвижва към постоянно прекратяване на огъня с подкрепяните от Русия сепаратисти. Това заяви днес новият украински президент Володимир Зеленски след среща на върха ЕС-Украйна в Киев, предаде ДПА. . Украинският президент обаче остави в сила санкциите срещу Русия, като каза, че тези мерки ще продължат да се прилагат, докато териториалната цялост на Украйна бъде възстановена. \"Санкционната политика е последното цивилизовано средство за постигане на мир\", заяви Зеленски. Украинският президент изрази благодарност към ЕС за помощта, оказана за възстановяване на обхванатите от конфликта райони в страната му и за подкрепата за антикорупционните реформи. Зеленски каза, че европейските партньори са готови да предоставят на Украйна помощ в размер на 500 милиона евро, предаде ТАСС. Това ще бъде четвърта програма за макрофинансова помощ за Украйна, уточни той. В срещата от страна на ЕС участваха председателите на Европейския съвет и на Европейската комисия, Доналд Туск и Жан-Клод Юнкер, припомня ДПА. Туск каза, че вероятно това е последното му пътуване до Украйна като ръководител на Европейския съвет. Той припомни, че в Брюксел някои са го наричани проукраински маниак и че често са му заявявали това в лицето. \"Честно казано, аз съм много горд от този епитет\", каза Туск. През уикенда председателят на Европейския съвет посети с украинския президент обхванатата от конфликта Луганска област. Първата задгранична визита на Зеленски след избирането му за президент беше миналия месец в Брюксел като знак на солидарност с ЕС.", "date": "2019.07.08", "title": "Зеленски: ЕС е готов да даде 500 милиона евро помощ на Украйна"}
