{"url": "https://www.24chasa.bg/novini/article/6915720", "text": "От 2020 г. “Софийска вода” въвежда допълнително най-модерния в момента начин за пречистване на водата - чрез нагряване с ултравиолетови лъчи. Това съобщи в петък новият изпълнителен директор на компанията Васил Тренев. Инвестицията вече е предвидена в бизнес плана на дружеството, като този метод се въвежда постепенно във всички дружества на френската “Веолия”, която е собственик на “Софийска вода”. Нагряването с ултравиолетови лъчи се предпочита пред хлорирането, тъй като чрез него ДНК-то на микроорганизмите се разрушава напълно. Така е сигурно, че по пътя на водата от пречиствателната станция до крайния потребител те няма да могат да се възстановят, обясниха експерти на дружеството. Третирането с хлор обаче ще остане, тъй като това е изискване на законодателството, обясни Тренев. От няколко месеца насам лабораторията на “Софийска вода” вече е акредитирана да измерва и нивото на уран в питейната вода, т.е. резултатите от нейните проби се приемат за достоверни. Преди това уранът във водата на софиянци се е измервал от друга акредитирана лаборатория и никога не е показвал отклонения от нормата, казаха от лабораторията. Трите най-важни качества на питейната вода в София са ниската соленост, ниското съдържание на флуор и нейната мекост, обясниха експертите на дружеството. “Софийската вода е с много ниска соленост и това помага за изчистване на токсините от организма и поддържане на красива кожа. Флуорното съдържание в нея е толкова ниско, че децата спокойно могат да пият от чешмата. Освен това нейната мекост е 12 пъти под нормата и тя не оставя почти никакви отлаганията от минерали. Затова в София не е нужно да правите каквото и да било, за да се борите с котления камък - такъв просто няма”, обясни старши мениджърът на лабораторията Весела Стефанова.", "date": "2018.06.15", "title": "Водата в София ще се пречиства и с UV лъчи (Обзор)"}
{"url": "https://www.24chasa.bg/novini/article/6916004", "text": "Левоцентристката Чешка социалдемократическа партия (ЧСДП) гласува на вътрешен референдум да влезе в коалиция с центристката формация Дeйствие на недоволните граждани 2011 (АНО) на премиера Андрей Бабиш. Това съобщи председателят на ЧСДП Ян Хамачек, цитиран от Ройтерс. Този развой означава, че двете партии може да формират заедно правителство, което обаче ще се нуждае от подкрепата в парламента на проруската и антинатовска комунистическа партия, за да получи вот на доверие, какъвто се гласува на всеки нов кабинет. ЧСДП и АНО ще разполагат заедно с 93 депутати в 200-членната долна камара на чешкия парламент, отбелязва Ройтерс, цитирана от БТА. Ръководството на комунистическата партия одобри днес списък с условия, при които ще подкрепи коалиционното правителство, включително опазване на природните богатства и повишаване на минималната заплата и на пенсиите. Формацията уточни, че ще обяви окончателното си решение дали ще подкрепи бъдещия кабинет до края на месеца. Комунистите ще имат съюзник в лицето на президента с проруски позиции Милош Земан, насочвайки курса на правителството в области като енергетиката, предвид това че новият кабинет ще трябва да реши дали да разшири двете съществуващи в Чехия атомни централи. Разширяването, на стойност милиарди долари, би било най-големият инвестиционен проект в Чехия, а Русия е водещ претендент за участие в него, отбелязва Ройтерс. Бабиш оглавява служебен кабинет, откакто през януари първото съставено от партията му правителството изгуби вот на доверие в парламента. Той прогнозира, че новият кабинет може да бъде формиран до края на юни, а вотът на доверие да бъде гласуван след 9 юли.", "date": "2018.06.15", "title": "Чешките социалдемократи се съгласиха да влязат в коалиция с центристката партия АНО"}
{"url": "https://www.24chasa.bg/novini/article/6915634", "text": "Кметът на Септември Марин Рачев издал заповед за промяна на устройствен план с цел построяване на семеен хотел в землището на село Варвара от фирма, която била на майка му. Затова той бе уличен в конфликт на интереси от комисията “Антикорупция”. Сигналът крещу Рачев бил подаден от адвокат Николай Баташки от инициативния комитет “Да спасим община Септември” на 8 януари т. г. В него се казвало, че на 15 септември 2017 г. кметът издал заповед, с която имот от фонда на “Дървопроизводителни горски площи” се давал за семеен хотел. Заповедта била в изпълнение на решение на общинския съвет от 30 март 2016 г. Предложението за изработване на проект за промяна на устройствения план било внесено от кмета. На 21 декември 2017 г. комисия в регионалната дирекция по горите в Пазарджик променила предназначението на имота. Рачев бил поканен за изслушване от “Антикорупция” на 15 март т. г. Той обаче не могъл да отиде, защото бил болен. Явил се на 28 март. Пред комисията обяснил, че искането за промяна на устройствения план не било внесено в общината от майка му. Тя станала собственик на фирмата 6 месеца по-късно. Рачев не знаел този факт до декември 2017 г. Когато научил, отменил заповедта си. Комисията “Антикорупция” обаче приема, че макар и да няма директно настъпила облага за дружеството на майката на Рачев, достатъчно е само, че тя е била възможна. Кметът е трябвало да си направи отвод и да не се произнася по казуса, казват от “Антикорупция”. Решението може да се обжалва пред съда.", "date": "2018.06.15", "title": "Кметът на Септември дал терен за хотел на майка си (Обзор)"}
{"url": "https://www.24chasa.bg/novini/article/6916020", "text": "Турските избиратели в България се готвят за вота в почивните дни. Повече от 8500 ще гласуват на извънредните избори за президент и парламент на Турция, предаде  . Предизборната кампания на основния конкурент на Реджеп Тайип Ердоган за президентските избори Мухарем Индже изненадващо стигна до Кърджали. На ифтар преди 2 седмици той бе посрещнат от лидерана ДПС и кмета на града. „Щом „Арда” е шампион и аз като шампион на Турция ще ти дам моя шал. Каня българските изселници и жителите на Кърджали да ме посетят, след като бъда избран”, заяви Мухарем Индже. Основното му предизборно обещание е да настъпи спокойствие.", "date": "2018.06.15", "title": "Над 8500 в България имат право да гласуват за избора на президент на Турция"}
{"url": "https://www.24chasa.bg/novini/article/6916022", "text": "Вулканът Килауеа, който залива с лава Хавай, рани един човек и разруши десетки домове, започна да сипе скъпоценни камъни, пише \"Дарик\". Удивителното явление обаче няма да компенсира местните жители, тъй като стойността на минерала оливин не е висока, въпреки че, според преданията, е бил любимият скъпоценен камък на Клеопатра. “На фона на разрушенията наоколо и стреса от неизвестното, приятелите ми са се събудили, за да видят малки парченца оливин по цялата земя. Буквално валят скъпоценни камъни. Природата е наистина изумителна“, пише Ерин Джордан в Туитър.", "date": "2018.06.15", "title": "Вулканът Килауеа започна да сипе и скъпоценни камъни, освен лава"}
{"url": "https://www.24chasa.bg/novini/article/6915765", "text": "Хората с най-тежка инвалидност да получават от държавата по 765 лева месечно помощ за личен асистент. Става дума за около 10 хил. души, чиито увреждания са 90 и повече процента. Таванът на сумата е една минимална работна заплата и половина, а помощта ще варира в зависимост от индивидуалните нужди на болния човек от чужда помощ. Около този вариант в проекта на закон за личната помощ текат усилени разговори от вчера. Проекта написа омбудсманът Мая Манолова заедно с майките на деца с увреждания. Идеята е всеки да мине през индивидуална оценка, за да се изчисли на колко часа помощ има право. Сметките показват, че само за тези 10 хил. души ще са нужни около 92 млн. лв. В момента общо 80 хил. са българите с нужда от лична помощ, от тях 3 хил. са настанени в институции, а 10 хил. са с най-тежки увреждания. Така остават 67 хил., които ще получават под тавана от 765 лв. Всеки обаче ще има право да избере дали да продължи да получава 90 лв. от държавата, или да се освидетелства през новия закон. Социалната пенсия - 120,98 лв. в момента, няма да се пипа. В петък социалният министър Бисер Петков трябваше да представи на майките точните разчети по закона за личната помощ. Експертите обаче не са готови със сметките, защото не се знае отсега кой от колко часа помощ на ден има нужда. Това стана ясно след срещата на Петков с протестиращи майки и омбудсманката. Те се договориха в следващите 3 дни търсенето на пари да продължи, а във вторник, когато е свикан съветът за хората с увреждания, да бъде представен пълният проект “Манолова”. Сега няма никаква разлика - дават се по 90 лв. независимо дали лицето е в будна кома, неподвижно, или става дума за човек, който работи, но има трудности с придвижването, обясни Манолова. Национално представителните организации на хората с увреждания обаче защото за тях не е справедлив. “Това, което е обявено досега, изкривява идеята за личната помощ, свеждайки я до форма на подкрепа на семействата. Водещото там е финансовият аргумент, който е несъстоятелен, когато става въпрос за права и човешки живот”, каза председателят на Центъра за независим живот Капка Панайотова. В министерството вчера се обсъждаше и проектът за новия Закон за хората с увреждания, който също предизвиква спорове.", "date": "2018.06.15", "title": "Лична помощ от 765 лв. за близо 10 хил. с увреждания (Обзор)"}
{"url": "https://www.24chasa.bg/novini/article/6916029", "text": "Германският канцлер Ангела Меркел раздели Европа, като допусна в страната стотици хиляди бежанци през 2015 г., заяви германският министър на вътрешните работи Хорст Зеехофер, цитиран от ДПА. Зеехофер, председател на Християнсоциалния съюз (ХСС) - баварския традиционен съюзник на Християндемократическия съюз (ХДС) на Меркел - не е съгласен с нейната миграционна политика. Той заплашва да приложи своя план за недопускане на мигранти в Германия и без одобрението на канцлера, предаде БТА. Зеехофер каза пред в. \"Зюддойче цайтунг\", че Меркел е предизвикала \"разделение в Европа с решението си за бежанците през 2015 г.\" Въпреки острите разногласия за миграцията, ХСС потвърди, че не възнамерява да слага край на своя съюз с ХДС.", "date": "2018.06.15", "title": "Германският вътрешен министър: Меркел раздели Европа, допускайки бежанци"}
{"url": "https://www.24chasa.bg/novini/article/6916046", "text": "Летният туристически сезон ще бъде по-силен от предходния, въпреки спада на руските туристи. Регистриран е ръст на туристите от Полша, скандинавските страни, Франция и други пазари. Тази вечер Ангелкова откри официално \"Лято 2018\" в курортния комплекс Слънчев бряг, предаде БТА. Изпълнителният директор на \"Слънчев бряг\" АД Златко Димитров информира,че за лято 2018 дружеството е инвестирало 1 600 000 лв. в подготовката на комплекса. Направени са ремонти на алеи, улици, вложени са средства в озеленяване, надграждане на системата за видеонаблюдение и др.", "date": "2018.06.15", "title": "Ангелкова: Летният туристически сезон ще бъде по-силен от предходния"}
{"url": "https://www.24chasa.bg/novini/article/6915937", "text": "Партия Независими гърци няма да подкрепи споразумението за името със Скопие, но ще остане в правителството, подкрепя го и ще гласува против предложението на Нова демокрация за недоверие на правителството, заяви днес на дебатите в гръцкия парламент Мария Коля-Царуха от Независими гърци, цитирана от агенция МИА. \"За нас Македония е Гърция и Гърция е Македония\", каза Царуха, която е заместник-министър на вътрешните работи, отговарящ за въпросите на областите Македония и Тракия, предава БТА. Тя подчерта, че Независими гърци като патриотично движение категорично отхвърлят предложението \"името на Скопие\" да съдържа думата \"Македония\" и няма да гласуват за ратифицирането на споразумението, ако то бъде подписано. \"Няма да позволим на никого да фалшифицира нашата история. За нас и за мен лично името Македония не се отстъпва, нито съставно, нито с каквото и да е определение\", каза Царуха.", "date": "2018.06.15", "title": "Партия Независими гърци няма да\nподкрепи споразумението със Скопие,\nостава в правителството"}
{"url": "https://www.24chasa.bg/novini/article/6915622", "text": "Цигани от враждуващи кланове в столичния кв. “Христо Ботев” се биха и вдигнаха на крак жандармерията и столичната полиция посред бял ден в четвъртък. По неофициална информация поводът за скандала бил преразпределение на проститутки, които работели в Германия. Свадата започнала по обед между двама души, които бързо извикали подкрепление. Станало меле, при което било счупено стъклото на скъп джип беемве. Полицаите задържали 2-ма души. За да не се стигне до по-голям конфликт, в квартала е пратена и жандармерията. “Колегите ще останат там, докато е нужно, ако трябва и месец-два”, каза шефът на СДВР Ивайло Иванов. Двамата задържани имали криминални регистрации “из почти целия спектър на Наказателния кодекс”. Единият е лежал в затвора. В Кюстендил пък 6-има души бяха ранени при бой между съседи и роднини в циганския кв. “Изток”. Мелето тръгнало след спор между роднини в четвъртък вечерта. Към ромите, които се налагали с ритници и юмруци, се присъединили и комшиите от съседните къщи, които се появили със сопи в ръце. В масовото мелето участвали близо 20 души.", "date": "2018.06.15", "title": "Цигани се бият заради проститутки (Обзор)"}
{"url": "https://www.24chasa.bg/novini/article/6915965", "text": "Турският външен министър Мевлют Чавушоглу се срещна днес в Пекин с китайския вицепрезидент Ван Цишан и двамата обещаха засилване на отношенията между двете страни, предаде в.\"Хюриет дейли нюз\". Турция има волята да развива двустранните отношения с Китай, каза Чавушоглу след срещата. Китайският вицепрезидент Ван Цишан заяви, че е имал позитивна среща с турския външен министър, предава БТА. Това е индикация за важността, която Турция придава на Китай, защото Чавушоглу посети Китай в момент, когато в Турция предстоят президентски и парламентарни избори, посочи Ван. Турският външен министър е от вчера на двудневно посещение в Китай по покана на китайския си колега Ван И. Той посочи днес пред китайския вестник \"Глобал таймс\", че посещението му е продължение на обсъжданията, които президентите на двете страни са водили по телефона през април. Те постигнаха съгласие, че ние трябва да укрепим и задълбочим двустранните отношения. Има стратегически проекти, които трябва да доведем докрай, изтъкна Чавушоглу пред в.\"Глобал таймс\". Той добави, че Китай е станал по-активен по регионални въпроси, включително за Близкия изток. Турция и Китай работят заедно за осъществяването на важни стратегически проекти. Днес ние обсъдихме важни теми като въпросите за възобновяемата енергия и АЕЦ, за изграждане на трета атомна електроцентрала. Можем да работим заедно и по въпроса за отбранителната промишленост, има общи проекти. В областта на туризма в броя на пристигащите от Китай в Турция туристи има почти 100-процентно увеличение, увеличение от 98 процента, каза Чавушоглу на съвместна пресконференция с китайския си колега Ван И, съобщава Анадолската агенция. Той посочи, че се е срещнал на работен обяд с ръководителите на най-големите фирми в Китай и изтъкна, че е призовал китайските бизнесмени да увеличат инвестициите си в Турция. Чавушоглу каза, че по време на разговорите с китайските официални представители са били обсъдени темите за сигурността и борбата срещу тероризма. Той добави, че двете страни ще продължат да се подкрепят по този въпрос, като трябва да се засили сътрудничеството им в сферата на сигурността и разузнаването. Турският външен министър посочи, че турската страна посреща със задоволство стъпките, предприети от китайското правителство за визови облекчения за турските граждани, и иска да види прилагането им на практика. Чавушоглу обърна внимание, че по регионални и по международни въпроси Китай проявява по-активна позиция. Ние виждаме съвпадение в позициите ни с Китай и по регионални, и по международни въпроси, каза турският външен министър, като добави, че Турция ще продължи сътрудничеството си с Китай за решаване на проблемите. Той посочи, че Анкара високо оценява безпристрастния и конструктивен подход на Китай по регионални проблеми. По време на визитата си в Китай Чавушоглу посети изследователски център на китайската технологична компания Хуауей в Пекин, съобщава в.\"Хюриет дейли нюз\".", "date": "2018.06.15", "title": "Турция и Китай обещаха да засилят двустранните отношения"}
{"url": "https://www.24chasa.bg/novini/article/6915981", "text": "В първия ден от работното си посещение в Република Македония вицепремиерът и министър на външните работи Екатерина Захариева връчи от името на българското външно министерство дарение от пет пълни компютърни конфигурации от най-ново поколение на детската градина \"Слънче\" в граничната община Ново село, съобщи пресцентърът на МВнР. \"Най-важното, което можем да направим за нашите деца, освен да ги подготвим за модерния свят на дигиталните умения, е да ги направим добри хора\", каза тя. Детската градина се посещава от 88 деца на възраст от 8 месеца до 6 години. Тя се реновира изцяло по проект от предприсъединителните програми за трансгранично сътрудничество. \"Радвам се, че европейските фондове отиват действително на правилното място и създават страхотни условия. Това е начинът да отглеждаме добри хора, които да растат със самочувствие и умения, за да изковат сами доброто си бъдеще\", обърна се министърът към директора на детското заведение Лиляна Зекирова и нейния екип. Захариева поздрави също Зекирова и кмета на Ново село Боро Стойчев за успешното сътрудничество с български общини. \"Убедена съм, че това е начинът нещата да вървят напред - като се виждаме заедно по различни линии\", заяви тя. Договорите между Македония и България и Гърция са много важни и смятам, че новият договор с Гърция няма да се отрази на нашия, каза външният министър Екатерина Захариева, отговаряйки на въпрос на агенция МИА как подписването на договора за името с Гърция ще се отрази на вече подписания договор за добросъседство с България. Захариева каза, че в проектодоговора между Македония и Гърция има разпоредба, според която нищо не може да противоречи на вече подписани преди това двустранни договори. \"Мисля, че и двата договора са много важни, и ние даваме пълна подкрепа и правим всичко възможно в края на месеца, на срещата на Европейския съвет на 26 и след това на 29 и 30 юни Македония да започне преговори за членство в Европейския съюз\", каза Захариева. Тя посочи също, че след подписването на договора за добросъседство между Македония и България търговията между двете страни се е увеличила, както и броят на туристите между двете страни. Агенция МИА отбелязва, че Захариева днес е посетила детска градина в Ново село, където българското правителство е дарило компютри. По-късно през деня водената от министъра делегация отдаде почит пред паметта на 71 български военни, погребани в българското военно гробище в Ново село. Мемориалът пази тленните останки на войници, загинали в Балканската, Междусъюзническата и Първата световна война. Той е едно от първите възстановени в Република Македония български военни гробища.", "date": "2018.06.15", "title": "Захариева: Правим всичко възможно Македония да започне преговори за членство в ЕС"}
{"url": "https://www.24chasa.bg/novini/article/6915999", "text": "Украинските власти обвиниха втори заподозрян за участие в заговор за ликвидиране на руския журналист Аркадий Бабченко, чието убийство бе инсценирано в Киев, след което той \"възкръсна\", предаде Асошиейтед прес. Миналия месец украинската полиция съобщи, че Бабченко, който е отявлен критик на Кремъл, е бил застрелян в апартамента си в столицата. На следващия ден обаче той се появи на пресконференция и властите обявиха, че инсценировката е била направена с цел да бъде разкрит руски заговор за убийството на десетки журналисти. Един заподозрян участник в заговора бе арестуван още същия ден, предаде БТА. Днес представител на Службата за сигурност на Украйна каза, че за организиране на терористични актове задочно е обвинен и Вячеслав Пивоварник, за когото се смята, че е в Русия. Той се опитал да вербува украински граждани за наемни убийци.", "date": "2018.06.15", "title": "Обвиниха втори заподозрян за заговора за убийството на журналиста Бабченко"}
{"url": "https://www.24chasa.bg/novini/article/6915728", "text": "Президентът на САЩ Доналд Тръмп каза днес, че Северна Корея е започнала да връща останките на американски войници, изчезнали по време на Корейската война (1950-53 г.), предаде Асошиейтед прес. Той каза това пред телевизия Фокс нюз по време на импровизиран разговор с журналисти на Северната поляна пред Белия дом. Президентът на САЩ отхвърли критиките срещу срещата си със севернокорейския лидер Ким Чен Ун, като посочи връщането на останките на американските войници като един от първите положителни резултати, предаде БТА. Тръмп не прие и критиките, че съвместната му декларация с Ким след срещата им е била твърде неясна и обща и че е направил много отстъпки на Пхенян. Президентът на САЩ каза, че възнамерява да се обади по телефона на севернокорейския лидер в неделя. Тръмп увери, че има \"много добри\" отношения с Ким. \"Дадох му своя пряк телефон и сега той може да ми позвъни, ако при него възникнат трудности. Аз мога да му позвъня, вече имаме връзка. Това е много добре\", каза Тръмп. Запитан защо не е повдигнал пред Ким въпроса за човешките права в Северна Корея, президентът на САЩ отговори: \"Знаете ли, аз не искам ядрено оръжие да унищожи вас и вашето семейство... Искам да имам добри отношения със Северна Корея\". Президентът на САЩ Доналд Тръмп каза още, че е възможно да се срещне с руския си колега Владимир Путин това лято. Говорейки пред журналисти на Северната поляна пред Белия дом, Тръмп отново се обяви за връщане на Русия в Г-7. Президентът на САЩ обвини своя предшественик Барак Обама за отстраняването на Русия от групата. \"Мисля, че Обама просто не харесваше Путин. Според него е много по-добре \"да се разбираме с Русия, отколкото да не се разбираме\", каза Тръмп. Президентът на САЩ дори обвини своя предшественик на поста за анексирането на Крим, което стана повод за изключването на Русия от Г-7. \"Путин просто не уважаваше Обама. Президентът Обама загуби Крим, разберете това\", посочи Тръмп. Говорейки за продължаващото разследване за евентуални връзки на неговата администрация с Русия, президентът на САЩ отново повтори убеждението си, че това разследване е \"твърде пристрастно\" и затова има резерви относно възможността да бъде интервюиран по въпроса от специалния прокурор Робърт Мълър. Тръмп оцени високо новия италиански премиер Джузепе Конти, с когото се срещна за първи път на срещата на Г-7 в Канада миналата седмица, и подкрепи \"твърдата позиция на неговото правителство за имиграцията\", предаде Франс прес. \"Изглежда, че сега побеждават онези, които заемат твърда позиция по имиграцията\", посочи президентът на САЩ, като не пропусна да припомни, че споделя тази позиция. След което добави, че неговите противници от Демократическата партия заемат слаба позиция по острия за Съединените щати миграционен проблем. Тръмп каза, че от представените два законопроекта по въпроса, които в момента се дебатират в Камарата на представителите, той със сигурност не би подписал по-умерения вариант. \"Искам законопроект, който да гарантира много сериозна сигурност по границата на страната\", подчерта президентът на САЩ. По-твърдият вариант предвижда изграждане на стена по границата с Мексико и ще отнеме на т. н. \"мечтатели\", които са влезли нелегално като деца в САЩ още преди години, шанса да получат американско гражданство. Това са предимно испаноезични емигранти от Латинска Америка, чийто брой възлиза на около 1,8 млн. души, отбелязва АП.", "date": "2018.06.15", "title": "Тръмп: Дадох прекия си телефон на Ким Чен Ун. С Путин може да се срещнем през лятото"}
{"url": "https://www.24chasa.bg/novini/article/6915690", "text": "Около 16,27 часа днес на тел. 112 е получен сигнал за това, че в частен дом в гр.Гоце Делчев има 42-годишен мъж от гр. Гоце Делчев, който е с прободни рани по тялото, съобщават от областната дирекция на МВР в Благоевград. От пристигналите на място полицейски служители и медицински екип е установено, че 42-годишният мъж е починал, като на място е намерен да лежи и 38-годишен мъж от гр. Гоце Делчев, който е с прободна рана в областта на шията. Същият е настанен за лечение в МБАЛ-Гоце Делчев. По случая е образувано досъдебно производство. Работата продължава. От полицията не съобщават имената на убития и ранения. Засега се предполага, че бившият футболист Марио Метушев е убил приятеля си Красимил Колджиев и след това е направил опит да се самоубие.", "date": "2018.06.15", "title": "МВР за кървавата драма в Гоце Делчев: Убитият е с много прободни рани"}
{"url": "https://www.24chasa.bg/novini/article/6915747", "text": "Силен дъжд се изля над автомагистрала \"Хемус\" и затрудни движението, видя репортер на \"24 часа\". Пороят намали видимостта на водачите и драстично забави тяхното движение. Някои шофьори дори спираха в аварийната лента, за да изчакат лошото време да отмине. На места върху пътното платно се е събрала вода. Преди тунел \"Витиня\" в посока Варна се е образувало задръстване заради ремонтните дейности, които се извършват в съоръжението.", "date": "2018.06.15", "title": "Проливен дъжд затрудни движението по АМ \"Хемус\" (Видео)"}
{"url": "https://www.24chasa.bg/novini/article/6915648", "text": "Ръководителят на Европейския механизъм за стабилност Клаус Реглинг заяви, че е \"спокоен\" за ангажимента на Гърция да остане на пътя на реформите, препоръчани от нейните кредитори, след официалното й излизане от спасителната програма през август, съобщава АФП. \"Има безпокойства на пазарите и в някои европейски парламенти за това, че би могло да има отстъпление\" от страна на Гърция, но \"няма никаква индикация, навеждаща на мисълта, че ще има връщане назад\", посочи Реглинг в края на двудневно посещение в Гърция, предава БТА. \"Аз съм спокоен\", каза той, след като се срещна с премиера Алексис Ципрас и с министъра на финансите Евклидис Цакалотос. \"Аз съм запознат с техните ангажименти да продължат договорените реформи\", по-специално в бюджетната сфера, изтъкна Реглинг. Визитата на Редлинг в Атина съвпадна с посещение в гръцката столица на заместник-председателя на Европейската комисия и комисар за еврото Валдис Домбровскис и се осъществи преди среща на министрите на финансите от еврозоната в четвъртък. На срещата на министрите на финансите от еврозоната трябва да бъдат уточнени условията за излизане на Гърция от спасителните програми със заеми, които осигуряваха финансовото оцеляване на страната от 2010 г. насам. Същевременно трябва да бъдат разгледани допълнителни мерки за облекчаване на гръцкия дълг, възлизащ на 178 процента от брутния вътрешен продукт, въпреки че Германия остава много резервирана по този въпрос. Продължава дебатът за \"начина, по който Гърция може да получи това, което й бе обещано, един устойчив дълг; може да има комбинация от мерки\", каза Цакалотос. Министрите на финансите от еврозоната трябва да се разберат също за размера на последния транш от заемите, който ще бъде отпуснат на Гърция. Сумата би трябвало да бъде \"между 10 и 12 милиарда евро\", уточни Редлинг. Тези средства са предназначени да попълнят резерв, възлизащ общо на около 18 милиарда евро, който трябва да гарантира обслужването на гръцкия дълг до 2020 г., в случай че предвиденото завръщане на страната на финансовите пазари бъде проблематично.", "date": "2018.06.15", "title": "Клаус Реглинг: Спокоен съм за ангажимента на Гърция след спасителната програма"}
{"url": "https://www.24chasa.bg/novini/article/6915659", "text": "С нов съвременен облик и повишена енергийна ефективност се сдобиха санираните сгради на Районно управление – Поморие и Районна служба „Пожарна безопасност и защита на населението” – Поморие, след реализирани проекти по Оперативна програма „Региони в растеж” 2014 – 2020 година. Енергийната ефективност на сградите е реализирана с бюджет от близо 1 230 млн. лева. Очакваният брой ползватели на обновените сгради на вътрешното ведомство в крайморския град е близо 260 000 души, като сред тях освен преките ползватели /служителите в двете структурни звена/, са включени жителите и българските и чуждестранни гости на Поморие, посещаващи го не само през активните летни месеци. Това съобщиха от МВР. Успешните дейности по проектите бяха инспектирани непосредствено след откриване разширението на пътя Слънчев бряг - Бургас от премиера Бойко Борисов, регионалния министър Николай Нанков, областния управител – Вълчо Чолаков, директора на Главна дирекция „Пожарна безопасност и защита на населението” – главен комисар Николай Николов, директора на ОДМВР – Бургас – старши комисар Калоян Калоянов, кмета на Община Поморие - Иван Алексиев, кметовете на съседни общини и депутати. Гостите се запознаха с възможностите на системата за видеонаблюдение, монтирана на територията на Поморие, която преди броени дни бе надградена с нови 48 камери. Новите камери са разположени в 24 възлови точки в Поморие, както и на кръстовището на Ахелой. Освен в Общината, мониторинг център има и в Районно управление - Поморие, като софтуерът на камерите има възможност за проследяване на номера в две локации /нощен и дневен режим/ и разпознаване на лица /също в нощен и дневен режим.", "date": "2018.06.15", "title": "Борисов посети реновираните сгради на районното управление и пожарната служба в Поморие (Видео)"}
{"url": "https://www.24chasa.bg/novini/article/6915661", "text": "Европейският център за ядрени изследавния ЦЕРН започна ремонт за увеличаване на мощността на Големия адронен колайдер край Женева, съобщи АФП. Работите ще продължат до 2026 г. Целта е да бъде увеличен броят на сблъсъците в различните експерименти, което ще подобри шанса да бъдат открити нови явления. Самият тунел, който е с обиколка 27 км на територията на Швейцария и Франция, няма да бъде удължаван, но ще бъде инсталирано ново оборудване, включително и магнити, които насочват сноповете частици, предава БТА. Експериментите в ЦЕРН дадоха възможност през 2012 г. да бъде потвърдено съществуването на частицата Хигс бозон. Двамата учени, които я бяха прогнозирали - белгиецът Франсоа Англер и британецът Питър Хигс спечелиха Нобелова награда за физика през 2013 г. Големият адронен колайдер сега може да произведе до 1 милиард сблъсъка протон-протон в секунда. След подобренията броят им ще бъде увеличен, което ще позволи да бъдат събрани 10 пъти повече данни от 2026 до 2036 г.", "date": "2018.06.15", "title": "Увеличават мощността на Големия адронен колайдер край Женева"}
{"url": "https://www.24chasa.bg/novini/article/6915695", "text": "Лидерът на най-голямата опозиционна партия в Румъния поиска днес оставката на  , съобщава в. \"Ромъния либера\". \"От името на Национално-либералната партия искам оставката на Калин Попеску Таричану от поста председател на Сената, защото не може да остане на тази длъжност едно лице, което използва поста си срещу фундаменталните интереси на Румъния (. . . ) Смятам за възмутителен начинът, по който днес Таричану си позволи да изрази серия от позиции срещу европейските институции, нанасяйки по този начин тежки вреди на Румъния\", заяви лидерът на либералите Лудовик Орбан, предаде БТА. Той обвини Таричану, че е \"открит привърженик на един антиевропейски проект\" и заяви, че \"чрез безотговорните си позиции той нарушава клетвата, положена в качеството му на висш държавен служител, и поведението му е равносилно на форма на предателство на интересите на Румъния\". По-рано днес Таричану заяви на среща на Асоциацията на Сенатите в Европа, че представителите на Европейската комисия системно са игнорирали алармените сигнали, подавани от Букурещ, във връзка със сериозните злоупотреби на институциите или лицата от съдебната система, и по този начин Механизмът за сътрудничество и проверка се е превърнал в \"още един инструмент\" в услуга на т.нар. \"паралелна държава\". \"Заради пристрастната политика, понякога дори едностранчива, на Комисията Механизмът за сътрудничество и проверка беше държан в плен на една окултна система за влияние, координирана от Румънската разузнавателна служба и Националната дирекция за борба с корупцията, превръщайки се по този начин в още един инструмент на национално ниво за натиск върху опонентите на тази паралелна на правовата държава система\", подчерта председателят на румънския Сенат.", "date": "2018.06.15", "title": "Румънската опозиция иска оставката на шефа на Сената заради атаките му срещу ЕК"}
{"url": "https://www.24chasa.bg/novini/article/6915655", "text": "Бившият футболист от Гоце Делчев Марио Метушев, на 39 г., е в хеморагичен шок и реална опасност за живота. Около 17 ч той гостувал в къщата на приятеля си Касимир К.  Двамата се скарали и Марио намушкал с нож домакина, който издъхнал на място. По непотвърдена информация, след това направил опит да се самоубие, като се пробол с нож в гърлото. Лекарите се борят за живота му.  Все още не е ясно какво е провокирало скандала между двамата приятели.", "date": "2018.06.15", "title": "Футболистът Метушев, намушкал приятеля си, е с опасност за живота"}
{"url": "https://www.24chasa.bg/novini/article/6915703", "text": "Германският парламент одобри нови правила за събиране на живеещи в страната мигранти със семействата им, с което се слага край на двугодишната пауза, въведена в периода на най-големия наплив на кандидати за убежище, предаде ДПА. Благодарение на промените от 1 август кандидати за убежище, които се ползват с т. нар. \"субсидирана закрила\" (понеже не отговарят на условията за получаване на бежански статут) ще могат да се съберат с членове на семействата си. Броят на роднините, които се допускат в страната, обаче ще е ограничен до 1000 на месец, предаде БТА. През последните няколко години кандидатите за убежище със статут на субсидирана закрила (сред които много сирийци, избягали от войната в страната си), трябваше да чакат две години, преди да могат да кандидатстват за събиране с близките си, с изключение на някои единични случаи. Новите регулации дават отново възможност на тези хора да кандидатстват съпругът или съпругата им, както и непълнолетните им деца, да дойдат при тях в Германия. Статут на субсидирана закрила получават хора, които не отговарят на условията за бежански статут съгласно Женевската конвенция, но не може да бъдат върнати в родината си, тъй като, например, там ги заплашват мъчения или смъртно наказание. В Германия по правило хора с такъв статут получават разрешително за пребиваване за една година, което после се удължава, отбелязва ТАСС.", "date": "2018.06.15", "title": "Германия възобновява събирането на бежански семейства, но при месечен таван"}
{"url": "https://www.24chasa.bg/novini/article/6915711", "text": "Италия ще представи собствен план за преразглеждане на политиката на Европейския съюз за предоставяне на убежище и имиграцията през втората половина на годината, предаде Ройтерс, цитирайки италианския премиер Джузепе Конте. \"Изготвяме свое собствено предложение\", което ще бъде представено по време на австрийското председателство на Съвета на Европейския съюз, което започва следващия месец, заяви Конте на съвместна пресконференция с френския президент Еманюел Макрон след срещата им в Париж, предава БТА. Италианският премиер разкри, че с френския президент са изяснили напълно позициите си след разменените остри изявления във връзка с италианската имиграционна политика по-рано през седмицата и сега се разбират чудесно. Конте и Макрон изразиха одобрение за идеята да се създадат европейски центрове за мигранти в страните, от които те тръгват за Европа, и така да се направи опит за регулиране на потока. \"Трябва да създадем европейски центрове в страните, от които мигрантите тръгват, за да не преминават те през Средиземно море\", заяви италианският премиер. Френският президент наблегна на необходимостта от внасяне на промени в Дъблинския регламент, който възлага основната тежест на страните, в които за първи път са били регистрирани бежанците, предаде Франс прес. Конте също така изрази подкрепата си за стъпки за допълнително споделяне на риска в еврозоната във връзка с дискусиите за банков съюз на ЕС.", "date": "2018.06.15", "title": "Италия със собствен план за промяна на правилата за предоставяне на убежище в ЕС"}
{"url": "https://www.24chasa.bg/novini/article/6915710", "text": "Френският президент Еманюел Макрон отхвърли днес идеята за създаване на \"ос на желаещите\" между Германия, Австрия и Италия по въпросите на миграционната политика, предаде Ройтерс. \"Говорите за ос. Не вярвам на тези целящи да привлекат вниманието фрази, които не са донесли добро в нашата история\", заяви Макрон на съвместна пресконференция с италианския премиер Джузепе Конте след срещата им в Париж, предава БТА. В сряда германският вътрешен министър Хорст Зеехофер призова Австрия и Италия да се съюзят със страната му в областта са сигурността и миграцията. \"Една държава поема задължения само чрез ръководителя на своето правителство или на държавния си глава\", подчерта Макрон. \"Италия си има министър-председател. Франция си има президент, Германия си има канцлер. Ако дадени страни се договарят за нещо, това трябва да стане на ниво държавни или правителствени ръководители, защото само те отговарят пред народите си\", коментира френският президент.", "date": "2018.06.15", "title": "Макрон отхвърли идеята за \"ос на желаещите\" за миграционната политика"}
{"url": "https://www.24chasa.bg/novini/article/6915716", "text": "Албанската полиция залови 25 икони и 37 стари монети, за които се подозира, че са откраднати в Гърция, за да бъдат продадени на черния пазар, предаде Асошиейтед прес. Полицията съобщи днес, че е арестувала двама души, след като вчера открила иконите и монетите в техните домове. Стойността на заловените предмети се оценява на 3000 евро. Ако бъдат намерени за виновни, заподозрените може да получат до 15 години затвор, предава БТА. Собственото религиозно наследство на Албания, където религията с десетилетия е била забранена, е изложено на риск заради ограничените ресурси на службите за сигурност в страната. Много икони са били откраднати през 30-те години след падането на комунистическия режим.", "date": "2018.06.15", "title": "Албанската полиция залови крадени икони и монети за 3000 евро"}
{"url": "https://www.24chasa.bg/novini/article/6915732", "text": "Министър-председателят Бойко Борисов ще поиска от министрите на здравеопазването и на труда и социалната политика подробен разчет за отпуснатите пари в двата сектора. „Отделят се огромни средства, но явно не се разпределят или не достигат правилно“, заяви още премиерът пред журналисти след  . Поводът за коментара на Бойко Борисов е искането на майките на деца с увреждания за промени в законодателството. Това съобщиха от пресцентъра на правителството. Министър-председателят припомни, че в последните месеци от бюджета са отделени 100 милиона лева за коледни и великденски добавки на пенсионерите, 115 милиона лева – за полицаите, около 20 милиона лева – за надзирателите в затворите, 10 милиона лева за Софийския университет, 15 милиона лева за БАН, както и че бяха увеличени двойно заплатите на учителите. „Никога досега нито едно правителство не отпускало толкова пари в тези сфери“, посочи още премиерът. Премиерът Бойко Борисов ще настоява средствата, които се отпускат от държавния бюджет в здравната и социалната сиситема да отиват там, където са нужни. Министър-председателят коментира още, че правителството продължава да отпуска средства и за ремонтирането на пътищата в страната. Като пример той посочи, че днес е пуснат участък от 48 км от автомагистрала „Тракия“, след като 35 години този основен път не е обновяван. Премиерът добави, че усилено се строят и магистралите „Струма“ и „Хемус“ и се надява, че след като бъде въведена тол сиситемата у нас, приходите от нея ще се инвестират в ремонта на пътища, а не от бюджета. По повод отношенията на страната ни с Република Македония премиерът заяви, че те са прекрасни. Той припомни, че международната общност е поздравила правителствените ръководители Зоран Заев и Алексис Ципрас за споразумението и това е знак, че светът подкрепя плана и приоритетите на нашето председателство.", "date": "2018.06.15", "title": "Борисов иска подробен разчет за отпуснатите средства за здравеопазване и социална политика (Видео)"}
{"url": "https://www.24chasa.bg/novini/article/6915772", "text": "Германското правителство се изправи пред сериозна политическа криза след раздол между двете сестринск ипартии – християндемократическия съюз на Ангела Меркел и баварския Християн-социален съюз, чийт олидер е министърът н авътрешните работи Хорст Зеехофер. Двете партии спорят за плановете за справяне с бежанската криза, като се стигна дори до безпрецедентно разделяне на фракциите им в Бундестага. За първи път от обединяването си в коалиция двете консервативни партии ХДС и ХСС се разделиха за парламентарните заседания. Конфронтацията на Ангела Меркел с министъра на вътрешните работи Хорст Зеехофер и неговия баварски Християнсоциален съюз (ХСС) е заради неговия „Всеобхватен план за миграцията” - документ, в който той иска да покаже на избирателите нова твърда линия преди трудните избори в Бавария през октомври. В стратегията му за справяне с бежанска криза основен акцент пада върху връщането на бежанци още на границата на Германия. Ангела Меркел смята обаче, че трябва да се търси общоевропейско решение и отхвърля този план. Късно снощи ръководствата н адвете партии проведоха тричасово кризисно заседание, н оне са намерили решение. Тази сутрин Зеехофер е заявил на заседанието на неговата партия, че е готов да скъса с Меркел по политиката за даване на убежище и да продължи с реформите самостоятелно. Той е настоял, че няма да подкрепи застъпваните от канцлера общоевропейски правила по миграцията, ако двамата не постигнат споразумение как да се процедира с търсещите убежище, които вече са на германската граница. Меркел няма желание да предложи едностранни мерки, защото се опасява, че такъв ход ще подкопае солидарността в ЕС по въпроса. Меркел изтъква, че ако Германия постъпи така, същото ще направят и другите държави в общността, затова общоевропейско решение е най-добрият подход. Меркел се опитва да печели време до срещата на върха на ЕС на 28 и 29 юни, където ще се договорят двустранни и тристранни споразумения с отделните държави, в които мигрантите са получили първа регистрация, но от които те заминават за Германия.", "date": "2018.06.15", "title": "Правителството на Меркел се клати"}
{"url": "https://www.24chasa.bg/novini/article/6915827", "text": "Американски федерален съдия във Вашингтон отмени днес пускането под гаранция на Пол Манафорт - бившия шеф на предизборната кампания на президента Доналд Тръмп - което автоматично го праща в затвора в очакване на съдения процес срещу него, предаде Ройтерс. Съдия Ейми Джаксън взе това решение, след като миналата седмица екипът на специалния прокурор Робърт Мълър, който разследва предполагаемата руска намеса в президентските избори в САЩ през 2016 г., обвини Манафорт и един от неговите сподвижници в опит за подкупване на свидетели по делото, предаде БТА. Бившият шеф на кампанията на Тръмп не се призна за виновен по това обвинение. Първото обвинение срещу Манафорт бе отправено през октомври и тогава той бе поставен под домашен арест, като трябваше да носи електронно устройство за контролиране на придвижването му. Делото е насрочено за септември. В щата Вирджиния срещу него се води дело и по други обвинения, което е насрочено за идния месец.", "date": "2018.06.15", "title": "Бившият шеф на кандидат-президентската \nкампания на Тръмп влиза в затвора"}
{"url": "https://www.24chasa.bg/novini/article/6915642", "text": "Министрите на външните работи на Македония и Гърция Никола Димитров и Никос Кодзиас ще подпишат в неделя, 17 юни, в района на Преспанското езеро окончателното споразумение за решаване на македонско-гръцкия спор за името и за стратегическо партньорство между двете страни, предаде агенция МИА, позовавайки се на съобщение на пресслужбата на македонското правителство. На подписването на споразумението ще присъстват и премиерите на двете страни Зоран Заев и Алексис Ципрас. Споразумението ще бъде подписано на гръцка територия, след което ще има обяд на македонска територия. Точното място и часът на подписване на договора ще бъдат съобщени утре след 18 часа местно време, каза за медиите говорителят на правителството Миле Бошняковски.", "date": "2018.06.15", "title": "Гърция и Македония подписват споразумението за името в неделя"}
{"url": "https://www.24chasa.bg/novini/article/6915615", "text": "Кървава драма се е разиграла преди около час в Гоце Делчев. Известен футболист убил приятеля си с нож, а след това направил опит да се самоубие. Футболистът М. М. е настанен в болница с опасност за живота. Драмата се разиграла в къщата на убития Красимир К.                                                                                                                                                                                                                                                                                                                       ", "date": "2018.06.15", "title": "Футболист уби приятеля си, направи опит да се самоубие в Гоце Делчев"}
{"url": "https://www.24chasa.bg/novini/article/6915581", "text": "В Турция от вчера /14 юни/ влязоха в сила частични забрани във връзка с изборите, които ще се проведат на 24 юни т.г. Забранява се публикуването и огласяването на предизборни анкети. Също така кандидатите нямат право да ползват служебни автомобили в предизборните си обиколки, предава БТА. В последните анкети се посочват цифри, които дават важни индикации за вота. От едната страна е управляващата Партия на справедливостта и развитието /ПСР/ начело с президента Реджеп Тайип Ердоган, който от 16 години насам винаги е печелил избори със значително мнозинство, включително и миналогодишния референдум за промяна на парламентарната система с президентска. ПСР на Ердоган и националистите на Девлет Бахчели са обединени в Коалиция за републиката. От другата страна е Националният алианс, включващ основната опозиционна Народнорепубликанска партия /НРП/ с нейния кандидат за президент Мухаррем Индже, Добра партия на Мерал Акшенер, която е кандидат за президент на отцепилия се от Бахчели електорат и която за краткото време успя да спечели значителен брой последователи. Към алианса спада и ислямистката Партия на щастието на Темел Карамоллаоглу. Важно е да се отбележи, че Партията на щастието е ислямистка по същество /като ПСР на Ердоган, с която преди години бяха съмишленици/, но се превърна в най-силна опозиция на Ердоган в консервативните среди. Мнозина наблюдатели сочат, че прокюрдската Демократична партия на народите /ДПН/, чийто кандидат за президент Селяхаттин Демирташ се намира в затвора, ще бъде в ключова позиция на вота, ако успее да прескочи 10-процентовия праг, поради което този фактор се счита за изключително важен. На 24 юни т.г. ще се гласува в един и същи ден за президент и за 600- членния нов парламент /предишния парламент бе от 550 депутати/, с две отделни бюлетини. Това се случва за пръв път в историята на републиканска Турция. От една страна двата вота се считат за свързани. Но от друга страна, трябва да се преценяват поотделно, понеже са различни факторите, които ще определят нагласите и резултатите във вота за президент и във вота за парламент. В една от последните анкети агенция \"Медиар\" прогнозира 47,68 процента за управляващата ПСР и националистическата ПНД, обединени в Коалиция за републиката, на вота за парламент. А прогнозата за опозиционния Национален алианс, включващ основната опозиционна НРП, Добра партия на Мерал Акшенер и Партията на щастието на Темел Карамоллаоглу, е 39,42 на сто. При такъв аритметичен резултат управляващата коалиция ще си гарантира мнозинство в парламента. Но \"Медиар\" прогнозира 12,14 на сто за прокюрдската ДПН. И един такъв резултат, ако се окаже верен, фактически ще обърка сметките на управляващата коалиция. Ако се окажат действителни резултатите и прогнозите, че прокюрдската ДПН ще подкрепи националния алианс, аритметично това ще изглежда така: 39,42+12,14=51,56, което означава мнозинство в парламента за опозицията. Такъв един резултат ще се окаже важен и за президентския вот от психологическа гледна точка. Мнозинството от последните социологически проучвания показват подкрепа под 50 на сто за настоящия президент Р.Т. Ердоган, което означава, че ще има балотаж. Очаква се, че балотажът ще бъде между Ердоган и Мухаррем Индже. Мнозина наблюдатели преценяват предизборната кампания на Индже за много по-успешна от тази на Ердоган. Турският президент действително има славата на много добър оратор и медиатор на електората на митингите. Но Индже успява на моменти да засенчи Ердоган. Мерал Акшенер обяви публично, че Добра партия ще подкрепи Мухаррем Индже на балотажа. Главният редактор на печатния орган на Партията на щастието \"Милли Газете\" Мустафа Курдаш, подчертавайки, че ще подкрепят Индже на балотажа, написа във вчерашния брой, че управлението на Ердоган е към края си и \"приказката свършва, този народ се готви да се събуди за една нова утрин\". Но има и друг момент. Ако прогнозите на агенциите се окажат погрешни и управляващата коалиция успее да спечели мнозинство в парламента, това няма да означава непременно надмощие за Ердоган, защото опозиционните партии, включително прокюрдската ДПН, обявиха, че ще подкрепят Мухаррем Индже. С наближаването на изборите се засили и интересът на международната общност към вота предвид неговата важност. Организацията за сигурност и сътрудничество в Европа /ОССЕ /изпраща делегация от наблюдатели, съставена от експерти от различни страни. Управляващата ПСР свиква предизборен митинг на 17юни т.г. на площада Йени капъ в Истанбул. Ердоган обеща, че ще премахне извънредното положение, в условията на което ще се проведат настоящите избори. Това се счита за едно от важните предизборни обещания на управляващата ПСР за привличане на електората. Предстоящите дни до вота на 24 юни се очаква да разгорещят още повече предизборната атмосфера в страната, а може би ще има и нови изненади.", "date": "2018.06.15", "title": "Поглед към изборите на 24 юни в Турция"}
{"url": "https://www.24chasa.bg/novini/article/6915449", "text": "Властите в Делхи спряха днес всички строителни дейности и изпратиха повече водоноски да поливат улиците с надежда да подобрят качеството на въздуха в индийската столица, замърсена от прашни бури, продължили няколко дни, предаде Ройтерс. Нивото на замърсяване на въздуха в Делхи - един от най-замърсените градове в света според данни на Световната здравна организация (СЗО) - варираше през деня от \"много нездравословно\" до \"опасно\", при силни пориви на вятъра, предава БТА. Сутринта бяха измерени нива на фини прахови частици във въздуха, надвишаващи 170 на куб. м. - повече от шест пъти над допустимите от СЗО норми - и положението със замърсяването в индийската столица беше окачествено от Централния съвет за контрол на замърсяването (ЦСКЗ) като тежко, съобщи Асошиейтед прес. \"Взето е решение да се засили поливането и да се спре строителството до неделя\", написа в Туитър еколожката Сунита Нарайн, след като присъства на извънредно заседание, свикано от заместник- губернатора на града Анил Байджал. Тя добави, че е бил поставен \"акцент върху засаждането на големи дървета през този сезон на мусоните\". Централната равнина на Южна Азия преживява силни горещини и ветрове, които причиниха жестоки прашни бури точно преди началото на дъждовния сезон. ЦСКЗ отбеляза, че вятърът носи прах от пустинния щат Раджастан към Делхи. Хора, оплакващи се от дихателни проблеми, се тълпят в градските болници. Пациенти без предишни респираторни заболявания се оплакват от кашлица и проблеми с дишането\", каза Прашант Саксена, лекар пулмолог в специализираната болница \"Макс Смарт\". В Индия се намират 14-те най-замърсени градове в света по концентрация на фини прахови частици във въздуха, отбелязва Ройтерс. Властите в Делхи са правили през последните години отделни опити да контролират чистотата на въздуха, въвеждайки по-строги правила за автомобилните емисии и данък върху дизеловите камиони, влизащи в града. Ситуацията със замърсяването обаче не спира да се влошава, посочва АП.", "date": "2018.06.15", "title": "Индийската столица е връхлетяна\nот прашни бури, докато чака дъжд (Видео)"}
{"url": "https://www.24chasa.bg/novini/article/6915418", "text": "Полицията осуети джихадистко нападение срещу суинг клуб във Франция, заяви днес вътрешното министерство, цитирано от Асошиейтед прес. Властите са предотвратили атаката на 13 май, след като са арестували мъж, \"известен с радикализацията си\", в град Шатору. Срещу него са повдигнати предварителни обвинения, свързани с осуетеното нападение, предаде БТА. В дома на мъжа, роден през 1980 г., е било намерено самоделно взривно устройство. Той е признал, че искал да го използва срещу суинг клуб. Вътрешното министерство каза, че с този случай броят на осуетените във Франция нападения от началото на годината става пет.", "date": "2018.06.15", "title": "Френските власти осуетиха джихадистко нападение срещу суинг клуб"}
{"url": "https://www.24chasa.bg/novini/article/6915428", "text": "Украйна изрази възмущение от отказа на руските власти да разрешат свиждане с украинския режисьор Олег Сенцов, който излежава 20 години затвор в Далечния север на Русия, а от месец е в гладна стачка, предаде Франс прес. Украинският омбудсман Людмила Денисова заяви, че директорът на трудовата колония в Ямало-Ненецкия автономен окръг, където Сенцов излежава присъдата си, й е отказал среща с режисьора, след като тя дошла на място. \"Ще настояваме скоро да получим достъп до Сенцов или потвърждение, че той е добре\", каза Денисова, цитиран от агенция Интерфакс - Украйна, предава БТА. \"Русия за пореден път избира да действа малодушно. Това беше хуманитарна мисия. Олег умира от глад! Протестираме и ще продължим да се борим\", реагира в Туитър говорителката на украинското външно министерство Маряна Беца. Киев и Москва се договориха украинският омбудсман да получи разрешение да посети украинските затворници в Русия, а руският омбудсман Татяна Москалкова - да посети руските затворници в Украйна. Днес обаче руските власти сметнаха, че посещението на Денисова при Сенцов излиза от рамките на договореното. \"Денисова е в Ямал в нарушение на руското законодателство и иска да получи достъп до руски гражданин\", заяви пред ТАСС Москалкова, припомняйки, че Сенцов има и руско гражданство. Говорителят на Кремъл Дмитрий Песков каза, че не може да отговори защо не допускат Денисова до Сенцов, тъй като с този въпрос се занимава Москалкова. \"Колкото до Сенцов, той не бива да бъде смятан за задържано лице, тъй като е осъден, при това за много сериозно деяние\", допълни говорителят. Денисова съобщи днес, че в понеделник ще се срещне с Москалкова, предаде ТАСС. Четиридесет и една годишният Сенцов каза, че е готов да умре в затвора вследствие на гладната стачка, която започва, за да настоява за освобождаване на всички украински политически затворници, задържани в Русия. Сенцов - противник на анексирането на Крим от Русия през 2014 г. - беше осъден \"за тероризъм и трафик на оръжие\" при съдебен процес, окачествен от организацията \"Амнести интернешънъл\" като сталинистки и критикуван от Киев, Европейския съюз и САЩ. Вчера САЩ, Франция, Великобритания и още 35 страни призоваха генералния секретар на ООН Антониу Гутериш да повдигне въпроса за Сенцов пред руския президент Владимир Путин на срещата им следващата седмица. За освобождаването на режисьора се застъпиха множество известни личности като американския писател Стивън Кинг и бившата френска министърка на правосъдието Кристиан Тобира. В телефонен разговор на Путин с украинския му колега Петро Порошенко е била засегната темата за евентуална размяна на затворници между двете страни. Порошенко и председателят на Европейската комисия Жан-Клод Юнкер изтъкнаха в телефонен разговор днес \"необходимостта от незабавно освобождаване на политическите затворници\", се посочва в комюнике на офиса на украинския президент, цитирано от АФП.", "date": "2018.06.15", "title": "Киев възмутен от отказа на Москва\nда даде достъп до излежаващия присъда режисьор Олег Сенцов"}
{"url": "https://www.24chasa.bg/novini/article/6915429", "text": "Дигитална асамблея 2018 #DA.18eu - най-голямото събитие от календара на българското председателство, посветено на цифровизацията, ще се състои на 25 и 26 юни в НДК, съобщиха от Представителството на ЕК в България. То е под егидата на българския комисар по въпросите на цифровата икономика и цифровото общество Мария Габриел и се организира от генералната дирекция \"Съобщителни мрежи, съдържание и технологии\" на Европейската комисия. В откриването на Асамблеята ще участват министър-председателят Бойко Борисов, министърът на транспорта, информационните технологии и съобщенията Ивайло Московски и заместник-председателят на Европейския парламент Евелин Гебхарт, се посочва в съобщението. Сред гостите ще бъдат министри от държавите членки на ЕС, както и от Албания, Република Македония, Босна и Херцеговина, Сърбия, Косово и Черна гора. Дигиталната асамблея е годишен форум на най-високо равнище, който събира повече от 1000 заинтересовани страни и политици за обсъждане на цифровата политика на ЕС и последствията от последните технологични разработки. Основни теми ще бъдат цифровите умения, киберсигурността, изкуственият интелект и цифровото бъдеще на Европа, а специален фокус ще бъде цифровизацията на Западните Балкани.", "date": "2018.06.15", "title": "Лидери от ЕС и Балканите идват в София на \nДигитална асамблея 2018"}
{"url": "https://www.24chasa.bg/novini/article/6915434", "text": "Бронзовата къща ще бъде паметник на глупостта. Той ще напомня на софиянци, че решенията, които взимат днешните управляващи струват скъпо на гражданите и срамят града ни. Ако, разбира се, изобщо бъде изградена някога тази Бронзова къща. Това заяви лидерът на БСП - София и председател на групата на социалистите в СОС Калоян Паргов на брифинг. Срещата с журналистите се проведе край оградата на обекта в центъра на София на мястото на разрушения мавзолей. С Калоян Паргов бяха и Милка Христова, заместник-председател на СОС от БСП, както и съветниците от групата на социалистите Альоша Даков, Борис Цветков и Николай Николов. Те показаха пред медиите специално изработен от Анатолий Станкулов сатиричен колаж, изобразяващ кмета на София Йорданка Фандъкова, заместника й Тодор Чобанов, председателя на Комисията по образование, култура, наука и културно многообразие Малина Едрева и автора Пламен Деянофф, носещи на раменете си товара \"Бронзова къща\". Колажът ще бъде подарен официално на кмета. Това съобщиха от пресцентъра на БСП София. \"Някой трябва да поеме отговорност и да обясни на обществото защо се случи всичко това с Бронзовата къща, заяви Калоян Паргов. - Кметът да се произнесе кой я е подвел - дали Тодор Чобанов или Малина Едрева, която като Раймонда Диен защитаваше проекта по телевизионните студиа. Ние искаме оставки на заместник-кмета д-р Чобанов и на председателя на Комисията по образование, култура, наука и културно многообразие Малина Едрева. Последният срок за изграждане на Бронзовата къща е 20 дни. Настояваме през това време да получим ясен разчет какво е похарчено досега за реализирането на този проект. За Бронзовата къща Столичният общински съвет отпусна над 95 000 лева. Чакаме отчет за какво са похарчени тези средства. Също така какви разходи предстои да бъдат направени и колко време ще остане на това място Бронзовата къща. Когато Столичният общински съвет гласува доклада, в него пишеше, че творбата на Деянофф ще стои на това място в София в продължение на година. Оттогава минаха 6 месеца. Има ли смисъл да се строи за следващите 6 при положение, че европейското председателство на България приключва. А Бронзовата къща трябваше да бъде един от символите му\". Калоян Паргов настоя авторът Пламен Деянофф да назове имената на лицата, които са го подучвали как да заобиколи законовите процедури, за да може да бъде изградена по-бързо Бронзовата къща. \"Нека да каже представители на кого са и кои са тези общински служители, които са му давали толкова смели и мъдри юридически съвети, защото това е срам и резил за тях\", настоя той. Лидерът на БСП - София припомни, че БСП не подкрепи доклада за Бронзовата къща. Социалистите се въздържаха при гласуването. \"За повечето от фактите, които днес коментираме, още тогава ние питахме и не получихме отговори. Управляващите традиционно и без много да мислят отдаваха нашия интерес на това, че сме опозиция и се подготвяме за избори. Ако обаче с Бронзовата къща те са се готвели за избори, нещо са объркали и пътя, и посоката\", категоричен беше Калоян Паргов. Заместник-председателят на СОС Милка Христова припомни, че Столична община официално пое разходите за осветлението и охраната на обекта. \"Никой обаче не каза колко ще струват те. Освен това, никой не каза колко ще струва премахването на съоръжението и на постамента. Защото едва ли на някого му харесва този бетонен постамент, коментира Милка Христова. - Ние предупреждавахме, че с тази Бронзова къща има безобразно, ярко и нагло нарушаване на законите. До днес не е ясно това какво е - инсталация, скулптура, архитектурна група? Изграден беше постамент в зелена площ, което е недопустимо по нито една от действащите наредби на Столична община. Това е паметник на грубото погазване на нормативната наредба при това точно от тези, които са призвани да бъдат нейни стожери\". Борис Цветков пък добави, че дори рекламирането на спонсори и партньори на проекта, е в разрез със законите. Той визира поставените техни лога върху информационните табла на оградата около площадката за изграждане на Бронзовата кула.", "date": "2018.06.15", "title": "Калоян Паргов: Бронзовата къща е скъп и срамен паметник на глупостта, Чобанов и Едрева да подадат оставки!"}
{"url": "https://www.24chasa.bg/novini/article/6915439", "text": "Турската полиция в окръг Диарбекир /Югоизточна Турция/ е арестувала рано днес петима души, заподозрени, че са подготвяли терористичен акт преди изборите на 24 юни, съобщава Анадолската агенция. Екипи на полицията за борба с тероризма са спрели за проверка кола в района на Каяпънар в рамките на разследване на дейността на терористичната организация Кюрдска работническа партия /ПКК/, е посочил източник от сигурността, пожелал анонимност. При претърсването на колата полицията е иззела бойна глава на гранатомет, два автомата \"Калашников\" и муниции, предава БТА. Предполага се, че заподозрените са подготвяли терористично нападение срещу отговорни представители от управляващата Партия на справедливостта и развитието преди изборите. ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.06.15", "title": "Хванаха петима, готвели терористичен акт преди изборите в Диарбекир"}
{"url": "https://www.24chasa.bg/novini/article/6915438", "text": "Белият дом разкритикува остро делото, заведено от главния прокурор на Ню Йорк срещу президента на САЩ Доналд Тръмп и неговата фондация и посочи, че то е политически мотивирано, предаде Асошиейтед прес. Прессекретарят на американското президентство Сара Сандърс каза пред репортери, че прокурор Барбара Ъндъруд е \"безобразно пристрастна\". Сандърс разкритикува и предшественика на демократката Ъндъруд, нейния съпартиец Ерик Шнайдерман, който подаде оставка миналия месец, за това, че е бил дългогодишен противник на републиканеца Тръмп, предаде БТА. Сандърс каза, че тази пристрастност е проблематична. Прокуратурата твърди, че Тръмп и пълнолетните му деца са използвали пари от благотворителност, за да уреждат спорове в бизнес империята на милиардера и да подпомогнат неговата кандидат-президентска кампания. Тя изисква възстановяването на сума от 2,8 млн. долара, плащане на допълнителни неуточнени глоби и разпускане на фондацията, която Тръмп вече обеща да закрие.", "date": "2018.06.15", "title": "Прокурор иска закриване на \"Тръмп \nфаундейшън\" и 3 млн. долара от президента"}
{"url": "https://www.24chasa.bg/novini/article/6915451", "text": "Бивш кмет на Ловеч ще отговаря пред съда за безстопанственост, съобщиха от Окръжната прокуратура. Разследването срещу Минчо Казанджиев и още двама служители е приключило с внасяне на обвинителен акт в Специализирания наказателен съд. Управител на фирма, спечелила обществена поръчка за доставка на атракционно влакче за общината, ще отговаря за документно престъпление, ръководител на проект - за безстопанственост и документно престъпление. При разследването прокуратурата установила, че Община Ловеч, представлявана от кмета, кандидатствала по схема за предоставяне на безвъзмездна финансова помощ пред Министерство на регионалното развитие и благоустройството по Оперативна програма \"Регионално развитие\". Проектът бил на стойност 4 358 180 лева, като една от дейностите по него била закупуване на атракционно влакче за 360 000 лева. От фирмата, спечелила обществената поръчка, доставили влакче с преправени документи, тъй като то не отговаряло на техническите параметри и характеристики. Без тестове бил подписан примно-предавател прокол, а от ръководителят на проекта било посочено, че оборудването е прието без забележки. Бившият управник е обвинен за това, че в качеството му на длъжностно лице не положил достатъчно грижи за ръководенето и управлението на повереното му имущество, като извършил фактическото приемане на атракционно влакче и не е съставил и подписал констативен протокол. От това последвали щети за общината от 210 034 лева, представляващи разликата между реално заплатената и пазарната стойност на влакчето. Обвинението срещу управителя на фирмата е за съзнателно ползване на преправени официални документи, с цел да бъдат използвани пред Комисия за разглеждане, оценка и класиране на получените оферти в открита процедура за възлагане на обществена поръчка. Ръководителят на проект, който приел влакчето без да е извършил фактическа проверка за съответствие с оферираните параметри, също ще отговаря за нехайсвото си пред съда.", "date": "2018.06.15", "title": "Окръжна прокуратура - Ловеч даде на съд бивш кмет"}
{"url": "https://www.24chasa.bg/novini/article/6915463", "text": "Точно в 17 часа минаха първите коли по новия четирилентов път от Поморие за Ахелой, който трябва да отпуши трафика до Слънчев бряг. Движението бе открито с тържествен водосвет в присъствието на премиера Бойко Борисов, който пристигна специално за случая. \"Лесно се говори, но трудно се строи, 40 години го чакаме този път\", заяви премиерът и припомни, че тази отсечка е с най-много смъртни случаи от катастрофи в страната и пожела на шофьорите безопасен път по нея. 9 км участък плюс обхода на Ахелой извежда трафика от Поморие до Слънчев бряг. През август се очаква да започне изграждането и на обхода на Поморие, след като приключи процедурата по жалбите на частни собственици по трасето. След това ше се строи северната дъга на Бургас, чрез която целият трафик от магистрала \"Тракия\" за Слънчев бряг ще бъде изведен от градовете.  Дай боже след 7-8 месеца тол-системата да заработи и от нея да разходваме средства за пътища, коментира Борисов. Специално за церемонията по откриване на пътя той покани майки с болни деца, облечени в черни тениски \"Системата ни убива\", които го чакаха встрани от официалните гости. Борисов им препоръча да си подготвят исканията и другата седмица заедно с тях ще се срещнат с ресорните министри, за да обсъдят. Ограничението за новото четирилентово трасе е 90 км/ и бе пуснато предсрочно с 5 месеца.", "date": "2018.06.15", "title": "Край на мъките с кола до Слънчев бряг, откриха четирилентовия път (Видео)"}
{"url": "https://www.24chasa.bg/novini/article/6915472", "text": "Заместник-председателят на Европейската комисия и комисар за еврото Валдис Домбровскис заяви днес, че Гърция ще се нуждае от \"надежден пакет\" мерки, който да й помогне да се справи с прекомерния си дълг след приключването на осемгодишната й спасителна програма през август, предаде Асошиейтед прес. Да се помогне на Гърция да се справи с дълга е един от ключовите елементи, които се обсъждат като част от споразумение за излизането от спасителната й програма, което страната се надява да договори с международните кредитори на среща на финансовите министри на еврозоната на 21 юни, предава БТА. Валдис Домбровскис заяви днес, че \"ние се нуждаем от мерки за дълга, които да облекчат бремето през първите години след края на програмата, за да се гарантира, че Гърция може да се върне на пазарите постепенно\". Гърция зависеше от международните спасителни заеми от 2010 г. насам и трябва да излезе от третата си и последна спасителна програма на 20 август.", "date": "2018.06.15", "title": "Домбровскис: Гърция се нуждае от помощ за облекчаване на дълга"}
{"url": "https://www.24chasa.bg/novini/article/6915481", "text": "Комисията за енергийно регулиране /КЕВР/ предлага увеличение с 10,81 на сто на природния газ от 1 юли, вместо исканите от \"Булгаргаз\" 18,5 процента. Това става ясно от доклад на работна група към КЕВР, качен днес на сайта на енергийния регулатор. Цената от 1 юли, по която \"Булгаргаз\" следва да продава природен газ през следващите три месеца, е в размер на 400,95 лв. за 1000 куб. метра или 37,79 лв./MWh (без акциз и ДДС). В тази цена не са включени цени за достъп и пренос през газопреносната мрежа. От \"Булгаргаз\" подадоха заявление за утвърждаване на цена от 427,12 лева за 1000 куб. метра природен газ за третото тримесечие, което представлява ръст от 18,05 на сто спрямо моментна цена от 361,82 лева. Общественият доставчик мотивира исканото поскъпване от 1 юли с очакваните по-високи цени на алтернативните горива на световните пазари - съответно с 11 процента на мазута и с 11,56 процента на газьола, което ще доведе до повишаване на доставните цени от \"Газпром Експорт\" с 11,5 на сто. Експертите на енергийния регулатор се съгласяват с изчисленията на газовата компания, но намират надвзет приход от минали периоди и поскъпването няма да бъде толкова голямо, се посочва още в доклада на работната група на КЕВР. Предложението на КЕВР ще бъде обсъдено до края на този месец и прието окончателно решение на 1 юли. Ако бъде прието предложението на КЕВР за 11-процентно увеличение на цените на природния газ, вероятно ще има промяна и в цените на топлоенергията, защото увеличението е от над 5 на сто.", "date": "2018.06.15", "title": "КЕВР предлага увеличение с 10,81% на природния газ от 1 юли, вместо с 18,5%"}
{"url": "https://www.24chasa.bg/novini/article/6915486", "text": "Германската канцлерка Ангела Меркел заяви днес, че страната се придържа към ангажимента си към НАТО да отделя 2 процента от брутния вътрешен продукт за отбрана, но гледа реалистично на неговото постигане, предаде Асошиейтед прес. Меркел коментира плана на Германия разходите й за отбрана да достигнат 1,5 процента от БВП до 2024 г., предава БТА. \"Ппонякога това може да изглежда прекалено бавно, но нещата отиват в правилната посока\", подчерта тя след среща с генералния секретар на НАТО Йенс Столтенберг. Членовете на организацията се съгласиха през 2014 г. да увеличат до едно десетилетие разходите си за отбрана до 2 процента от БВП. Меркел каза, че Германия спазва договореното, преди да добави: \"Приемаме целта, но също така даваме реалистична информация\". Президентът на САЩ Доналд Тръмп критикува Германия, че закъснява с увеличаването на разходите, припомня АП. Столтенберг изрази задоволство от допълнителните средства, които Германия отделя за НАТО, но я насърчи да направи повече, защото е най-голямата икономика в Европа.", "date": "2018.06.15", "title": "Меркел: Германия гледа реалистично на повишените разходи за отбрана"}
{"url": "https://www.24chasa.bg/novini/article/6915507", "text": ", е открит невредим днес следобед в района на общината, съобщи на извънредна пресконференция президентът Александър Вучич, цитиран от Танюг. Вучич каза, че Цветкович е \"жив и здрав\" и в момента е в полицията, която проучва неговите твърдения. Престоят му в полицията вероятно ще бъде дълъг, докато не се установи точно какво се е случило, още повече че в неговия случай е имало много \"странни и нелогични моменти\", каза Вучич. Сръбските медии вчера съобщиха, че в полицията е постъпил сигнал за изоставен автомобил с отворена врата и запалени светлини, край който бил открит часовникът на журналиста, предаде БТА. Вучич каза, че има съмнения, че всичко е било инсценировка, тъй като на мястото не е имало следи от борба и насилие, а часовникът бил пластмасов и много по-евтин от този, който журналистът носел дни преди това. Без да съобщи други подробности, Вучич благодари на полицаите и служителите на Агенцията за разследване и защита, участвали в издирването на журналиста, които са изслушали показанията на десетки хора. Той каза, че органите за сигурност на Сърбия \"си знаят работата\". Разследващият журналист Стефан Цветкович няколко пъти е съобщавал, че е получавал заплахи. През 2013 г. той заяви, че е бил пресрещнат от непознати мъже, които размахвали оръжие и заплашили, че със сина му ще се случи нещо лошо, ако той не замълчи. По това време журналистът е разследвал случай с незаконна покупка на лекарства. Заплахите се повторили през 2015 г., когато Цветкович писал за злоупотреби във Фонда за капитални инвестиции във Войводина. През 2017 г. влязъл в конфликт с местните лидери на управляващата Сръбската прогресивна партия, които тогава го осъдили за публикуване на лъжливи сведения. По-късно друг съд отменил присъдата. За последен път Цветкович бе споменаван на 19 май тази година, когато разказа на медиите, че е бил задържан 6 часа на границата с Косово, където пътувал, за да работи по разследване на убийството на косовския сръбски политик Оливер Иванович. По-рано, през февруари тази година, Цветкович свика пресконференция в Белград на тема \"Колко струва убийството в Северно Косово\", на която показа снимки на хора, които според неговите твърдения са замесени в убийството на Оливер Иванович и са получили за него 40 000 евро.", "date": "2018.06.15", "title": "Обявеният за изчезнал сръбски журналист Стефан Цветкович е намерен невредим"}
{"url": "https://www.24chasa.bg/novini/article/6915512", "text": "На планетата-джудже Церера може да има повече животоизграждащи съединения от очакваното, съобщи \"Дейли мейл\". Анализи на информацията от космическия апарат на НАСА \"Доун\" показват, че откритият по-рано на повърхността на планетата-джудже органичен материал може да съдържа много повече съединения на базата на въглерода, отколкото беше изчислено, предаде БТА. Макар това да не означава, че планетата-джудже е обитаема, откритието хвърля светлина върху \"потенциала за живот\" на Церера. \"Това изследване показва, че резултатите може да са съвсем различни, в зависимост от вида на органичния материал, използван за сравнение или тълкуване на данните за Церера\", каза Хана Каплан, ръководител на изследването от университета Браун. Според нея този извод е важен не само при проучването Церера, но и при останалите мисии, които ще изследват астериоди с потенциал за органичен материал. Органичният материал е съществена съставка за наличието на живот. Учените обявиха, че са го открили на планетата-джудже миналата година. Този материал може да се синтезира и чрез небиологични процеси. Как обаче той се е появил на планетата-джудже Церера, засега остава загадка.", "date": "2018.06.15", "title": "Планетата-джудже Церера може да се окаже по-подходяща за живот от очакваното"}
{"url": "https://www.24chasa.bg/novini/article/6915521", "text": "Депутат от гръцката крайнодясна партия Златна зора беше арестуван днес, след като призова за военен преврат, а прокурор нареди да започне разследване дали неговата реч може да се смята за държавна измяна, предаде Ройтерс, позовавайки се на съдебни и полицейски източници. По-рано стана ясно, че Константинос Барбарусис, който днес поиска от \"военното ръководство на страната\" да арестува министър председателя Алексис Ципрас и министъра на отбраната Панос Каменос, както и президента Прокопис Павлопулос, е изключен от партията с решение на лидера на партията Никос Михалолиакос и със съгласието на парламентарната група, предаде агенция МИА, цитирана от БТА. Лидерът на Златна зора коментира, че изявлението на Барбарусис не съответства на позициите на Златна зора. Същевременно агенция АНА-МПА съобщи, че министърът на отбраната Панос Каменос и неговият заместник Фотис Кувелис ще внесат жалба във Върховния съд срещу депутата от Златна зора. Съдебните власти заявиха, че не се нужадят от разрешението на парламента за отнемане на имунитета на депутата при подозрения за такова престъпление, уточнава Ройтерс. \"Разчленяването на Гърция започна\", заяви депутатът от Златна зора. Барбарусис направи своето изявление по време на дебатите в гръцкия парламент за вот на недоверие срещу правителството, поискан заради споразумението между Атина и Скопие за името на Република Македония. Изказването на Барбарусис предизвика остра реакция от управляващото мнозинство, на което депутатът отвърна: \"Главите ви ще паднат в Преспа\". След речта му Златна зора беше отстранена от дебатите. Според председателя на парламента Никос Вуцис изказването на депутата от Златна зора е открит призив за държавен преврат, както и опит за предизвикване на безредици през следващите дни. Съобщава се, че останалите парламентарни политически сили са осъдили единодушно изказването на Барбарусис.", "date": "2018.06.15", "title": "Изключиха от партията и арестуваха гръцкия депутат, призовал за военен преврат в страната"}
{"url": "https://www.24chasa.bg/novini/article/6915533", "text": "Френският президент Еманюел Макрон желае да върне величието на родния си език и френският да измести английския в Европейския съюз, връщайки положението отпреди присъединяването на Великобритания през 1973 г., пише американският в. \"Уолстрийт джърнъл\". Детронирането на английския обаче изглежда невъзможно в общността, която след Брекзита ще има 27 членки. Сега ЕС има 24 официални езика, но английският безспорно е водещият чужд език, преподаван в ЕС, както сочи статистиката. Над 80 процента от децата в началното училище и над 95 процента от средношколците в общността учат първо английски преди да се насочат към друг чужд език. Според Макрон обаче господството на английския не е неизбежно, предаде БТА. Днес английският е официален език за 12,8 процента от общо 51 млн. граждани в ЕС, но след Брекзит той ще бъде официален език само в две държави: Ирландия и Малта. Заедно те представляват 1,2 процента от населението. \"Английският е най-популярният език за общуване в ЕС и хората ще продължат да го използват. Особено като се има предвид, че е един от официалните езици в Ирландия и Малта\", смата президентката на Литва Далия Грибаускайте, която умee да казва нещата кратко и ясно. Друго страховито предизвикателство е подобряването на английския, използван в ЕС. Екипът от преводачи на блока съобщава, че 81 процента от документите на ЕС се пишат на английски, 5 процента - на френски, 2 процента - на немски, а останалите - на езиците на останалите 21 държави. Едва 2,8 процента от служителите на ЕС обаче са британци. Този дисбаланс накара английския преводач Джереми Гарднър да напише наръчник за думи и изрази, които често се използват неправилно в ЕС. Гарднър, който е прекарал голяма част от професионалния си живот в Италия и Люксембург, публикува последното му издание преди 2 години - само месец преди Великобритания да гласува на референдум за напускане на общността. Повечето от куриозните случаи се дължат на половинчато превеждане от френски. Векове наред френският е бил езикът на дипломацията и международните отношения. Следи от френски първоизточник личат и в документи на Държавния департамент на САЩ, който още изпраща на чужди правителства демарш, вместо писмо, и излиза с комюникета, а не с изявления. Американските посланици имат заместници, наричани шарже д'афер. Възходът на САЩ през миналия век обаче помогна на английския да засенчи френския. Победата в Студената война подпечата утвърждаването на английския в Европа, защото почти всеки в бившите комунистически държави от Германия чак до Русия избираше английски като предпочитан втори език. Сега Макрон прави заявка за реванш. Назначеният наскоро от него за постоянен представител на Франция в ЕС Филип Леглиз-Коста напусна през април бюджетно заседание, защото английският беше единственият работен език. \"Всички предпочитаха да говорят на английски, но след като той вдигна врява, и другите започнаха да искат превод на техните родни езици\", каза скандинавски дипломат. \"На следващото заседание имаше превод на френски, но съм сигурен, че след време всички отново ще говорят на английски\", смята той. Макрон каза, че иска да установи правила и да направи френския езикът, на който човек има достъп да множество благоприятни възможности. Той обеща да има повече курсове по френски за служители в ЕС и засилване на международната мрежа от френски училища. Съюзник на Макрон в битката за възстановяване на мястото на френския е председателят на Европейската комисия Жан-Клод Юнкер, който е родом от Люксембург и често говори на френски и немски. Наскоро Юнкер попита риторично по френска телевизия:\"Защо езикът на Шекспир да е над езика на Волтер?\". \"Сгрешихме като се поанглийчихме толкова много\", коментира председателят на ЕК. Според британеца Гарднър обаче опитите за налагане на френския като водещ в ЕС може да отворят вратата за американския английски, пише \"Уолстрийт джърнъл\".", "date": "2018.06.15", "title": "Макрон иска френският да измести английския като водещ език на Евросъюза"}
{"url": "https://www.24chasa.bg/novini/article/6915524", "text": "Видео на мъж, което удря и рита две жени в автобус № 310 за \"Люлин\", предизвика огромно възмущение в социалните мрежи. Клипът бе качен във фейсбук в групата \"Забелязано в София\". Там се вижда как двете жени искат да се качат в автобуса, но той ги удря и не им дава.", "date": "2018.06.15", "title": "Мъж бие две жени в столичен автобус (Видео)"}
{"url": "https://www.24chasa.bg/novini/article/6914636", "text": "Гръм порази половинвековен бор в двора на кметството в Калофер. Дървото буквално станало на трески, които се разхвърчали и потрошили стъклата на административната сграда. \"Най-вероятно имаме и изгорели компютри. Не знаем колко са, тъй като токът угасна. Видеонаблюдението също пострада. В първия работен ден ще описваме щетите\", каза кметът Румен Стоянов.", "date": "2018.06.15", "title": "Гръм нацепи 50-годишен бор на трески в Калофер, те изпотрошиха кметството"}
{"url": "https://www.24chasa.bg/novini/article/6915241", "text": "Испанският премиер Педро Санчес призова днес да се работи \"за една нова Европа, в която националният егоизъм няма да надделява\", предаде Франс прес. Изказването на Санчес е във връзка с разделението на държавите от Европейския съюз по отношение на миграционната политика. То е част от публикация на премиера в Туитър в отговор на поздравленията на изпълняващия длъжността генерален секретар на италианската Демократическа партия Маурицио Мартина за \"благородния жест\" по приемането на 600-те спасени с кораба \"Акуариус\" мигранти. \"Скъпи Маурицио, ние сме готови да работи заедно за една нова Европа, в която националният егоизъм няма да надделява\", написа Санчес, който смени на премиерския пост в Испания консерватора Мариано Рахой след вота на недоверие срещу правителството на 1 юни. Италия, управлявана от коалиционното правителство на Движение \"Пет звезди\" и крайнодясната \"Лига\", не разреши на \"Акуариус\" да акостира на нейния бряг - проява, която раздели държавите членки на ЕС, в много от които ксенофобията се засилва. Унгария и Словакия, които провеждат политика срещу имиграцията, изразиха подкрепата си за правителството на Джузепе Конте и неговия вътрешен министър Матео Салвини. Френският президент Еманюел Макрон силно разкритикува италианското ръководство, порицавайки неговия \"цинизъм и безотговорност\", но впоследствие в телефонен разговор с италианския министър-председател заяви, че не е имал за цел да обижда Италия и италианския народ. Мигрантският въпрос създаде разделение и в германското правителство, противопоставяйки Ангела Меркел и нейния вътрешен министър Хорст Зеехофер. По данни на Международната организация по миграцията от началото на годината 44 570 души са влезли нелегално в Европейския съюз по земя и море.", "date": "2018.06.15", "title": "Испанският премиер критикува националния егоизъм на държавите в ЕС"}
{"url": "https://www.24chasa.bg/novini/article/6915260", "text": "Френският президент Еманюел Макрон трябва да предложи на Италия \"уважение\" и \"сътрудничество\", каза италианският вицепремиер и вътрешен министър Матео Салвини, цитиран от ДПА. Запитан какво очаква от днешните разговори в Париж между Макрон и италианския премиер Джузепе Конте, концентрирани върху миграцията, Салвини каза: \"Най-напред уважение (...), на второ място сътрудничество\". \"Искаме уважение след всичко случило се, особено конкретни факти\", изтъкна Салвини пред репортери в Генуа, предаде БТА. \"Всички ни помагат с думи, но никой досега не ни е помогнал с факти\", добави той. Салвини заяви също, че е обсъдил с Австрия и Германия планове за засилване на контрола по границите на ЕС заради нелегалната миграция и подчерта: \"Горд съм с италианско правителство, което надига глава\".", "date": "2018.06.15", "title": "Салвини: Макрон трябва да предложи на Италия уважение и сътрудничество"}
{"url": "https://www.24chasa.bg/novini/article/6915262", "text": "За първите пет месеца на годината при катастрофи в страната са загинали 190 души, а 3 126 са ранени, каза днес във Варна началникът на отдел \"Пътна полиция\" при ГД \"Национална полиция\" комисар Бойко Рановски. Заедно със зам.-министъра на вътрешните работи Красимир Ципов той участва в дискусия за предстоящите промени в законодателството, регламентиращо движението по пътищата, предава БТА. Броят на тежките произшествия от началото на годината е 2 426, допълни Рановски. По думите му в сравнение със същия период на миналата година катастрофите са с 85 повече. Загиналите са с 35 по-малко, но броят на ранените е увеличен с над 200. В страната има седем полицейски дирекции, където катастрофите са нараснали, допълни Рановски. Най-голямо е увеличението на инцидентите в Хасковско. Проектозаконите за промени в законодателството са три, тъй като към действащия закон за движение по пътищата има огромен брой поднормативни актове, посочи зам.-министър Ципов. По думите му с това разделяне ще бъде постигната по-голямата стабилност на уредбата, а не всеки министър, по своя преценка, да променя наредбите. Според Ципом в проектозаконите са предвидени мерки и за въвеждане на контрол върху продажбата на авточасти втора употреба. По думите му ще бъде въведен и нов състав в Наказателния кодекс за т.нар. квалифицирана кражба с предмет моторно превозно средство. Сега се регистрира кражба на кола, но когато не е открита, защото е разкомплектована и продадена на части, престъплението трудно се доказва, обясни зам.-министърът. В проектозаконите има текстове, които предвиждат кметовете да предприемат мерки за подобряване на инфраструктурата, което ще намали произшествията, посочи Рановски. По думите му за пръв път са планирани и зони за споделена отговорност, каквито има в целия ЕС. Според Рановски от съществено значение е и регламентирането на връчването на наказателните постановления от контролните органи. Документите ще се дават веднага на нарушителя, а не после той да бъде издирван, обясни Рановски. Той уточни, че промените предвиждат чужденците, престъпили закона, да си плащат глобата веднага. Проблемите по пътищата в цяла Европа са едни и същи, допълни евродепутатът от ГЕРБ/ЕНП Емил Радев. Той припомни, че амбицията на ЕК е до 2020 година жертвите да намалеят с 50 на сто, но изрази съмнение, че това ще стане. Според Радев използването на автоматични средства за контрол трябва да се увеличи, тъй като те са безпристрастни и ограничават възможностите за корупционни практики. Необходим е и много по-бърз режим за налагане на наказанията и глобите, както и добра събираемост, за да не остава чувство за безнаказаност у нарушителите, допълни Радев.", "date": "2018.06.15", "title": "За пет месеца при катастрофи в страната са загинали 190 души"}
{"url": "https://www.24chasa.bg/novini/article/6915268", "text": "23-годишна девойка от гр. Лом се оплакала в полицията, че в четвъртък, около 11,30 ч., докато била на работа, при нея дошла непозната врачка. Тя я омаяла и въвела в заблуждение, притъпила вниманието й и под предлог, че ще развали магия и задигнала дамска златна верижка с висулка под формата на кон с общо тегло 2,03 грама. След проведените незабавни издирвателни мероприятия по горещи следи, около 15,00 ч., в гр. Лом, по улица \"Славянска\", униформените хванали гадателката 27- годишната Ш.К от гр. Бойчиновци. Същата е направила пълни самопризнания и е посочила мястото, където е верижката, а именно заложна къща в град Лом. Синджирчето е иззето и върнато на собственичката. Измамницата е задържана в РУ Лом за срок от 24 часа. По случая е образувано бързо производство.", "date": "2018.06.15", "title": "Ченгета спипаха врачка, свила златното синджирче на девойка от Лом"}
{"url": "https://www.24chasa.bg/novini/article/6915299", "text": "Министърът на земеделието, храните и горите Румен Порожанов проведе работни срещи с ръководството на Българската агенция по безопасност на храните и директорите на областните дирекции по безопасност на храните. Направен беше преглед на мерките и готовността за реакция във връзка с усложнената епизоотична обстановка относно заболяванията инфлуенца по птиците (птичи грип) и Африканската чума по свинете, съобщиха от пресцентъра на Министерство на земеделието. Във връзка с констатираното огнище на 13 юни на високопатогенна инфлуенца по птиците в животновъден обект за отглеждане на кокошки-носачки в с. Дончево, обл. Добрич са предприети мерки за профилактика, ограничаване и ликвидиране на болестта. Засилени са проверките за биосигурността на фермите за птици в цялата страна. При несъответствия се издават предписания и се съставят актове. Беше представена и актуална информация за Африканската чума по свинете. От началото на месец юни заболяването достигна на 160 км от границите на България, в румънската област Тулча. Предприемат се превантивни мерки като намаляване на популацията от диви прасета, засилен контрол и изследвания на проби. Провеждат се и обучения на ловците за разпознаване на симптомите на Африканската чума по свинете. В срещите участваха и зам.-министрите Цветан Димитров и Атанас Добрев, ръководството на Изпълнителната агенция по горите, директорите на държавните горски предприятия, както и представители на Центъра за оценка на риска по хранителната верига.", "date": "2018.06.15", "title": "Порожанов обсъди с Агенцията по храните необходимите мерки срещу птичия грип и чумата"}
{"url": "https://www.24chasa.bg/novini/article/6915303", "text": "Румънците изразиха недоволство от карикатура, публикувана във френското сатирично издание \"Шарли ебдо\", която прави аналогия между румънската шампионка по тенис Симона Халеп и ромите, събиращи старо желязо, предаде Асошиейтед прес, цитира от БТА. Карикатурата, публикувана вчера в седмичното издание, изобразява Симона Халеп, която държи купата от Откритото първенство на Франция, и вика \"Старо желязо! Старо желязо!\" Рисунката веднага предизвика вълна от коментари в социалните мрежи. Френският посланик в Букурещ Мишел Рами защити днес \"свободата на изразяване и свободните медии\", като добави, че карикатурата \"не изразява по никакъв начин френското обществено мнение\". Халеп, която бе посрещната като герой в Румъния след победата си в Париж през уикенда, заяви, че \"не е в позиция да коментира\". От своя страна живеещият в Брюксел румънски журналист Дан Алексе изрази мнение, че шегата е била насочена към \"невежите французи, които смятат, че всички румънци са крадци на метал\".", "date": "2018.06.15", "title": "\"Шарли ебдо\" разгневи Румъния с аналогия на Халеп с роми, събиращи желязо"}
{"url": "https://www.24chasa.bg/novini/article/6915321", "text": "На 18 и 19 октомври министрите на туризма от страните в Дунавската стратегия ще проведат голям форум „Икономически растеж и териториално сближаване чрез инвестиции в туризма” – съобщи министърът на туризма Николина Ангелкова на конференцията „Ролята и значението на Черноморския регион и връзката му с Дунавската стратегия”, която се провежда в курорта „Албена” и е в рамките на Европейското председателство. България прюключи с координитарството си на Организацията за Черноморско икономическо сътрудничество, а до октомври ще е председател на Дунавската стратегия – добави тя. „Почти 4,5 млн. от туристите в България са от държавите, които членуват в Организацията за Черноморско икономическо сътрудничество, а почти 3,5 млн. са от страните на Дунавската стратегия. Това е изключително важен пазар за нас” – посочи Ангелкова. „В Дунавската стратегия вече втора година се разработва бранд Дунав, който е почти готов. Ще се започне разработването и на бранд Черно море”- съобщи тя. „Създадохме и инвестиционна карта за бизнеса за въможните инвестиции в сектор „Туризъм”. Първото издание на този проект беше изключително успешно. Ще стартираме и второ издание на картата” – обясни министърът.", "date": "2018.06.15", "title": "Дунавската стратегия има вече изготвен бранд Дунав"}
{"url": "https://www.24chasa.bg/novini/article/6915311", "text": "В периода 2013-2018 г. Главна инспекция по труда е проверявала 24 пъти седем свързани фирми, които са станали обект на журналистическо разследване в Белгия заради използване на нерегламентирани практики при осигуряването на работа. Това съобщиха от пресцентъра на ГИТ. Част от тях са по искания на Белгийската федерална обществена служба по въпросите на заетостта, труда и социалния диалог, постъпили чрез заявка през Информационната система на вътрешния пазар (IMI). Други са по сигнали на потърпевши и проверки за изпълнение на дадени предписания за отстраняване на нарушения. Контролните органи от Белгия са поискали 9 пъти различна информация за някои от дружествата, която им е била предоставяна своевременно от Инспекцията по труда. При проверките в седемте фирми през годините са констатирани нарушения, свързани с нерегламентираното командироване на работници и служители в рамките на предоставяне на услуги, като заплащане на възнаграждения под минималното за приемащата държава, нерегламентирани удръжки, незаплащане с увеличение на положен труд на официални празници, работен ден, по-дълъг от законоустановения за Белгия, хората са изпращани без предварително да бъдат информирани за минималните условия на труд и др. За всяко установено нарушение са предприемани принудителни административни мерки, а за някои е търсена и административнонаказателна отговорност. В резултат на предприетите от ИА ГИТ мерки, както и заради промененото законодателство, работодателят е представил документи, от които е видно, че е преустановено удържането на суми за храна и нощувки. На някои работници, за които е установено, че не са им изплатени обезщетения за неизползван отпуск и възнаграждения за работа на официални празници, същите са изплатени. Командированите вече се информират предварително за условията на труд в приемащата държава и др. Веднага след публикациите в белгийската преса от края на май, според които през различни български фирми, управлявани от едни и същи лица, в Белгия се командироват в разрез със закона работници за осигуряване на грижа на възрастни хора в домовете им, е започнала нова проверка в споменатите дружества. Към момента проверката продължава. По инициатива на Инспекцията по труда проверката се извършва съвместно с НАП. ГИТ напомня на търсещите работа в чужбина, че е сигурен сигнал за измама, когато осигуряващите работа избягват лична среща или среща в офис, държат комуникацията да е само онлайн. Изискват суми за различни такси и услуги и не издават документи за тях. При командироване сигнал за измама е, когато командироващото предприятие не развива идентична дейност в България, а веднага след сключването на договора командирова в чужбина. Търсещите работа не трябва също да подписват документи на език, който не разбират или с чието съдържание не са съгласни, тъй като след това правата им не могат да бъдат защитени. Независимо от начина на изпращане, те трябва да бъдат предварително запознати от работодателя с минималните условия на труд и заплащане в приемащата държава, за дните на официални празници и др. Трябва да имат сключен трудов договор, а при командироване - допълнително споразумение към договора, в които да са описани всички условия, при които ще се работи. Договорът, както и споразумението, трябва да бъдат на език, който търсещият работа разбира. Най-често се използват двуезичните документи. При необходимост е важно наетият да може да представи информация за този, който го изпраща, както и за работодателя и обекта на контрол в приемащата държава. Често наетите не знаят къде точно и при кого работят, поради което при сигнал ГИТ не може да уведоми местните контролни органи, за да извършат проверка. Предприятията, които осигуряват временна работа, и фирмите посредници подлежат на регистрация в Агенцията по заетостта, на сайта на която могат да се видят фирмите с действаща регистрация, както и тези с отнета такава.", "date": "2018.06.15", "title": "Инспекцията по труда проверявала 24 пъти фирмите, участвали в схема в Белгия"}
{"url": "https://www.24chasa.bg/novini/article/6915332", "text": "Препоръчвам на община Каварна да вземе спешни мерки и да спре строителните дейности до плажа в града. Това е заявила министърът на туризма Николина Ангелкова, която е инспектирала продължаващите ремонти в района, съобщиха от ведомството, цитирани от БТА. Тя е напомнила, че това е забранено след 15 май. Редно е било така да се планира строителството на хотела и пътя до плажа, че да не се нарушава забраната и да се осигури максимален комфорт на туристите. Зоната, която преди е осигурявала достъп до плажа, сега е възпрепятствана заради строителните дейности и причинява дискомфорт на туристите, е съобщила Николина Ангелкова. Експертите на министерството са установили, че има достъп от две страни, но все пак това е неудобно за посетителите. Ако община Каварна иска да привлича туристи и да осигури добри условия за плажуващите, не е редно да допуска това. Според министъра в тази ситуация е добре да се намеси областната управа, защото министерството няма правомощия за територия извън морския плаж. Министър Ангелкова е припомнила също, че първата проверка за басейна на плажа е показала, че той отговаря на схемата и за него не се излива бетон, а съоръжението е с пластмасово корито. Не съществува право обаче басейнът да се ползва като \"ол инклузив\" услуга от хотела и трябва да е безплатен и за останалите посетители на плажа. Министерството на туризма ще напише писмо до наемателя с искане до три дни да премахне несъответствията, както предвижда договорът. Ако това не бъде изпълнено, ще се търси неустойка. Ще бъде сигнализирана и Комисията за защита на потребителите, за да направи проверка.", "date": "2018.06.15", "title": "Ангелкова препоръча на община Каварна да спре ремонтите край плажа"}
{"url": "https://www.24chasa.bg/novini/article/6915336", "text": "Държавната агенция за метрологичен и технически надзор (ДАМТН) запечата колонки в четири бензиностанции на територията на област Пловдив, съобщиха от Агенцията. Отклоненията при течните горива са били открити след проверки с мобилни лаборатории от инспекторите на агенцията в периода 11-15 юни в областта. Проверени са 49 бензиностанции, от които са взети 26 проби от автомобилен бензин А-95Н и 42 от дизелово гориво. В четирите обекта, от които е установено, че се разпространява гориво с отклонение от нормите, са наложени принудителни административни мерки и са запечатани бензиноколонките. От търговската мрежа са изтеглени 12 692 литра течно гориво, от които 7 369 литра гориво за дизелови двигатели и 5 323 литра автомобилен бензин. Предстои издаване на Актове за установени административни нарушения и на Наказателни постановления за общо 80 000 лв. Контролните изпитвания на взетите проби са извършени по комплекс от показатели, съгласно европейските и българските нормативни документи, като при четири от пробите са установени несъответствия с изискванията. При три от пробите има отклонения от изискванията за качество съгласно Закон за чистотата на атмосферния въздух - две проби при дизеловото гориво, една проба при автомобилния бензин. Отклонението при бензина е по показател \"дестилационни характеристики - край на кипене\", а при горивото за дизелови двигатели - по показател \"пламна температура\". При една от пробите от дизелово гориво е установено несъответствие с изискването на Закона за енергията от възобновяеми източници за съдържание на биодизел в гориво за дизелови двигатели. От началото на годината инспекторите на Държавната агенция са извършили 485 проверки на обекти разпространяващи течни горива и е наложила санкции за над 593 000 хил. лв. Взети са 608 проби от територията на цялата страна, като 334 от тях са били от дизелово гориво, 274 от автомобилен бензин. Проверките са установили 31 несъответствия при качеството на горивата и четири отклонения за съдържание на био компонент в тях. За периода са спрени от разпространение на пазара общо 140 859 литра некачествено течно гориво. ДАМТН продължава проверките.", "date": "2018.06.15", "title": "Запечатаха колонки в четири бензиностанции в Пловдивско"}
{"url": "https://www.24chasa.bg/novini/article/6914475", "text": "Автомобил изгоря на автомагистрала „Тракия” малко след Вакарел по посока София, предаде  . По първоначални данни леко пострадала е една жена. На място са пристигнали пожарникари, които са изгасили пламъците. Има и линейка.                                                                                                                                                                                                                                                                                                                       ", "date": "2018.06.15", "title": "Кола изгоря на АМ „Тракия”, пострадала е жена (Видео, снимки)"}
{"url": "https://www.24chasa.bg/novini/article/6915346", "text": "Нов робот учител говори китайски и английски език, дава уроци по математика, шегува се и предлага да си поиграе с децата, съобщи Франс прес, цитирана от БТА. Роботът бе представен в Шанхай. Той е проектиран, за да бъде компаньон на малките деца. Базиран върху изкуствения интелект, iPal е сред обучаващите роботи, които бяха показани на Изложението за потребителска електроника в Шанхай. Новият робот е висок колкото 5-годишно дете и се премества с помощта на движещи се колела. На гръдния му кош има екран на таблет, а очите му са с технология за лицево разпознаване. \"Идеята е този робот да стане компаньон на децата - заяви Тинюй Хуан, съосновател на създадената преди 4 години фирма AvatarMind Robot Technology със седалище в Нанкин в Източен Китай. - Когато види робота, детето го възприема като свой приятел, като друго дете в семейството.\" Той увери, че iPal скоро ще придобие допълнителни функции. Новият бял робот, който може да е със синя или розова ивица по главата и корпуса си, позволява на родители да разговарят от разстояние с детето си и да го наблюдават благодарение на сензори, които виждат и чуват всичко около него. За редица работещи млади двойки в Китай грижите за потомството им може да се окаже неразрешим проблем. За много деца iPal може да е ценен компаньон у дома, смятат създателите му.", "date": "2018.06.15", "title": "Китайски робот учител се грижи за\nнай-малките"}
{"url": "https://www.24chasa.bg/novini/article/6915347", "text": "Социален работник отне дете от майка му във Великобритания, понеже отказала да му купи сладолед и да го подстриже по начина, по който то искало. Според него майката не задоволявала емоционалните му нужди, разказва \"Дейли мейл\". Случаят е разгледан във Върховния съд, където съдиите определили решението на социалния като \"съвсем незначително\" и \"очевидно несъстоятелно\" спрямо родителите на детето. Становището на социалния работник било дълго 44 страници, а според съдиите то е \"изключително дълго като реторика\", но като доказателства било лишено от съдържание. Детето все пак е върнато на майката, след като оспорила решението в работник, а от социалните служби ще я проверяват периодично.", "date": "2018.06.15", "title": "Отнеха дете от майка му, защото не му купила сладолед"}
{"url": "https://www.24chasa.bg/novini/article/6915372", "text": "Австрийското правителство преговаря със страни от Западните Балкани за създаване на център за настаняване на нелегални мигранти, пише виенският в. \"Пресе\", цитиран от Танюг. Изданието твърди, че Виена вече води преговори с Белград, Тирана, Скопие и Прищина за създаване на лагери за депортиране на нелегални мигранти, които са пристигнали в Австрия по балканския маршрут и на които Виена е отказала убежище. Тези хора, пише \"Пресе\", трябва да бъдат временно настанени в някоя по-непривлекателна за мигрантите страна. Според източници на вестника страните от Западните Балкани искат в замяна пари, а Виена в момента разглежда правните аспекти на сделката, предаде БТА. Засега не е ясно в какви размери ще бъдат планираните лагери на Балканите, пише \"Пресе\", като отбелязва, че проектът е подкрепян и от Дания и Холандия.", "date": "2018.06.15", "title": "\"Пресе\": Виена преговаря за депортиране\nна нелегални мигранти в Западните Балкани"}
{"url": "https://www.24chasa.bg/novini/article/6915375", "text": "Македонец, който има и българско гражданство може да бъде екстрадиран в Австрия по европейска заповед за арест. Властите там го търсят за наркоразпространение. ЕЗА е издадена преди повече от 10 г. - на 24 октомври 2007 г. С нея се иска Л. Д. да бъде предаден на австрийските власти с цел провеждане на наказателно преследване за извършено престъпление. Македонецът от 2005 г. има и българско гражданство, но живее и работи предимно на територията на Република Македония, макар, че има регистриран постоянен адрес и в Благоевград. Арестуван е наскоро в Благоевград. По време на делото в окръжния съд за разглеждане на екстрадацията, обяснил, че не желае да бъде предаден на австрийските власти. Твърдял, че по времето, посочено в заповедта като извършване на инкриминираното престъпление в Австрия, е бил задържан в арест в Република Македония. Не иска да бъде предаван на австрийските власти, тъй като не разполагал с парични средства, за да организира защитата си там и смятал, че ще бъде осъден несправедливо. Според ЕЗА Л. Д. е заподозрян, че в през януари и февруари 2007 г. във Виена заедно с други лиза е разпространявал хероин и кокаин. Приемал поръчки по телефона и предавал дрогата на разносвачи. Организирал и доставката на наркотиците. При обиски в жилището му са намерени над 2 кг кокаин и хероин. Македонецът създал и ръководил организирана престъпна група за разпространяване на дрога с цел да си осигури продължителен източник на доход. Според австрийското законодателство, ако бъде признат за виновен го очаква затвор от 10 до 20 години или \"доживотен затвор\". Съдът в Благоевград уважи искането на австрийските власти и допусна изпълнението на ЕЗА. Решението не е окончателно и може да се обжалва.", "date": "2018.06.15", "title": "Екстрадират македонец, обвинен за шеф на наркогрупа в Австрия"}
{"url": "https://www.24chasa.bg/novini/article/6914263", "text": "Върховният касационен съд силно измени наказанията на полицая Йордан Пацев и баща му Петър, които зверски пребиха клошаря Камен Щерев с прякор Шабан. Жестокият побой над несретника, довел до неговата смърт, беше извършен на 7 април 2013 г. до Аджисан махала в Пловдив. Върховните магистрати смятат, че убийството не е умишлено, а е по непредпазливост. Съзнателно била причинена средната телесна повреда на Шабан, в резултат на която той издъхна. По тази причина последната инстанция заменя 10-годишния затвор на Петър Пацев с 3 г. условно и 5 г. изпитателен срок. По време на процеса бащата се опита да поеме вината, като заяви, че той е извършил побоя, но в съдът отхвърли това. Наказанието за сина му Йордан също е смъкнато. Вместо 10 г. и половина ефективно, ексченгето ще лежи 4 г. Според ВКС условната присъда за родителя е достатъчна за неговото превъзпитание. За полицая съдиите смятат, че като служител на реда е трябвало да прояви по-трезва преценка. Върховните магистрати оставят в сила гражданския иск от 40 000 лева на по-долната инстанция. Решението е окончателно. В деня на побоя ченгето и баща му паркирали зад блока си към 14 часа. Зърнали, че бездомникът е запалил огън до гаражните клетки, за да се сгрее. Димът обаче отивал към прозорците на Пацеви. Веднъж го предупредили да не пали. Като го видели отново, се нахвърлили да го бият. Клошарят замерил с тухла бащата по крака. Синът му извадил полицейската палка и започнал да го налага с все сила по гърба, ръцете и краката. В това време Петър го ритал и го заставял да гаси пламъците с голи ръце. Последният ритник бил в лицето на несретника. Изпаднал в безпомощно състояние, той бил откаран с линейка в болницата. Два дни по-късно починал от тежките травми в резултат на побоя.", "date": "2018.06.15", "title": "Силно намалиха присъдите на полицай и баща му, зверски убили клошар"}
{"url": "https://www.24chasa.bg/novini/article/6914256", "text": "В истинска интернет сензация се превърна видеоклип, в който турският президент Реджеп Таип Ердоган инструктира местни активисти на ръководената от него Партия на справедливостта и развитието (ПРС) да „пазят плътно“ избирателите, за да попречат на опозиционната прокюрдска Демократична партия на народите (ДПН) да влезе в Меджлиса, предаде NOVA.  Записът с продължителност 39 секунди е от среща на държавния глава с квартални активисти в централата на ПСР в Истанбул на 9 юни, съобщава БГНЕС. А кадрите от скритата камера видяха бял свят броени дни преди предстоящия парламентарен вот в южната ни съседка. Въпреки че разговорите са се провели при закрити врата, лидерът на партийната организация в махалата Топселви Ахмед Йозтюрк споделил видеото в профила си във Facebook. Малко по-късно изтрил поста си, но записът вече се разпространявал в интернет пространството. „Приятели, по отношение на ДПН, нашата партийна организация трябва да извърши специфична задача. Не мога да говоря тези неща публично. Говоря ги на вас тук. Защо? Защото, ако ДПН падне под чертата за влизане в парламента, това ще означава, че ние живеем на едно много по-добро място”, казва Ердоган преди да инструктира партийните кадри да „пазят плътно“ избирателите във всяка махала. „Добре знаете кой кой е… Ако нашите квартални активисти не знаят кой кой е, трябва да си подадат оставките. Вземете списъка с избирателите от всяка секция и вършете работата си“, добавя президентът. В друг видеоклип от същата среща се чува как Ердоган инструктира партийните кадри да си осигурят мнозинство в секционните комисии, за да „приключат нещата в Истанбул, преди те изобщо да са започнали“. „Не трябва да повтаряме 7 юни“, предупреждава Ердоган, като има предвид изборите от 2015 г., когато партията му изгуби парламентарното си мнозинство. За да влязат в турския Меджлис, партиите трябва да преодолеят 10% бариера. От ДПН реагираха остро на изтеклите видеоклипове. В официалния си акаунт в Twitter партията публикува следното съобщение: „Лидерът на ПСР Ердоган открито подстрекава към престъпление. Той планира да открадне нашите гласове, чрез измама и натиск да ни остави под чертата“.", "date": "2018.06.15", "title": "Скандална скрита камера преди вота в Турция - Ердоган инструктира активисти"}
{"url": "https://www.24chasa.bg/novini/article/6914268", "text": "В периода 6-7 юли в София ще се състои седмата среща на върха \"16+1\" заедно със съпътстващ бизнес форум, съобщиха от пресслужбата на кабинета, цитирана от БТА. Седмата годишна среща ще събере заедно у нас лидерите на 16-те страни от ЦИЕ (България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия) и на КНР. Програмата на събитието предвижда пленарна среща на правителствените ръководители и секторни заседания в почти всички области на сътрудничеството -инфраструктура, енергетика, технологии, туризъм, култура, човешките контакти. На съпътстващия официалните разговори бизнес форум се очаква да присъстват около 1000 бизнесмени от всички участващи страни, като половината от тях са в състава на китайска делегация. Престижният международен формат дава възможност за активизиране на отношенията между всяка от участващите страни, както и на регионалното сътрудничество. София беше избрана за домакин на формата \"16+1\" в конкуренция с Чехия и Хърватия по време на предишната, шеста годишна среща в Будапеща през ноември 2017 г., се напомня в прессъобщението.", "date": "2018.06.15", "title": "Седмата среща на върха \"16+1\" ще се състои в София на 6 и 7 юли"}
{"url": "https://www.24chasa.bg/novini/article/6914278", "text": "Организаторите на протестната акция хаштаг \"угасимотор\" призоваха хърватските граждани да се отзоват колкото може по-масово на акцията за блокиране на движението по пътищата в цяла Хърватия с цел властите да бъдат накарани да намалят цената на горивата под девет куни, съобщиха хърватските медии, предаде БТА.  Организаторите заявиха на правителството, че ако не реагира в срок от 14 дни, ще следва нова протестна акция. Те заявиха, че най-новото поевтиняване на цената на горивата с няколко липа не е достатъчно като се има предвид, че цената на барел петрол е спаднала. \"Смятаме, че минимална цена, на която ще се съгласим, е девет куни. Някаква психологическа бариера бе 10 куни, но нека си спомним, че по време на управлението на премиера Иво Санадер литър бензин струваще седем куни, а през 2000 г. само пет куни. Ще стигне ли цената до 15 куни до края на годината не знаем, и повече не може така\", каза един от организаторите Дамир Рогина.", "date": "2018.06.15", "title": "Шофьори блокират днес движението\nв Хърватия заради цените на горивата"}
{"url": "https://www.24chasa.bg/novini/article/6914297", "text": "Подписването на споразумението между Атина и Скопие от министрите на външните работи на двете страни ще стане от македонската страна на Преспанското езеро, според информация на гръцкия вестник \"Катимерини\". Голямото Преспанско езеро е разделено между Македония, Гърция и Албания, предава БТА. Освен министрите на външните работи Никос Кодзиас и Никола Димитров, на подписването ще присъстват и премиерите Алексис Ципрас и Зоран Заев, предава БТА. Поканени са също генералният секретар на ООН Антониу Гутериш, специалният специалният му пратеник по въпросите на гръцко-македонския спор Матю Нимиц, генералният секретар на НАТО Йенс Столтенберг, върховният представител на ЕС по въпросите на външните работи и политиката на сигурност Федерика Могерини и др. Неделя остава най-вероятният ден за церемонията.", "date": "2018.06.15", "title": "Гръцки източници: Подписването на споразумението със Скопие ще е на Преспанското езеро"}
{"url": "https://www.24chasa.bg/novini/article/6914296", "text": "Турските съдебни власти отново искат да съдят българските граничари за инцидента от 17 април 2008 г., при който загина техен бракониер на калкан в наши води. В петък сутринта четиримата бивши вече служители Михаил Цонков, Николай Петков, Живко Петков и Николай Костов получиха призовки от Къркларели да се явят на 16 юли в бургаския съд, за да получат документацията по делото с обвинителния акт. Искането е те да бъдат екстрадирани в Турция и там да бъдат съдени. Призовките от Турция идват 9 години след като Военно-апелативния съд изцяло оправда Михаил Цонков, чийто оръжие гръмна при сборичкване с бракониера Ерджан Ялчън и го рани смъртоносно. Пред 2014 г. пъэк Европейяският съд за правата на човека в Страсбург определи инцидента като нещастен и определи като недопустима жалбата от близките на убития турски рибар. \"Като гръм от ясно небе ни дойде тази призовка. Веднъж вече давахме показания, преведоха ги и ги пратиха в Турция. Оттогава досега нищо не се е променило\", коментира пред \"24 часа\" Михаил Цонков. И припомни, че държавата в лицето на главния прокурор Сотир Цацаров е застанала зад тях, но въпреки това турската държава не е прекратила делото. При това положение не можем да бъдем спокойни, допълни той. Защитник на бившите граничари е бургаският адвокат Росен Кожухаров.", "date": "2018.06.15", "title": "Турция пак иска обяснение от наши граничари заради убит бракониер"}
{"url": "https://www.24chasa.bg/novini/article/6914284", "text": "Специализираният съд върна на прокуратурата делото срещу кмета на Пловдив Иван Тотев, заместника му Димитър Кацарски и кмета на район \"Западен\" Димитър Колев, обвинени във връзка с изграждането на зоокът в града. Причината за прекратяване на производството са неясноти в обвинителния акт, които водят до нарушаване правата на тримата и до невъзможност да се защитават пълноценно, посочи съдия Даниела Колева. Тотев, Кацарски и Колев са обвинени в престъпление по служба. Според прокуратурата те са ощетили общината с 689 000 лева, тъй като вместо с обществена поръчка били възложили изграждането на къта с пряко договаряне на изпълнителя „Запрянови 03” ООД. По обвинителния акт трябва да има ясно описание на фактите, липсата на ясни претенции води до невъзможност на съда да постанови присъда. Трябва да има посочено време, място, механизъм предмет и пострадал. обясни мотивите си съдийката. Не е посочено, според нея, с кои действия тримата са нарушили служебните си задължения. Категорично ще протестирам, каза прокурорът Димитър Петров. Според него спецсъдът е преповторил определението на Пловдивския окръжен съд, който през октомври прекрати също делото. Кметът на Пловдив Иван Тотев отказа коментар. ", "date": "2018.06.15", "title": "Съдът върна на прокуратурата делото срещу кмета на Пловдив Иван Тотев"}
{"url": "https://www.24chasa.bg/novini/article/6914312", "text": "Министърът на труда и социалната политика Бисер Петков трябва да получи публично заявена подкрепа от премиера Бойко Борисов за нов Закон за хората с увреждания, който да промени статуквото. Това каза пред журналисти председателят на Центъра за независим живот Капка Панайотова, която участва в работната група по изработването на нов закон, предложен от министерството, предаде БТА.  Панайотова смята, че няма заявена позиция по това, че законът трябва да произведе услуги за социално включване, а не помощи като социална добавка за интеграция от 11 лева за транспорт. \"Трябва да дойде политически фактор, който да е достатъчно убедителен, който да каже, че се прави това, което ще гарантира социално включване, а не козметични поправки на досегашния закон\", допълни Панайотова. По думите й иначе министерството се явява само като един много любезен домакин на срещите, от които няма да излезе нищо. Основното искане за промяната е да се гарантира подкрепа на всеки човек, съобразно неговите потребности, които са породени не защото е човек, а защото е човек с увреждане. Искането на хората с увреждания е тази политика да се осъществява от агенция по уврежданията, а не от Агенцията за социално подпомагане, към която би трябвало да се обръща всеки човек с увреждане, когато изпадне в социална немощ. Сега като сме само там, ние сме постоянно социално немощни, каза Панайотова. Третото искане е подкрепата да бъде гарантирана и да бъде предоставяна по начин, който да позволи на хората да са социално включени по начин, по който желаят. По отношение на законопроекта за личната помощ на омбудсмана Мая Манолова, Панайотова каза, че все още не разполагат с окончателния вариант, но това, което е обявено на практика изкривява идеята за личната помощ, свеждайки я до форма на подкрепа на семействата. Водещото там е финансовият аргумент, който е несъстоятелен , когато става въпрос за права и човешки живот. В проектозакона е определена часова ставка лична помощ от 4,50 лв. и никой не може да си намери асистент за тази ставка, допълни Панайотова.", "date": "2018.06.15", "title": "Хора с увреждания: Министър Петков трябва да получи подкрепа от премиера за нов закон"}
{"url": "https://www.24chasa.bg/novini/article/6914315", "text": "Все повече животни като тигри, лъвове и мечки се превръщат в \"нощни птици\", за да избягват хората, предаде Асошиейтед прес, позовавайки се на публикация в сп. \"Сайънс\". Учените отдавна знаят, че човешката дейност внася смут в природата. Освен че стават по-бдителни и отделят по-малко време за търсене на храна, много бозайници \"пътуват\" до отдалечени зони или се движат по-малко, за да избягват контакт с хората. Мащабен анализ установи, че дори дейности като ходене на екскурзия и къмпингуване плашат животните и ги подтикват да бъдат по-активни през нощта, предаде БТА. \"Животните \"залагат на сигурно\" по отношение на човека. Хората могат и да мислят, че не оставят следа, когато просто се разхождат в горите, но дори беглото им присъствие има трайни последствия за обитателите им\", казва ръководителката на изследователския екип Кейтлин Гейнър от Калифорнийския университет в Бъркли. Гейнър и колегите й са анализирали 76 проучвания, обхванали 62 вида животни на шест континента, сред които лъвове в Танзания, видри в Бразилия, койоти в Калифорния, диви прасета в Полша, тигри в Непал. Изследователите са сравнили степента на нощна активност на животните при различни видове човешка дейност - лов, ходене на екскурзия, земеделие. Специалистите са установили, че човешкото присъствие предизвиква повишение средно с 20 процента на активността през нощта дори при животни, които не са \"нощни птици\".", "date": "2018.06.15", "title": "Много животни се преориентират към нощен живот, за да избягват хората"}
{"url": "https://www.24chasa.bg/novini/article/6914331", "text": "Сигнал за нарязани гуми на коли в кв. \"Чародейка\" в Русе разследва полицията. Това съобщиха от областната дирекция на МВР. Три коли в квартала са били с нарязани общо шест гуми, липсвала и регистрационна табела. Подобен сигнал е бил получен за още три коли с нарязани общо четири гуми, паркирани в друг район в квартала. Извършени са огледи, образувано е досъдебно производство.", "date": "2018.06.15", "title": "Полицията разследва сигнал за нарязани гуми на шест автомобила в Русе"}
{"url": "https://www.24chasa.bg/novini/article/6914382", "text": "Комисията за противодействие на корупцията и за отнемане на незаконно придобито имущество (КПКОНПИ) е установила, че кметът на Септември Марин Рачев е в конфликт на интереси заради издаването на заповед за изготвянето на проект в полза на фирма, собственост на майка му, предаде  . Имотът е в землището на курортното село Варвара, като целта е там да се строи семеен хотел. Сигналът до Комисията е подаден от адвокат Николай Баташки от инициативния комитет \"Да спасим община Септември\": \"Става въпрос за промяна на предназначението на имоти от горски фонд в имот за застрояване - за строеж на семеен хотел. Оправданията на кмета, че не е знаел, че фирмата се притежава от майка му, са несъстоятелни, а последващото отменяне на заповедта му не поправяло допуснатото нарушение\". \"Оттук нататък следва, решението подлежи на обжалване пред Пазарджишкия административен съд, след което пред ВАС. В случай, че решението остане в сила, кметът следва да бъде отстранен от длъжност\", добави юристът. Разследваният от специализираната прокуратура Марин Рачев засега отказва коментар.", "date": "2018.06.15", "title": "Антикорупционната комисия уличи кмета на Септември в конфликт на интереси"}
{"url": "https://www.24chasa.bg/novini/article/6914384", "text": "Турска подводница потопи танкер в Черно море в рамките на учение на военноморските сили на южната ни съседка, съобщи navaltoday.com. Подводницата „Йълдърай“ изстреля 533-милиметрово торпедо, което улучи танкера в средата на корпуса. Мигове по-късно корабът потъна към дъното на морето. Турската подводница от тип 209 е оборудвана с осем торпедни тръби. Машината, която е немско производство, е на въоръжение в 14 страни по света.", "date": "2018.06.15", "title": "Виж как турска подводница потапя танкер в Черно море (Видео)"}
{"url": "https://www.24chasa.bg/novini/article/6914391", "text": "Съдът реши да остави за постоянно в ареста общинската съветничка Йовка Тодорова, след изтичането на 72 часа от задържането й в петък, когато църквата отбелязва Видовден. Тодорова пристигна в съдебната зала видимо спокойна - поведението й бе овладяно, независимо от белезниците на китките й. Във вторник вечерта тя бе привлечена като обвиняема за длъжностно престъпление и злоупотреба със средства по програми на Бюрото по труда в Ловеч, където работела. Адвокат Стефан Гецов изтъкна, че няма категорични доказателства за вината на подзащитната му и настоя за по-лека мярка \"подписка\" или \"домашен арест\". Магистратите не проявиха снизходителност, независимо от чистото минало на обвиняемата и че няма опасност да се укрие, или да повлие на свидетели. Пренебрегна и желанието и: \"Искам да съм до децата си\", единственото, което каза пред съда. Решението може да бъде обжалвано пред Великотърновския апелативен съд в тридневен срок. \"Това е политическа поръчка - ще обжалваме\", категоричен бе адвокат Гецов. Като експерт в Бюрото Йовка Тодорова ръководела отдел, отговарящ за програмите, по които се провеждат шофьорски курсове на безработни. Изготвяла списъците, в които фиктивно се водели \"мъртви\" души, или пък реално проведените учебни часове били по-малко. Неизпълнението на служебните й задължения се изразявало и в извършване на рекламна дейност, чрез насочване на кандидати за обучение към конкретна фирма. В резултат на тази й дейност, фирма \"Петър Спасов\", получила ваучери за 117 300 лева.", "date": "2018.06.15", "title": "Ловешката общинарка остава в ареста"}
{"url": "https://www.24chasa.bg/novini/article/6914407", "text": "„Министерството на туризма защитава интересите на туристическия бранш и на туристите, а министърът е бил сезиран от повече от 30 от големите организации, за да се прецени дали националните курорти да бъдат извадени от Закона за шума” – каза в курорта „Албена” министърът на туризма Николина Ангелкова. „Техният правен статут се регламентира в Закона за туризма и дейностите, които се извършват в тях, да бъдат регулирани в наредба. Кметовете и местната власт, местният бизнес чрез консултативните съвети по туризъм да определят зоните в курортите – парти зона, зона за отдих и т.н. Ние искаме да дадем тази преценка на местната власт и местния бизнес, които най-добре познават нуждите на региона. Това е нашето предложение, а какво ще решат народните представители е друг въпрос”, добави Ангелкова.", "date": "2018.06.15", "title": "Министър Ангелкова: Местната власт да регулира шумовите зони в курортите"}
{"url": "https://www.24chasa.bg/novini/article/6914414", "text": "Европейската комисия потвърди, че е предложила да бъде предприета следващата стъпка по наказателната процедура срещу Полша за нарушения на върховенството на закона. Процедурата предвижда възможност Полша да бъде лишена от право на глас в Съвета на ЕС. Подобна мярка в ЕС досега не е прилагана. Съветът на ЕС е заложил в програмата на заседанието си за 26 юни в Люксембург да пристъпи към изслушване на становището на Полша. Предвижда се изслушването да премине в няколко части, като на посоченото заседание е насрочена първата част. След това ЕК ще обсъди на седмичното си заседание този въпрос. През декември ЕК издаде препоръки на Варшава и изрази готовност да прекрати процедурата, ако те бъдат изпълнени в следващите три месеца. След като до днес комисията остава неудовлетворена от отговорите и действията на полските власти, тя е предложила на Съвета на ЕС да бъде предприета следващата стъпка с изслушването на Варшава. Досега чл. 7 от договора за ЕС, задействан срещу Полша, никога не е бил прилаган. Този текст от договора бе приет, след като през 2000 г. в управляващата коалиция в Австрия влязоха крайнодесните сили, участващи и в днешното австрийско правителство. Заради липсата на подобен текст преди 18 години, държавите от ЕС едностранно замразиха отношенията си с Виена за девет месеца.", "date": "2018.06.15", "title": "Процедурата срещу Полша за нарушаване\nна върховенството на закона напредва"}
{"url": "https://www.24chasa.bg/novini/article/6914434", "text": "Тенденцията за намаляване на безработицата продължава и през май, като през месеца равнището се установява на 6.1 на сто , отчитайки намаление от 0.3 процентни пункта спрямо април 2018 г. и от един процентен пункт на годишна база. Това съобщиха от пресцентъра на Агенцията по заетостта. Статистиката на Агенцията показва, че през изминалия месец е достигнато най-ниското равнище на регистрирана безработица от декември 2008 г. насам. Регистрираните безработни в края на месеца са общо 200 458, като числеността им се свива с 5 на сто спрямо предходния месец и с 14.3 на сто спрямо година по-рано. Новорегистрираните безработни през май са 19 963. От тях 1 258 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 28 272 души. Освен към безработните, дейността на бюрата по труда е насочена също към заети, учащи и пенсионери, като през май 443 души от тези групи са били регистрирани като търсещи работа. Общо 21 740 души са постъпили на работа през месеца, като 91.3 на сто от тях са устроени в реалната икономика. В резултат от изпълнението на активните мерки за насърчаване на заетостта сред безработните, през месеца в субсидирана заетост са включени 1 889 : 708 - по схеми на ОП РЧР, 397 - по програми и 784 - по мерки. Заявените работни места на първичния пазар на труда през май са 21 301, като 87.3 на сто от тях са в частния сектор. Най-голям дял свободни работни места са заявени в преработващата промишленост (25.1 на сто), хотелиерството и ресторантьорството (17.7 на сто), търговията (13.6 на сто), операциите с недвижими имоти (13.2 на сто), селското, горското и рибното стопанство (5.2 на сто) и др. Най-търсените групи професии през май са били: персонал, зает в сферата на персоналните услуги (бармани, сервитьори, готвачи, камериери и др.); продавачи; работници в добивната и преработващата промишленост; работници в селското, горското и рибното стопанство; оператори на стационарни машини и съоръжения; водачи на моторни превозни средства и подвижни съоръжения; работници по събиране на отпадъци и сродни на тях; помощници при приготвяне на храни; чистачи; квалифицирани работници по производството на храни, облекло, дървени изделия и сродни и др.", "date": "2018.06.15", "title": "Безработицата у нас най-ниска от 2008 г. насам"}
{"url": "https://www.24chasa.bg/novini/article/6914437", "text": "Финландски съд даде доживотна присъда на мароканеца Абдул Рахман Буанан, който миналата година уби с нож две жени и рани още осем души при първото терористично нападение в скандинавската страна, предадоха Ройтерс и Асошиейтед прес. Буанан, който към момента на престъплението бил на 22 години, нападна с нож минувачи на площад в град Турку на 18 август миналата година. Полицията го спря, като го простреля в крака, предава БТА. \"Областният съд във Варсинайс-Суоми /Югозападна Финландия/ днес осъди Абдул Рахман Буанан на доживотен затвор за две убийства с терористични мотиви и осем опита за убийство с терористични мотиви\", посочи в изявление съдът. Мароканецът кандидатствал за убежище във Финландия, но получил отказ. Той се призна за виновен за деянието, но отрече да е извършил терористичен акт, както твърдят прокурорите. Според тях той действал, воден от омраза след ожесточените бомбардировки на западния алианс в сирийския град Ракка. Буанан каза, че се е възприемал като войник на \"Ислямски държава\". Групировката обаче не пое отговорност за атаката. Доживотната присъда във Финландия трае средно между 12 и 20 години.", "date": "2018.06.15", "title": "Доживотен затвор за мароканец, нападнал с нож през 2017 г. минувачи в град Турку"}
{"url": "https://www.24chasa.bg/novini/article/6914464", "text": "Движението по път I-9 Равда - Ахелой, при км 208, в посока Бургас, временно се осъществява в една лента поради ПТП, съобщиха от пресцентъра на Агенция \"Пътна инфраструктура\". Шофьорите да се движат с повишено внимание и съобразена скорост.                                                                                                                                                                                                                                                                                                                       ", "date": "2018.06.15", "title": "Катастрофа на пътя Равда - Ахелой, движението е в едната лента"}
{"url": "https://www.24chasa.bg/novini/article/6914472", "text": "Флорина Иванова е новото попълнение в спортната редакция на bTV Media Group, съобщиха от . Зрителите ще я видят в ролята на репортер и водещ на емисиите на bTV Спорт от 20 юни. Освен за телевизията Флорина ще работи и за онлайн платформите на медията, с помощта на най-съвременните технологични решения за създаване на видео съдържание. Флорина трупа опит в телевизионната и радио журналистика и печатните медии от 2014 година. Преди да стане част от екипа на редакцията на bTV „Новини, актуални предавания и спорт“ e oтразявала различни ресори – политика, съдебна система, информационни технологии и иновации. Завършила е Американски университет в България с медийна специалност, като още тогава проявява интерес към спортната журналистика. Дипломира се с филм за една от звездите на художествената гимнастика Невяна Владинова, с който обединява страстта си към спорта и документалното кино.", "date": "2018.06.15", "title": "Флорина Иванова е новото лице на спортните новини по bTV"}
{"url": "https://www.24chasa.bg/novini/article/6914471", "text": "Двама са задържани за конфликта в \"Христо Ботев\" в София, съобщи шефът на СДВР Ивайло Иванов. Той обясни, че конфликтът е възникнал вчера около 14 часа между враждуващи ромски семейства. \"Веднага на място са изпратени са екипи на полицията и жандармерията и ще останат там докато е нужно, ако трябва и месец-два\", уточни Иванов и посочи, че двамата задържани са с множество криминални регистрации \"из почти целият спектър на наказателния кодекс\". Не са се потвърдили първоначалните информации, че е вадено огнестрелно оръжие, завърши Иванов.", "date": "2018.06.15", "title": "Двама задържани за конфликта между ромски фамилии в \"Христо Ботев\""}
{"url": "https://www.24chasa.bg/novini/article/6914478", "text": "Ремонтираният участък от магистрала \"Тракия\" в района на Пловдив ще бъде пуснат до края на светлата част от деня. Това информира областният управител Здравко Димитров. Заедно с регионалния министър Николай Нанков и шефът на АПИ Дончо Атанасов те инспектираха 22-километровата отсечка, която беше преасфалтирана. Изцяло е завършено и северното платно по посока Стара Загора-Пловдив. Преди това беше ремонтирано южното, а движението в него беше двупосочно. През уикендите, когато хората пътуваха до морето и обратно, се образуваха адски задръствания и километрични колони. \"Ремонтът приключи предсрочно, а движението в четирите платна ще бъде пуснато до светлата част на деня, след премахването на временните разделителни колчета\", информира губернаторът.", "date": "2018.06.15", "title": "Пускат ремонтираната част от АМ \"Тракия\" до Пловдив"}
{"url": "https://www.24chasa.bg/novini/article/6914479", "text": "Митничари в черногорското пристанище Бар са открили вчера 32 пакета по 1 килограм с прахообразно вещество, за което се подозира, че е кокаин, съобщи черногорската телевизия РТЦГ. Митничарите определели за проверка със скенер два контейнера с банани, които пристигнали от Еквадор през Малта, и открили подозрителните пакети в хладилното отделение на единия от контейнерите, предаде БТА. Намереният наркотик е предаден на полицията. Задържан е един заподозрян.", "date": "2018.06.15", "title": "Откриха кокаин в контейнер с банани в \nчерногорско пристанище"}
{"url": "https://www.24chasa.bg/novini/article/6914477", "text": "Важен въпрос, който стои на дневен ред пред кабинета, е как да се прецизират конкурсните процедури и да се намали масовото обжалване на обществени поръчки. Това заяви вицепремиерът Томислав Дончев по време на конференция с участието на еврокомисаря по вътрешен пазар Елжбета Биенковска, цитиран от . Като пример той посочи, че изграждането на толсистемата се бави в някои участъци заради, например обжалване от страна на търговец за зеленчуци и малка фирма за производство на чорапи. От тези, в много случаи, ненужни обжалвания държавата регистрира щети за по 1 млрд. лева. Сред целите на кабинета е да се подобри системата за обществени поръчки, така че да се толерират кандидатите с иновативни идеи, независимо че в конкурсните условия не са заложени конкретни параметри. „Трябва да си признаем, че понякога финансираме далеч по-лоши проекти пред други, само защото нещо, конкретно не е заложено в конкурсните условия. В тази насока трябва да се работи и системата трябва да се подобри“, отбеляза Дончев. „Обществените поръчки са мощен инструмент, от който зависи бизнеса на много хора. Много от възложителите, не само в България, а и в ЕС, залагат приоритетно на кандидатите, предложили най-ниска цена. Нека да е ясно, че правилата на общността не задължават никого, че трябва да избере цената пред качеството“, отбеляза еврокомисар Биенковска пред участниците в конференцията. В тази връзка тя заяви, че се предвижда широка разяснителна кампания по отношение на обществените поръчки. Разработва се и онлайн платформа за обмен на най-добри практики в ЕС. Ще се залага занапред повече и на иновациите. Очаква се до края на годината да стартира в Брюксел и специализиран Център за насърчаване на иновативни обществени поръчки.", "date": "2018.06.15", "title": "Дончев: Изпуснахме печалба от 1 млрд. лв. заради обжалванията за толсистемата"}
{"url": "https://www.24chasa.bg/novini/article/6914486", "text": "Проведените по време на конференцията дискусии бяха навременни, конкретни и полезни. Обсъдихме важни и актуални теми от дневния ред на Съвета, които и занапред ще бъдат в центъра на вниманието ни – граничната сигурност и взаимната съвместимост на европейските информационни системи, повишаването на ефективността в превенцията и борбата с престъпността, сътрудничеството със страните от Западните Балкани“. Това заяви министърът на вътрешните работи Валентин Радев на заключителната пресконференция след министерската среща на Залцбургския форум, съобщиха от пресцентъра на МВР. Днешната работна сесия се състоя в разширен формат с министрите от Западните Балкани и Молдова. На нея бяха обсъдени възможностите за засилване на сътрудничеството между държавите от Залцбургския форум и държавите от региона в областта на управлението на миграцията, граничната сигурност и полицейската дейност. Подчертана бе активната работа на Българското председателство на Съвета на ЕС за европейската перспектива на Западните Балкани. Министър Радев изрази задоволство, че в тази област ще има пълна приемственост със следващите две председателства на Съвета – Австрия и Румъния, които са и част от Залцбургския форум. Пред партньорите от Залцбургския форум министър Валентин Радев направи преглед на постигнатия напредък от Българското председателство на Съвета на ЕС по ключови досиета в областта на вътрешните работи, свързани с обсъжданите теми. Събитието в Букурещ на 14 и 15 юни бе заключително в рамките на настоящото румънско председателство на инициативата.", "date": "2018.06.15", "title": "Министър Радев обобщи приноса на европредседателство за вътрешните работи"}
{"url": "https://www.24chasa.bg/novini/article/6914501", "text": "Решението на президента Доналд Тръмп да преустанови големите военни маневри на САЩ в Южна Корея може да отслабят отбраната на съюзниците до степен, зависима от продължителността и обхвата на паузата. Но възможните дипломатически щети изглеждат още по-големи. Съединените щати, Южна Корея и Япония изразиха в четвъртък публично солидарност относно резултатите от срещата на Тръмп с Ким Чен-ун от Северна Корея. Но анализатори и бивши официални лица с опит по американско-азиатската политика бяха стреснати от това, че Тръмп не е информирал своите съюзници в Азия - и даже Пентагона, - преди да прати в запаса военните маневри. \"Тези учения са критично важни, защото са възпиращи\", казва Чък Хейгъл, бивш министър на отбраната в администрацията на Обама. Той приветства готовността на Тръмп да разговаря с Ким, но изрази безпокойство, че президентът подценява затрудненията, в които е вкарал Пентагона със спирането на военните учения. \"Не може просто да ги спираш и пускаш като водопроводен кран\", казва той. Въпросните маневри са нещо много повече от рутинните учения, които изглежда не са засегнати от решението на Тръмп. Мащабните маневри се извършват, за да се гарантира, че разработените тактики, процедури и планове могат да функционират гладко и че въоръжените сила на САЩ и Южна Корея действат в синхрон. Освен това те целят да покажат съюзническа солидарност, която е част от психологическото въздействие за възпиране на вражеска атака. Съединените щати държат войници в Южна Корея след Корейската война, приключила през 1953 г. с примирие, но без мирен договор. Над 28 хиляди американски войници служат като военно предупреждение срещу севернокорейска агресия. Следващите големи маневри с Южна Корея са с кодовото име \"Улчи - Бранител на свободата\"; миналогодишната версия продължи 11 дни през август и включваше около 17 500 американски войници. САЩ настояват, че такъв вид маневри са отбранителна мярка, която да покаже готовността на САЩ и Южна Корея да отговорят подобаващо на всяка агресия от Севера. Но когато Тръмп обяви решението си да ги спре, ги охарактеризира като \"провокативни\" и \"военни игри\". \"Това са буквално севернокорейските и китайските изразни средства\", казва Кристин Уормът, висш политически съветник в Пентагона от 2014 до 2015 г. В последвалите обяснения защо е спрял важните учения Тръмп каза, че те \"струват много пари\", въпреки че Пентагонът, който плаща сметката за американското участие в такива маневри, не е в състояние да каже колко струват. В среда канцеларията на министъра на отбраната Джим Матис е разпратила искане до военните командири да докладват за разходите по големите военни учения на и около Корейския полуостров, казаха източници, пожелали анонимност. Според изчисления някои по-малки учения в миналото са стрували около два милиона долара, а по-големите - по 15 милиона и повече. Това са относително малки разходи за отбранителното ведомство, чийто бюджет сега надхвърля 700 милиарда долара. Майкъл Грийн, бивш директор на отдела за Азия в Съвета за национална сигурност по времето на Джордж У. Буш, казва, че вероятните вреди от спирането на маневрите се мултиплицират от това, че Тръмп не е информирал предварително южнокорейски и японски представители и заради фокусирането му върху съкращаването на разходи. Към това според Грийн се добавя съмнителното твърдение на Тръмп в \"Туитър\", че Северна Корея вече не представлява ядрена заплаха. \"Проблемът номер едно в случая, в геополитическо отношение, е, че внушаваме на нашите съюзници, че сме просто некомпетентни, че не можем да разпознаем заплахата\", казва Грийн. О.р. адмирал от ВМС Хари Харис, бивш командващ силите на САЩ в Тихия океан, каза в четвъртък, че според него ядрените оръжия на Севера се все още заплаха, но одобри решението на Тръмп да спре военните учения. \"Трябва да дадем пауза на големите маневри, за да видим дали Ким Чен-ун е сериозен по своята част от споразумението\", каза Харис на изслушване в Сената, който трябва да обсъди номинирането му за посланик на САЩ в Сеул. Харис каза, че спирането на маневрите дава \"глътка въздух\" за напредъка на преговорите по ядреното разоръжаване на Северна Корея. Без да споменава изрично факта, че Южна Корея и Япония не са били консултирани преди Тръмп да спре ученията, Харис каза, че такива решения не трябва да се вземат едностранно. Сенаторът Джон Маккейн, председател на сенатската комисия за въоръжените сили, окачестви спирането на ученията като грешка, лоша преговорна тактика и действие, което подкопава сигурността на САЩ. \"Не трябва да поставяме сами върху себе си бремето да правим така наречени отстъпки на добра воля като цена за продължаване на диалога\", се казва в изявление на републиканеца от Аризона. Междувременно държавният секретар Майк Помпейо информира своите южнокорейски, японски и китайски партньори за срещата в Сингапур. На пресконференция в Сеул Помпейо каза, че \"оставането в тесен съюз с нашите съюзници\" ще бъде от голямо значение за успешното денуклеаризиране на Корейския полуостров. Той обаче не каза нищо за замразяването на военните учения. Белият дом обяви, че маневрите са временно спрени \"като проява на добра воля\", докато продължават продуктивните преговори със Севера и че \"редовните обучения за готовност и размяна на войници за обучение\" ще продължат. Но Пентагонът запази мълчание за това какво има предвид Тръмп и не потвърди, че ще отмени или отложи \"Улчи - Бранител на свободата\". Когато миналата година бе обявено учението \"Улчи - Бранител на свободата\", военни от САЩ го описаха като \"компютърно симулирано отбранително учение, предназначена да повиши бойната готовност\". Други участващи са войници от държавите, допринесли със свои бойни части в Корейската война (1950-53), вкл. Австралия, Великобритания, Канада и Колумбия. Според Кристин Уормът изразеното от Тръмп безпокойство за разходите на тези военни учения в съчетание с думите му за връщане у дома на американските войски от Южна Корея вероятно ще породят у Сеул и Токио съмнения относно американската твърдост. \"Това допълнително ще ерозира увереността на хората в нашата постоянна мощ\", каза тя. /БТА/", "date": "2018.06.15", "title": "Тръмп спря военните учения с Южна Корея, но това може да отслаби отбраната на съюзника"}
{"url": "https://www.24chasa.bg/novini/article/6914511", "text": "Християнсоциалният съюз (ХСС) побърза да отрече днес, че планира да сложи край на десетилетния си съюз с християндемократите на германския канцлер Ангела Меркел, след като подобна информация се появи във фалшив профил в Туитър, предаде Ройтерс. Заместник-председателят на парламентарната група на ХСС Ханс Михелбах определи информацията като \"глупости\" и подчерта, че партията иска да запаси съюза си с християндемократите и да съхрани коалицията, предаде БТА. По-рано в профил в Туитър, претендиращ, че принадлежи на германската медия \"Хесишер рундфунк\", беше публикувана информация, че вътрешният министър и лидер на ХСС Хорст Зеехофер е обявил край на съюза във вътрешно съобщение. Малко по-късно медията потвърди, че профилът е фалшив. Някои медии в Германия за кратко се хванаха на информацията, публикувана във фалшивия профил, според която премиерът на провинция Хесен Фолкер Буфие от Християндемократическия съюз (ХДС) заявил във вътрешен имейл, че Зеехофер слагал край на съюза между ХСС и консерваторите на Меркел, посочва Асошиейтед прес. Според говорителя на Меркел Щефен Зайберт има признаци, че съобщението в Туитър всъщност е дошло от автор от сатиричното списание \"Титаник\". Подразделението на ХДС в Хесен потвърди, че информацията е фалшива. Меркел продължава да е убедена, че е необходимо европейско решение по бежанския въпрос, който разделя нейните консерватори, заяви правителствен говорител, цитиран от Ройтерс. Разногласието между нейните християндемократи и баварските им съюзници от ХСС заплашва бъдещето на управляващата й коалиция в момент, когато разделението в Европа по въпроса с мигрантите също достига връхна точка.", "date": "2018.06.15", "title": "Християнсоциалният съюз потвърди съюза си с Меркел след фалшива новина в Туитър"}
{"url": "https://www.24chasa.bg/novini/article/6915243", "text": "Гръцкият външен министър Никос Кодзиас изрази надежда, че македонските граждани ще гласуват положително на референдума за името Република Северна Македония, договорено между Атина и Гърция, и оцени споразумението за името като добро, уравновесено и изгодно за двете страни, предаде агенция МИА. В интервю за руския в. \"Известия\" по повод посещението му в Русия Кодзиас каза, че референдумът трябва да бъде спечелен, за да бъде ратифицирано споразумението, съгласно решенията на ръководството на Северна Македония, употребявайки новото име на северната съседка на Гърция, предаде БТА. \"Интеграцията на Северна Македония в НАТО и ЕС е избор на тази държава. Ние няма да им пречим и ще им помогнем по европейския им път\", каза Кодзиас в интервюто, като добави, че решението на проблема отговаря на националните интереси и на Северна Македония, и на Гърция.", "date": "2018.06.15", "title": "Кодзиас: Споразумението между Гърция и Македония е изгодно за двете страни"}
{"url": "https://www.24chasa.bg/novini/article/6915242", "text": "От 20 до 26 юни седмокласниците могат да подават заявления за участие в първия етап на класирането за прием след седми клас - след положени изпити чрез тест, и с проверка на способностите, в които училища се изисква това. Това съобщават от Регионалното управление на образованието в София. Подаването на заявление от седмокласниците може да стане по два начина. Първият е за електронно подаване на заявлението, което става от всеки компютър - по всяко време и без ограничения. Попълването е през сайта - https://priem.mon.bg/, където може да се влезе с входящия номер и с кода за достъп от служебната бележка за удостоверяване на мястото за явяване на приемен изпит, която учениците са получили от училището. Попълването става, като се подреждат паралелките в низходящ ред /започва се от най-желаните/, избирайки кода на паралелката или училището, и оттам - паралелката. За едно желание се смята кандидатстването за един профил или за една специалност от професия за всяко заявено училище. Желателно е да се попълнят поне двадесет паралелки и те да са съобразени с резултатите от изпитите на седмокласниците. Броят на желанията не е ограничен. Ако в желаните паралелки има специалности от професии, трябва да се прикачи сканирано в pdf формат медицинско свидетелство. От РУО-София съветват родителите и седмокласниците, след като попълнят желаните паралелки, внимателно да проверят попълненото заявление и да се уверят, че са попълнили точно тези паралелки, които желаят, и те са по реда на желанията им. Подаването на заявлението по електронен път приключва с натискането на бутона \"Запиши\" и след това не може да се правят никакви промени и не може да се подава друго заявление нито по електронен път, нито на хартиен носител в училище-гнездо. Подаването на заявление в училище-гнездо става като се посети което и да е училищно гнездо на територията на град София, а за ученици от страната подаването ще е само в 48-мо Основно училище \"Йосиф Ковачев\". Работното време е от 8.00 до 18.00 часа, без събота и неделя. Няма райониране или други ограничения при подаването. Заявление може да се изтегли от сайта на РУО-София и да се попълни вкъщи на компютър или на ръка, а може бланката да се получи и в училището-гнездо и да се попълни там. Паралелките за прием са изложени в училищата-гнезда на достъпно място. Попълването става, след като се подреждат паралелките в низходящ ред - със започването от най-желаните. За едно желание се смята кандидатстването за един профил или за една специалност от професия за всяко заявено училище. Желателно е да се попълнят поне двадесет паралелки, които да са съобразени с резултатите от изпитите в седми клас, като броят на желанията не е ограничен. В училищата-гнезда седмокласниците трябва да представят само за справка Свидетелството за завършено основно образование, като не се изисква копие. Ако в заявлението има паралелки със специалности от професии, трябва да се носи също оригинал и копие на медицинското свидетелство. След проверка от длъжностно лице оригиналът ще бъде върнат.", "date": "2018.06.15", "title": "От 20 до 26 юни седмокласниците могат да подават заявления за участие в първото класиране"}
{"url": "https://www.24chasa.bg/novini/article/6915376", "text": "Думи на Стивън Хокинг, взети от негова реч, в която призовава хората \"да работят заедно, за да спасят планетата\", бяха изпратени под формата на радиосигнал към черна дупка, съобщи АФП, позовавайки се на Европейската космическа агенция. \"Това е много вълнуващ откъс\", каза Марк Маккофрън от Европейската космическа агенция (ЕКА). Записът на гласа на Стивън Хокинг беше изпратен в космоса точно когато прахът му беше положен в Уестминстърското абатство в Лондон между гробовете на Исак Нютон и Чарлз Дарвин, предаде БТА. ЕКА се ангажира с техническото изпълнение на идеята по молба на семейството на Стивън Хокинг и фондацията на негово име. Сигналът е насочен към най-близката до Земята черна дупка 1А 0620-00 от параболичната антена близо до Мадрид. Изпращан е приблизително половин час по време на церемонията за полагане на праха на астрофизика в Лондон. Тази черна дупка е открита е през 1975 г. Тя е на 3500 светлинни години от Земята. Когато сигналът достигне до нея, ще бъде \"много, много слаб\". \"Това е напълно символичен жест\" - подчерта Марк Маккофрън. Дъщерята на професор Хокинг Люси също каза, че посланието е красив символичен жест, чрез който се осъществява връзка между присъствието на баща й на планетата Земя, желанието му да полети в космоса и изследванията му на Вселената. \"Това е послание на мира и надеждата, на единството и необходимостта да живеем заедно на тази планета\", каза тя. В записа Вангелис е включил синтезирания глас на Стивън Хокинг в свое ново произведение. Той продължава малко повече от шест минути, от които половината са изпълнени от гласа на учения. Записът е кодиран в стандартен формат в бинарни данни. Стивън Хокинг почина на 14 март на 76-годишна възраст в дома си. Редица знаменитости и местни хора се стекоха на опелото му на 31 март в църква в Кембридж. Стивън Хокинг беше един от най-големите експерти по гравитация и черни дупки. През 1979 г. той беше избран за Лукасов професор по математика в Кембриджския университет. Тази длъжност е заемел и Исак Нютон.", "date": "2018.06.15", "title": "Радиосигнал понесе гласа на Стивън Хокинг в космоса"}
{"url": "https://www.24chasa.bg/novini/article/6915383", "text": "Инициативата \"Храни 2030\" е ключова за утвърждаването на устойчива биоикономика в Европа, за да имаме добър здравен статус. Тя поставя на фокус хармонизирането на научните изследвания, сътрудничеството между различни сектори, ангажирането на голям брой заинтересовани страни, включително обществеността при изпълнението на политиките в областта на храните. Това заяви министърът на образованието и науката Красимир Вълчев на заключителната сесия на конференцията \"Храни 2030 - изследвания и иновации за продоволствена сигурност и повишаване на качеството и сигурността на храните и хранителните системи\" в Аграрния университет в Пловдив, цитиран от пресцентъра на МОН. По думите на министър Вълчев Европа все повече започва да говори за качеството на храните, за устойчивост и биоразнообразие, което трябва да се съхрани благодарение на науката и се разчита да се преодолеят предизвикателствата в тази област. От изключително значение са образованието, инвестициите в умения, развитието в по-голям мащаб, цифровизацията и отворената наука и иновациите, които да отговорят на обществените нужди и очаквания, на социалните и глобални предизвикателства, е подчертал образователният министър. Вълчев е отбелязал, че научните изследвания до 2030 г. и след това ще играят значима роля за подобряване на устойчивостта, етиката и многообразието на хранителните системи, включването на гражданското общество в тях, както и за подобряването на здравето на хората. \"Бъдещата научноизследователска програма \"Хоризонт Европа\" ще продължи да дава приоритет на стратегиите за устойчиво и приобщаващо икономическо развитие. Това включва модели на по-иновативно, по-ефективно използващо ресурсите потребление и производство чрез мобилизиране на научния и иновационен капацитет\", е акцентирал министър Вълчев. Той е допълнил, че българските учени и бизнесът трябва да работят съвместно и в рамките на транснационални проекти. Според него това е знак и за необходимостта от по-голямо междусекторното сътрудничество в подкрепа на интелигентни и ефективни политики не само в областта на храните. Жан-Ерик Паке - директор на Генералната дирекция \"Научни изследвания и иновации\" в ЕК, е представил предложението на Комисията за следващата Девета рамкова програма за научни изследвания и иновации - \"Хоризонт Европа\". То предвижда почти 100 милиарда евро програмно инвестиране в научни изследвания и иновации за седемгодишен период /2021-2027/. От тях 10 милиарда са за изследвания в областта на храните. Министър Вълчев е уверил, че МОН подкрепя Декларацията и Призива за действие на инициативата \"Храни 2030\" от конференцията. Той е отбелязал, че настоящата Национална стратегия за развитие на научните изследвания е насочена върху специфичната приоритетна област \"Подобряване на качеството на живот - храна, здравеопазване, биоразнообразие, околна среда, градска среда и транспорт\".", "date": "2018.06.15", "title": "Вълчев: Инициативата \"Храни 2030\" е\nключова за утвърждаването на устойчива\nбиоикономика в Европа"}
{"url": "https://www.24chasa.bg/novini/article/6915385", "text": "Безкрайната битка за това къде да е базиран Европейският парламент, разделен между Страсбург и Брюксел, се поднови с атаки на европейски лидери, между които Ангела Меркел, срещу столицата на Елзас (Източна Франция) и принуждава френския елит да отстоява интересите си. За пръв път в историята на европейското изграждане германски лидер се отказа да защитава Франция за Страсбург: \"Мисля, че Европейският парламент трябва да съсредоточи работата си на едно място\", обяви наскоро канцлерката Меркел, по време на среща на Европейската народна партия (дясна партия, която има мнозинство в Европарламента) в Мюнхен (Южна Германия). \"Зная какви проблеми създавам на Франция и на Люксембург (където се намират административните служби на парламента), но мисля, че в дългосрочен план това няма да укрепи капацитета му за действие\", обясни тя. Тази пледоария беше направена и от австрийския й колега Себастиан Курц, също консерватор, на същата среща. \"Такива позиции изискват твърд отговор от Франция, пропорционален на атаките, които понася\", отвърна евродепутатката от Елзас Ан Сандер в писмо, изпратено в сряда до Еманюел Макрон. Сандер призовава френския президент да направи \"декларация без отстъпки, за да потвърди привързаността на Франция към централата на Европейския парламент и категоричното си противопоставяне на всякакво предоговаряне на договорите\". \"Твърда и недвусмислена декларация\" на Елисейския дворец е смятана за наложитена и от Робер Ерман - председателя социалист на Еврометрополис Страсбург (едно от 37-е европейски обединения за териториално сътрудничество), \"изумен\" от това \"брутално изявление\" на германската канцлерка. \"Отслабването на Страсбург означава отслабване на цялата европейска конструкция\", написа в Туитър Фабиен Келер, сенаторка от партия \"Републиканците\" и бивш кмет на Страсбург. Привърженик на само една централа на Европарламента, но в Страсбург, сегашният кмет социалист на града Ролан Рис, предпочита да говори за \"непохватна комуникация\" на Меркел и настоява за запазване на \"спокойствие и увереност\". \"Разбира се, задава се предизборна кампания за Европарламент, но цялата тази възбуда и инструментализирането на въпроса за мястото на парламента в дебата на потенциалните кандидати само отслабва позицията на Страсбург\", написа той със съжаление в свое изявление. Елисейският дворец още не е реагирал, но френският министър по европейските въпроси Натали Лоазо потвърди, че \"канцлерката никога не е засягала този въпрос с президента по време на многобройните си разговори с него\". \"Нашата позиция е добре известна: статутът на Страсбург като парламентарна столица е от съществено значение\", каза Лоазо в изявление за АФП, подчертавайки, че \"статутът на Страсбург на европейска столица е неприкосновен и не подлежи на договаряне\". След забавяне от шест часа в понеделник, в резултат на прекъсване на електрозахранването на високоскоростния влак от Брюксел, в който пътуваха за Елзаз евродепутати и длъжностни лица, битката за мястото на парламента отново излезе на дневен ред. Съгласно европейските договори, институцията е базирана в Страсбург, където се провеждат 12 пленарни сесии от по три дни и половина годишно. През останалото време евродепутатите работят в Брюксел, където са организирани мини сесии и където заседават специализираните комисии. Привържениците на една единствена централа на ЕП в Брюксел неуморно критикуват финансовата и екологическата цена на това колективно преместване на около 2500 души и факта, че огромният комплекс в Страсбург се използва само 4 дни месечно. Водени от шведската евродепутатка Ана Мария Кораца Билд (ЕНП), която смята за \"много положителна\" декларацията на Ангела Меркел, движението \"Сингъл сийт\" (\"Една централа\") твърди, че 76 процента от евродепутатите са против тези совалки Брюксел-Страсбург, които струват 180 млн. евро годишно и водят до отделянето на 19 000 тона въглероден двуокис. Но промяна на мястото на Европарламента ще изисква промяна в договорите и единодушно решение на 28-е страни членки. В името на спазването на договорите, Съдът на ЕС в Люксембург в края на 2012 г. отхвърли инициатива на активистите \"антиСтрасбург\" за намаляване на броя на сесиите в столицата на Елзас. Запитан от АФП, председателят на групата на ЕНП, германецът Манфред Вебер, пледира също \"в дългосрочен план да има едно място, където Европарламентът да заседава\". \"Но това трябва да реши самият парламент\", а не правителствата. /От БТА/", "date": "2018.06.15", "title": "Нов спор трябва ли Европейският парламент да работи само в Брюксел"}
{"url": "https://www.24chasa.bg/novini/article/6915387", "text": "Председателят на румънския Сенат Калин Попеску Таричану обвини Европейската комисия в пристрастна политика по време на среща на председателите на европейските сенати в Букурещ, съобщава Медиафакс, цитирана от БТА. Таричану заяви на среща на Асоциацията на Сенатите в Европа, че през последните десет години румънците са станали свидетели на \"тревожни отклонения от спазването на правата и свободите на гражданите и предвидените от конституцията гаранции в името на постигането на резултати на всяка цена в борбата срещу корупцията\". По думите му представителите на Европейската комисия системно са игнорирали алармените сигнали, подавани от Букурещ, във връзка със сериозните злоупотреби на институциите или лицата от съдебната система, и по този начин механизмът за наблюдение на румънското правосъдие се е превърнал в \"още един инструмент\" в услуга на т.нар. \"паралелна държава\". \"Много големият и неоправдан брой телефонни подслушвания и противоконституционният начин на действие на т.нар. бином на Румънската разузнавателна служба (РРС) и Националната дирекция за борба с корупцията (НДБК) изопачиха сериозно борбата срещу корупцията в Румъния\", коментира Таричану. Той отбеляза, че в редица доклади в рамките на Механизма за сътрудничество и проверка през последните 11 години Европейската комисия \"се е осланяла изключително на деформирания имидж, който й бил представян от силовите институции в страната и от определени медии и лобистки групи\". \"Все още очакваме от Комисията да заеме позиция спрямо неудобните истини, които излизат наяве в Букурещ, и да обясни защо е пренебрегвала системно алармените сигнали, които й бяха подавани във връзка с тежките злоупотреби на някои институции и лица от съдебната система. Заради пристрастната политика, понякога дори едностранчива, на Комисията Механизмът за сътрудничество и проверка беше държан в плен на една окултна система за влияние, координирана от РРС и НДБК, превръщайки се по този начин в още един инструмент на национално ниво за натиск върху опонентите на тази паралелна на правовата държава система\", подчерта председателят на румънския Сенат.", "date": "2018.06.15", "title": "Шефът на румънския Сенат обвини Европейската комисия в пристрастност"}
{"url": "https://www.24chasa.bg/novini/article/6915390", "text": "86 души са заловени в София да шофират с превишена скорост само за час на пътя между столичните квартали Дървеница и Младост. Те са били заснети с поставена в района камера на Пътна полиция, предаде  . В 10 от случаите вероятно ще бъде отнета и книжката на водачите, тъй като те са карали средно със 130 километра в час при ограничение от 50.", "date": "2018.06.15", "title": "Само за час близо 90 шофьори хванати с превишена скорост в София"}
{"url": "https://www.24chasa.bg/novini/article/6915394", "text": "Близо 1 милион зрители са гледали мача Русия - Саудитска Арабия, който обществената телевизия излъчи вчера по БНТ1 и БНТ HD, съобщиха от медията. Впечатляващ зрителски интерес, по данни на GARB Audience Measurement Bulgaria, е привлякло специалното коментарно предаване „Трето полувреме“, което съпровожда футболните срещи, излъчвани само от обществената телевизия. Над 700 000 души са гледали прякото предаване от официалното откриването на Световното първенство в Русия. Церемонията е привлякла 51,7% от аудиторията в активна възраст (18 – 34 години), а 55,5% от всички зрители в същия възрастов диапазон са гледали първата футболна среща от Модниал 2018. Високата гледаемост донесе почти 47 % аудиторен дял на БНТ.", "date": "2018.06.15", "title": "Близо милион българи гледали победата на Русия на старта на световното"}
{"url": "https://www.24chasa.bg/novini/article/6915400", "text": "Американският президент Доналд Тръмп заяви днес, че бившият директор на ФБР Джеймс Коми ще бъде запомнен \"като най-лошия ръководител досега в историята на ФБР\" и че е направил \"голяма услуга на хората, като го е уволнил\", предаде Асошиейтед прес. Тръмп коментира в Туитър заключенията в доклад на главния инспектор на министерството на правосъдието, според който Коми е проявил неподчинение, като многократно е нарушил протокола на министерството при действията си във връзка с разследването на имейлите на демократката Хилари Клинтън, предаде БТА. Според Тръмп подходът на Коми към разследването на имейлите е доказателство, че разследването във връзка с Русия е опетнено. Това разследване включва проверка дали Тръмп се е опитал да възпрепятства правосъдието, като е уволнил Коми. Тръмп заяви, че новият доклад \"е пълна катастрофа за Коми, неговите фаворити и за жалост, ФБР\". \"Сега Коми официално ще остане като най-лошия ръководител досега в историята на ФБР. Аз направих голяма услуга на хората, като го уволних. Добри инстинкти\", написа президентът в Туитър.", "date": "2018.06.15", "title": "Тръмп определи Коми като \"най-лошия ръководител\" на ФБР"}
{"url": "https://www.24chasa.bg/novini/article/6915399", "text": "Актьорът Лесли Грантъм почина на 71 години в Лондон, съобщиха Би Би Си и в. \"Дейли мейл\". В началото на седмицата Грантъм се върна във Великобритания от България, за да се лекува. Той живееше в България, след като се снима в сериала \"Английският съсед\". Погребението ще бъде в тесен кръг. Колеги, посетили актьора тази седмица, са казали, че той е болен от рак в последна фаза. Лесли Грантъм има трима сина от бившата си съпруга Джейн Лори, за която беше женен 31 години. Децата му са на възраст от 23 до 31 години.", "date": "2018.06.15", "title": "Почина актьорът Лесли Грантъм, живял в България, докато снима \"Английският съсед\""}
{"url": "https://www.24chasa.bg/novini/article/6915406", "text": "Само за една седмица двама полицаи от Стара Загора предотвратиха два опита за самоубийство.Те спасиха дете и възрастен мъж, решили да посегнат на живота си, предаде  Константин Петков и Недко Найденов работят в екип от три години. Двамата са от групата за охрана на обществения ред при Първо районно управление - Стара Загора. В началото на май, докато патрулират получават сигнал, отзовават се и успяват да предотвратят опити за самоубийство. Заради постъпката си Недко и Константин са наградени за проявена смелост, отговорност, бърза реакция, професионално и човечно отношение при изпълнение на служебните им задължения. Двамата полицаи са категорични, че и с, и без униформа ще продължат да помагат на хората.", "date": "2018.06.15", "title": "Предотвратиха два опита за самоубийство само за седмица в Стара Загора"}
{"url": "https://www.24chasa.bg/novini/article/6915409", "text": "Пияните цигани, които вилняха в Угърчин в понеделник, остават за постоянно в ареста. Преди съдът да вземе решение прокуратурата привлече като обвиняеми Р.А., Н.М. и Б.М. за хулигански действия и грабеж. Приети бяха доводите на прокуратурата, че от събраните до момента доказателства може да се направи обосновано предположение за авторството на деянието. Съществувала и реална опасност тримата да се укрият или да извършат друго престъпление. Ето защо им бе наложена мярка за неотклонение \"задържане под стража\". Определението подлежи на обжалване пред Окръжен съд – Ловеч. За извършените престъпления Законът предвижда наказание \"лишаване от свобода\" от три до десет години.", "date": "2018.06.15", "title": "Тримата хулигани, вилнели в Угърчин, остават в ареста (Обновена)"}
{"url": "https://www.24chasa.bg/novini/article/6915416", "text": "Обявиха резултатите от второто класиране на първокласниците. От подадените 193 заявления са класирани 151 деца, като 75 процента от тях влизат по първо желание, 17 на сто - по второ, 3 процента - по трето и 5 на сто - по четвърто и следващо желание. За некласирани 42 деца анализът показва, че много родители посочват като желание за прием само едно училище, в което има 1 или 2 свободни места, а в 10 от заявленията родителите са посочили само училище, в което няма обявени свободни места, предава БТА. Записването на класираните започва от 9 ч. на 18-ти юни до 17.00 ч. на 19-ти юни в училището, в което е прието детето. При записване родителите трябва да представят копие и оригинал (за сверка) на удостоверение за раждане и оригинал на удостоверение за завършено задължително предучилищно образование. Децата, ползващи предимство по чл. 10, ал. 4, т. 1 и т. 2 (дете с трайни увреждания над 50 процента; дете на двама починали родители), трябва да представят и документи, удостоверяващи тези обстоятелства. След второто класиране в училищата остават 379 свободни места, списъкът ще бъде обявен на 20-ти юни. На следващия ден - 21-ви юни от 10 ч. до 23.59 ч., системата ще бъде отворена за редакция на стари или подаване на нови заявления от родители, които до момента не са подали заявление за своето дете или не са го записали в училището, в което е прието на второ класиране. След приключване на трето класиране от 28-ми юни подаването на документи и записването за първи клас става на място в училищата, в които има обявени свободни места. Повече информация може да бъде намерена на адрес: ", "date": "2018.06.15", "title": "Обявиха резултатите от второто класиране на първокласниците"}
{"url": "https://www.24chasa.bg/novini/article/6915410", "text": "Ремонтираният участък от магистрала \"Тракия\" в района на Пловдив ще бъде пуснат към 17 часа, информира областният управител Здравко Димитров. Заедно с регионалния министър Николай Нанков и шефът на АПИ Дончо Атанасов те инспектираха 22-те километра, които бяха преасфалтирани. Отсечката от 134-ия до 145-и километър бе ремонтирана от „Пътища Пловдив“.  За по-малко от месец бяха ремонтирани основно 4-те активни платна и двете аварийни ленти на магистралата. Дейностите по проекта включваха пълна рехабилитация на платната, включваща фрезоване на старата пътна настилка, смяна на мантинели, полагане на биндер и износващ пласт за аварийната лента и полимермодифициран битум и сплит-мастик за платната в двете посоки. Положени са над 70 000 тона асфалт и специална стоманена мрежа за допълнително укрепване на основата. Новата положена смес е предвидено да издържа температури до 55 градуса целзий.", "date": "2018.06.15", "title": "Пускат движението по ремонтирания участък от АМ \"Тракия\" към 17 часа"}
{"url": "https://www.24chasa.bg/novini/article/6915543", "text": "Постиженията на Българското председателство и ключови теми като интеграцията на Западните Балкани, бъдещето на Кохезионната политика и Европейския стълб на социалните права ще обсъдят на срещата си в София комисиите по европейските въпроси на парламентите на ЕС, съобщиха от пресцентъра на Народното събрание. Пленарната среща на Конференцията на комисиите по европейските въпроси на парламентите на Европейския съюз /КОСАК/ ще започне на 18 юни в 9.00 часа в Зала 3 на НДК. Това е заключителното събитие от Парламентарното измерение на Българското председателство на Съвета на ЕС. Във форума ще участват делегации на комисиите по европейските въпроси на националните парламенти на държавите-членки на ЕС и наблюдатели от страните-партньори на ЕС. Председателят на Народното събрание Цвета Караянчева ще открие пленарната среща на КОСАК. Приветствие ще отправи и президентът на Република България Румен Радев. С встъпителни думи към участниците ще се обърне също председателят на Комисията по европейски въпроси и контрол на европейските фондове в Народното събрание Кристиан Вигенин, както и заместник-председателят на Европейския парламент Мейрийд Макгинес. За постиженията на Българското председателство на Съвета на ЕС ще говорят министърът за Българското председателство Лиляна Павлова и заместник-председателят на Комисията по европейските въпроси и контрол на европейските фондове Ивелина Василева. Вицепремиерът по правосъдната реформа и министър на външните работи Екатерина Захариева и министърът на външните работи на Република Македония Никола Димитров ще бъдат сред ключови говорители по време на сесията \"Интеграция и свързаност на Западните Балкани - нов стимул за политиката на разширяване на ЕС\". По време на срещата ще бъде обсъдена и темата \"Европейски стълб на социалните права - изграждане на една по-приобщаваща и по-справедлива Европа\", Изказване по нея ще направи председателят на Европейския икономически и социален комитет Лука Жаие. На следващия ден - 19 юни, в 9.00 часа участниците ще обсъдят темата \"Силна и ефективна Кохезионна политика след 2020 г.\". Един от ключовите говорители ще бъде вицепремиерът Томислав Дончев. Първият заместник-председател на Европейската комисия Франс Тимерманс и председателят на Комисията по конституционни въпроси на Европейския парламент Данута Хюбнер ще участват в дискусията по темата \"Междупарламентарното сътрудничество в ЕС в контекста на дебата за субсидиарност и пропорционалност\". Пленарната среща на Конференцията на комисиите по европейските въпроси на парламентите на Европейския съюз ще завърши с приемане на приноса и заключенията на форума. Със заключително слово към участниците ще се обърне председателят на Комисията по европейските въпроси и контрол на европейските фондове Кристиан Вигенин. Преди началото на пленарната среща на Конференцията на комисиите по европейските въпроси на парламентите на Европейския съюз - на 17 юни, в 17.00 часа в зала \"Запад\" на Народното събрание ще се състои среща на Председателската тройка на КОСАК. Делегациите на комисиите по европейски въпроси ще посетят парламента. Те ще разгледат и храм-паметника \"Свети Александър Невски\". В рамките на културната програма в двата дни ще бъдат представени млади и утвърдени български певци, танцьори, художници.", "date": "2018.06.15", "title": "Комисиите по европейските въпроси на парламентите на ЕС ще заседават в София"}
{"url": "https://www.24chasa.bg/novini/article/6915563", "text": "Испанското правителство обяви днес, че ще приеме решение, с което ще се позволи на чужденци без разрешение за пребиваване да се ползват от услугите на общественото здравеопазване, предаде Асошиейтед прес. Говорителката на социалистическото правителство Исабел Селаа заяви, че мерките имат за цел да поставят на първо място правата на хората и да дистанцират новото управление от предходния консервативен кабинет. Павителството обмисля също как да премахне бодливата тел от загражденията в двата испански анклава в Северна Африка, Сеута и Мелиля, каза още тя. Всяка година стотици хора получават наранявания, когато се опитват да достигнат Европа от Мароко. Селаа, която е и министър на образованието, увери, че мерките няма да причинят по-голям мигрантски поток, защото мигрантите и без това идват в Европа, бягайки от бедността и насилието, предаде БТА. Испанската морска спасителна служба съобщи, че е спасила около 270 мигранти, опитали се да преминат Средиземно море от Африка. Мъглата днес пречи на усилията на спасителите да намерят други три лодки източно от Гибралтарския проток, допълни тя. Девет спасителни лодки, хеликоптер и самолет на европейската погранична служба \"Фронтекс\" участват в спасителната операция.", "date": "2018.06.15", "title": "Испания с мерки, за да могат нелегалните мигранти да ползват здравни услуги"}
{"url": "https://www.24chasa.bg/novini/article/6915579", "text": "Вътрешен доклад на израелското правителство разкрива резервите на министерството на външните работи към резултатите от срещата между американския президент Доналд Тръмп и севернокорейския лидер Ким Чен Ун, предаде Фрас прес, като се позова на частната израелска телевизия Канал 10. Документът, изготвен от отдела за анализи в министерството, отбелязва, че състоялата се на 12 юни среща на върха повдига въпроси за севернокорейския ангажимент за ядрено разоръжаване. Докладът разкрива \"съществени разлики между американските декларации отпреди срещата за нуждата от \"пълно, необратимо и проверим ядрено разоръжаване\" и формулировката в общото комюнике, в което фигурира само изразът \"пълно ядрено разоръжаване\" на Северна Корея\", посочи телевизията. Говорител на израелското външно министерство потвърди автентичността на доклада, но не даде подробности, предава БТА. Във вторник израелският премиер Бенямин Нетаняху поздрави Тръмп и заяви, тази историческа среща представлява важна крачка в усилията за ядрено разоръжаване на Корейския полуостров. От доклада на външното министрество става ясно, че Япония, Южна Корея и американският Конгрес се съмняват в искреността на севернокорейците. \"Въпреки изявленията на Тръмп, че се очакват бързи промени в политиката на Северна Корея, има още много път до съществена промяна, ако изобщо има такава\", пише в документа.", "date": "2018.06.15", "title": "Израелски доклад: Срещата Тръмп - Ким повдига въпроси за севернокорейското ядрено разоръжаване"}
{"url": "https://www.24chasa.bg/novini/article/6915591", "text": "Русия настоява за отмяна на всички едностранно наложени санкции срещу Северна Корея, предаде Ройтерс, цитирайки изявление от днес на говорителката на руското външно министерство Мария Захарова. Става дума за т. нар. вторични санкции с екстериториално действие, предаде ТАСС, като се позова на Захарова, предава БТА. Според нея модификацията на санкционния режим, наложен от Съвета за сигурност на ООН спрямо КНДР, е важен елемент от процеса на нормализация на обстановката в региона. Тя приведе като аргумент и факта, че в съответните санкционни резолюции на съвета нееднократно се потвърждава неговата готовност да се адаптира този режим, като се отчита динамиката на ситуацията. Захарова подчерта готовността на Русия за взаимодействие по въпроса за денуклеаризацията на Корейския полуостров. \"Ние отбелязахме и приветстваме абсолютно позитивната динамика, която се появи във връзка със състоялите се срещи на високо равнище (между двете Кореи, както и между Северна Корея и САЩ) по тази проблематика. Що се отнася до разоръжаването, има специализирани международни институции, които непосредствено се занимават с този въпрос и трябва да играят главна роля в това\", посочи тя. \"Ако се наложи участие на Русия - в качеството й на член на различни международни организации или като страна с голям опит - то по всички тези въпроси Русия е готова да взаимодейства\", добави Захарова.", "date": "2018.06.15", "title": "Русия: Да се отменят всички едностранно наложени санкции срещу Северна Корея"}
{"url": "https://www.24chasa.bg/novini/article/6915595", "text": "Уважавани учени, политици, знаменитости и обикновени хора отдадоха почит на астрофизика Стивън Хокинг на церемонията за полагане на праха му в Уестминстърското абатство в Лондон, съобщиха световните информационни агенции. Докато продължаваше церемонията в Лондон, радиосигнал с гласа на Стивън Хокинг, на фона на музика на Вангелис, беше изпратен в космоса от параболична антена в Испания. Той е насочен към най-близката до Земята черна дупка 1А 0620-00, която е на 3500 светлинни години, предаде БТА. Прахът на Стивън Хокинг беше положен до гробовете на Исак Нютон и Чарлз Дарвин. В Уестминстърското абатство речи произнесоха Нобеловият лауреат от 2017 г. Кип Торн, който е работил със Стивън Хокинг и астрономът Мартин Рийс. Текст прочете актьорът Бенедикт Къмбърбач, превъплътил се в образа на астрофизика в телевизионен филм. Изказващите се изтъкнаха не само приноса му в науката, но и волята му да се бори с нелечимо заболяване. Сред присъстващите бяха музикантът Найл Роджърс, британският физик и музикант Брайън Кокс и политикът Джереми Корбин. Около 1000 души, определени с лотария сред 25 000 кандидати от 100 държави, също присъстваха на церемонията. \"Много сме признателни на Уестминстърското абатство, че ни отреди привилегията да почетем изключителния живот на нашия баща, и че му предостави толкова забележителен последен дом\" - казаха трите деца на Стивън Хокинг - Люси, Робърт и Тим. Погребение в Уестминстърското абатство е изключителна чест. Учен не е погребван там от 1940 г., когато така е отдадена почит на откривателя на електроните Джоузеф Джон Томпсън. Стивън Хокинг беше един от най-големите експерти по гравитация и черни дупки. През 1979 г. той беше избран за Лукасов професор по математика в Кембриджския университет. Тази длъжност е заемал и Исак Нютон.", "date": "2018.06.15", "title": "Положиха праха на Стивън Хокинг в Уестминстърското абатство (Снимки)"}
{"url": "https://www.24chasa.bg/novini/article/6915589", "text": "Петте заведения в комплекса \"Какао бийч\" на южния плаж в Слънчев бряг, които вицепремиерът Валери Симеонов се накани да затвори, са законни. Това обяви в Бургас министърът на регионалното развитие Николай Нанков при откриването на новия четирилентов път Поморие-Ахелой. Докладът на Дирекцията за национален строителен контрол трябваше да е готов днес и в понеделник той ще се запознае с него. Предварително обаче разбрал, че заведенията, сред които и култовото \"Бедрум\", отговарят на Закона за устройство на територията и дефиницията за преместваем обект. Имало обаче други нарушения в курорта, сред които и оградата на хотел \"Империал\" в Слънчев бряг, който е собственост на шефката на Съюза на собствениците в Слънчев бряг Елена Иванова. ", "date": "2018.06.15", "title": "Министър Нанков: Заведенията на \"Какао Бийч\" са законни"}
{"url": "https://www.24chasa.bg/novini/article/6915635", "text": "Говорителката на руското министерство на външните работи Мария Захарова разкритикува днес решението на правителството на Норвегия да увеличи повече от два пъти броя на американските морски пехотинци в страната - от 330 до 700, предаде Ройтерс, цитирана от БТА. Това подкопава доверието между Русия и Норвегия, предупреди тя. Във вторник Норвегия обяви, че ще помоли САЩ, свой съюзник в НАТО, не само да удължи ротационното присъствие на американския контингент с 5 години, но и да го увеличи над два пъти, като разшири и географията на разполагането му в северните райони, близо до границата с Русия, припомня ТАСС. Това фактически слагат кръст на традиционната норвежка политика за неразполагане за постоянно на територията на страната на чуждестранни военни бази в мирно време, изрази съжаление Захарова.", "date": "2018.06.15", "title": "Захарова: Повечето американски военни в Норвегия ще подкопаят доверието с Русия"}
{"url": "https://www.24chasa.bg/novini/article/6915643", "text": "Партията на европейските социалисти /ПЕС/ призова всички прогресивни партии и членки на ПЕС да подкрепят историческото споразумение по дългогодишния спор за името между Гърция и Македония, постигнато между правителствата на Атина и Скопие, се посочва в прессъобщение на ПЕС. \"Заедно с върховния представител на ЕС по въпросите на външните работи и сигурността Федерика Могерини и генералния секретар на ООН Антониу Гутериш, всички прогресивни и партии членки в Европа разбират и оценяват неуморните усилия и сериозния ангажимент на премиерите Алексис Ципрас и Зоран Заев. Те показаха смелост и лидерство на всички нас\", посочи председателят на ПЕС Сергей Станишев. В съобщението се отбелязва, че ПЕС е имала подкрепяща роля в тези преговори, което е станало очевидно и на срещата в София преди три седмици. \"Очакваме да се срещнем отново с двамата премиери преди срещата на Европейския съвет на 28 юни в Брюксел\", посочва още Станишев.", "date": "2018.06.15", "title": "ПЕС призовава всички партии членки да подкрепят споразумението Ципрас-Заев"}
