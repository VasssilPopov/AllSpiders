{"url": "https://www.24chasa.bg/novini/article/8031799", "text": "Въоръжените сили на САЩ и техните съюзници са готови да предприемат мерки за сдържане на Северна Корея в случай, че Пхенян реши да започне военни действия, предава ТАСС. Увереността в това изрази министърът на отбраната на САЩ Марк Еспер в интервю за Fox News. „Вярваме, че най-добрият подход към Северна Корея е да се сключи споразумение за денуклеаризацията на Корейския полуостров. Ще следваме този път и ще продължим да се придържаме към него“, заяви Марк Еспер. „От военна гледна точна по-важно е двете страни да постигнат сключването на такова споразумение“, подчерта той, цитиран от  В същото време САЩ призовава лидерът на Северна Корея Ким Чен Ун към сдържаност. „Поддържаме тесен контакт с нашите партньори в Южна Корея за целите на обезпечаване на готовността на нашите сили на Корейския полуостров. С нас са силите на Южна Корея и по-голям брой партньори и съюзници. Аз съм уверен в способността на нашите сили да сдържаме лошото поведение на Северна Корея, ако тя сметне за необходимо да се бори срещу нас“, добави той.", "date": "2020.01.02", "title": "Пентагонът: САЩ ще се справят с лошото поведение на Северна Корея"}
{"url": "https://www.24chasa.bg/novini/article/8031856", "text": "Турският външен министър Мевлют Чавушоглу е разговарял по телефона с либийския си колега Мохамед Тахер Сияла, съобщава Анадолската агенция, като се позовава на дипломатически източници. В разговора Сияла е изразил благодарност за подкрепата на Турция и за приетата днес от турския парламент резолюция, отнасяща се до изпращане на турски войници в Либия, предава БТА. Турският парламент прие днес резолюция, даваща пълномощия на правителството за изпращане на турски войници в Либия за срок от една година. Резолюцията бе гласувана, след като в края на ноември Турция и международно признатото либийско правителство на националното съгласие /ПНС/ подписаха споразумение за сътрудничество във военната област и сигурността, а в края на декември ПНС на премиера Файез ел Сарадж поиска помощ от Анкара за отблъскване на настъплението на силите на влиятелния в Източна Либия военен командир Халифа Хафтар.", "date": "2020.01.02", "title": "Либия благодари на Турция за решението да изпратят войници в страната им"}
{"url": "https://www.24chasa.bg/novini/article/8031999", "text": "В Атина днес бе подписано междуправителствено споразумение за изграждането на Източносредиземноморския газопровод (EastMed) между Гърция, Израел и Кипър, предаде ТАСС. Церемонията по подписването бе излъчвана пряко по държавната телевизия ЕРТ. Документът бе подписан от гръцкия министър на околната среда и енергетиката Костис Хадзидакис, израелския министър на енергетиката Ювал Щайниц и министъра на търговията, промишлеността и туризма на Кипър Георгиос Лакотрипис, предава БТА. На церемонията присъстваха премиерите на Гърция и Израел Кириакос Мицотакис и Бенямин Нетаняху и президентът на Кипър Никос Анастасиадис. Споразумението ще бъде финализирано с подписването му от страна на Италия, но дата за това още не е определена. Този газопровод има геостратегическо значение и допринася за мира и сътрудничеството в региона, каза Мицотакис след подписването на споразумението, цитиран от АФП. Нетаняху на свой ред подчерта, че алиансът между трите страни е от огромно значение за енергийното бъдеще на Израел. Наричайки \"историческо\" подписването на споразумението, Анастасиадис заяви, че целта му е сътрудничество, а не съперничество в Близкия изток. Дългият 1872 км газопровод трябва да позволи доставянето на девет до 11 милиарда кубични метра природен газ от офшорни находища в Източното Средиземноморие през Гърция към Италия. Очаква се строителството на газопровода да продължи около седем години и да струва около седем милиарда долара.", "date": "2020.01.02", "title": "Гърция, Израел и Кипър подписаха за газопровода EastMed"}
{"url": "https://www.24chasa.bg/novini/article/8031575", "text": "Предварително попълнените данъчни декларации, които тази година самите данъчни ще подготвят, ще бъдат готови през март. Това съобщи по БНР говорителят на НАП Росен Бъчваров. Те ще бъдат пуснати на сайта на приходната агенция като нова електронна услуга и достъп до тях ще имат само притежателите на персонален идентификационен код и електронен подпис, обясни той. В тези декларации ще са попълнени всички доходи, за които НАП знае. Това са доходи от трудови правоотношения и хонорари. Но ако има други източници на доходи - наем или някой вид данъчни облекчения, човекът трябва да допълни ръчно или да коригира данъчната декларация. От тази година прилагането на служебни бележки от работодателя за платените суми вече не е необходимо. Те няма да се прилагат към данъчните декларации, затова не се налага да бъдат искани и получавани. Самият дизайн на данъчните декларации не е променен. ", "date": "2020.01.02", "title": "Готовата данъчна декларация ще излезе през март"}
{"url": "https://www.24chasa.bg/novini/article/8031508", "text": "Задължителната такса от 30 лв. за пазене на място в детска градина в София, ако в дадения месец детето не я е посещавало, отпада. Събирането на сумата е отменено с решение на Върховния административен съд от 13 ноември 2019 г. То е окончателно и не подлежи на обжалване. Така таксата за детска градина в столицата, която е 60 лв. на месец, вече ще зависи от броя посещения на детето. При средно 22 работни дни месечно това означава, че в месец, в който детето не е посещавало всеки ден градина, родителите ще дължат по 2,7 лв. дневно. Преди това те бяха задължени да плащат половин такса - 30 лв., дори и детето да не е ходило изобщо на градина. Родителите не плащат никаква такса само ако детето е било болно или се е наложило да отсъства по семейни причини. Според съда обаче става дума за услуга, а таксата е определена, без да се влияе от посещаемостта на децата и реалното ѝ ползване. В решението се посочва, че това противоречи на Закона за народната просвета и на Закона за местните данъци и такси. Съобразили сме се с решението на съда и то се прилага още от декември. Таксите, които родителите ще платят сега за посещенията на децата им през декември, са преизчислени. Затова и в проекта за бюджет за 2020 г. на София са заложени 17,9 млн. лв. приходи от таксата - същата сума, каквато е и за 2019 г., въпреки че ще бъдат отворени новопостроени детски градини и ще се увеличат местата за прием, коментираха от Столичната община. В момента в столицата има 194 общински детски градини, които се посещават от 42 878 деца. Решението на съда засяга обаче само таксите в общинските детски градини, не и сумите, които родителите плащат за посещение в частни заведения. На частните детски градини не могат да бъдат наложени правила какви такси да събират и дали да намаляват сумата при отсъствия, защото не ползват бюджетни средства, коментираха пред “24 часа” от министерството на образованието. Отношенията при тях били договорни между родител и директор. В България има 120 частни детски градини, показва регистърът на МОН.", "date": "2020.01.02", "title": "Без 30 лв. такса за градина в София, ако детето отсъства"}
{"url": "https://www.24chasa.bg/novini/article/8031528", "text": "Всички спасени кучета са предадени на общинското предприятие “Екоравновесие”. Настанени са във ветеринарната клиника във “Връбница”. Малките са на около 3 месеца, казаха от общината. Номерът на автомобила, от който са изхвърлени кучетата, за да се удавят в двете шахти, е записан и предаден на полицията.", "date": "2020.01.02", "title": "Хвърлиха майка с 6 кученца в шахта"}
{"url": "https://www.24chasa.bg/novini/article/8032126", "text": "Инцидент край Норвегия с кораб на Параходство Български морски флот. Двама българи са паднали зад борда на „Стара планина”. От няколко часа е в ход спасителна операция с участието на два норвежки хеликоптера. От пресслужбата на БМФ казаха за  , че не е ясна причината за инцидента и не разкриха самоличността на моряците. Времето в Норвежко море е било изключително неблагоприятно. Корабът за насипни товари се намира в открито море, извън норвежки териториални води, но в зоната на отговорност на Норвегия. Плавателният съд е строен през 2007-ма година и плава под флага на Малта. Курсът му е бил от Мурманск за Констанца. Посланикът ни в Осло Вера Шатилова е в контакт с местните власти, включително със ССКЦ, и оказва необходимото съдействие по случая, съобщиха от Министерство на външните работи за  . На борда на товарния кораб \"Стара планина\" се намират 19 души – 18 български граждани и един гражданин на Украйна. Корабът е на 400 км югозападно от град Будьо. Сигналът към норвежките власти е подаден от капитана на \"Стара планина\", с когото спасителите са в постоянна връзка, допълват от ведомството. Изключително лошите хидро-метеорологични условия усложняват ситуацията по спасителната операция. Очаквайте подробности.", "date": "2020.01.02", "title": "Български моряци са паднали зад борда на кораб край Норвегия, издирват ги"}
{"url": "https://www.24chasa.bg/novini/article/8031435", "text": "Разпоредил съм наблюдението на язовир “Бебреш” да продължи ежедневно, за да се гарантира вода за жителите на района. Това съобщи премиерът Бойко Борисов по време на вчерашната си среща с кмета на Ботевград Иван Гавалюгов за водоснабдяването на града. Преди няколко дни кметът каза публично, че едноименната ВЕЦ, която черпи вода от язовира, е консумирала повече от позволеното. Заради това премиерът е разпоредил земеделският министър Десислава Танева да провери дали централата ползва повече вода от отпуснатото ѝ от басейновата дирекция. Язовирът е собственост на “Напоителни системи”. Регионалният министър Петя Аврамова пък трябва да помогне на местното ВиК дружество да преодолее проблемите с ВиК мрежата. Дни преди настъпването на новата година от МОСВ заявиха, че ВЕЦ “Бебреш” изобщо не е работила през 2019 г. Към момента няма непосредствена опасност от режим на водата в Ботевград, е станало ясно на срещата между премиера и кмета Гавалюгов. През последните месеци ВиК екипите са взели мерки, в резултат на които загубите на вода са намалели с 6% за последния месец. В язовира има вода за около 4 месеца. Междувременно вчера се наложи и други ВиК дружества в страната да опровергават информация за предстоящи водни режими. Неуспелият кандидат за кмет на Варна и настоящ общински съветник и лидер на партия “Възраждане” Костадин Костадинов разпространи в интернет видео, за което твърди, че е снимано край изпразнения язовир “Камчия”. Костадинов твърди, че нивото му е спаднало с 10 метра и вероятно предстои Варна и Бургас да минат на воден режим. От ВиК Бургас обаче обявиха, че това не отговаря на истината. В язовира имало 160 млн. кубически метра вода, което представлява 65% от полезния му обем и на практика може да осигури питейна вода на Варна и Бургас до края на 2020 г., без да се разчита на нов приток. Спешна проверка на състоянието на язовир “Асеновец”, който снабдява с вода Сливен, се наложи да прави регионалното министерство заради твърдения в интернет, че и този град ще мине на воден режим. В него в момента има 28 млн. кубически метра вода, което е 1/3 от полезния му обем. Във водосбора на язовира имало достатъчни количества сняг, които най-късно до края на май ще попълнят изцяло обема му. Освен това от ВиК - Сливен, твърдят, че всяка година през януари нивото на язовир “Асеновци” е такова, каквото е сега, и той основно се пълни с вода през периода януари - май.  овите цени на водата в Перник, които Комисията за енергийно и водно регулиране утвърди в последните дни на 2019 г., няма да се приложат и водата няма да поскъпва. Това съобщи в Перник икономическият министър Емил Караниколов. Притокът на язовир “Студена” се е увеличил с 20 литра за секунда в резултат на снеготопенето и на предприетите кризисни мерки, съобщи още той. В момента местното ВиК подготвя нов график за водния режим, който трябва да се утвърди от собствениците на дружеството - МРРБ и местната община. ", "date": "2020.01.02", "title": "Проверка на ВЕЦ, за да не свърши водата и на Ботевград, нареди Борисов (Обзор)"}
{"url": "https://www.24chasa.bg/novini/article/8031779", "text": "47 839 500 лв. е раздало правителството на 23 общини на последното си заседание за 2019 г. То бе проведено на 27 декември, но постановлението за разпределяне на извънредните суми бе публикувано в правителствената информационна система в първия работен ден на 2020 г. Ремонти и строителство на улици и изграждането на спортни зали финансира правителството с извънредните пари от бюджета. Варна е получила най-голям дял от милионите - 25 775 500 лв., които всъщност представляват възстановяване на разходите за строителството на новия булевард “Васил Левски”. Реконструкцията на булеварда струва над 113 млн. лв. и продължи над 2 години. Той бе пуснат за движение през пролетта на 2019 г., а проектът бе атакуван заради елипсовидни вместо кръгови кръстовища и лошо отводняване на трасето на булеварда. През 2017 г. правителството вече веднъж финансира строителството на бул. “Васил Левски” с над 80 млн. лв. 4,5 млн. лв. от извънредното финансиране за общините получава Стара Загора. С тази сума ще започне строителството на нова многофункционална спортна зала в парк “Артилерийски”. За изграждането на спортна зала 1,8 млн. лв. са отпуснати и на русенската община Бяла. Третият по големина транш от извънредните милиони обаче е за Лом. С 2 млн. лв. ще се прави основен ремонт на водопровода и улици в града. По над 1 млн. лв. за ремонт на улици са отпуснати и на Костенец, Лозница, Червен бряг, Чипровци, Берковица, Кула и Брегово. Останалите финансирани общини получават по-малки суми - от 100 до 600 хил. лв., за ремонти на читалища и улици. Над 200 млн. лв. са били разпределени на общините от правителството на последните му заседания през декември, показва още справка в информационната система. На 18 декември са отпуснати 136 млв. лв. за различни обекти, както и 14 млн. лв. за корекции на реки и овладяване на свлачища. 5 млн. лв. за ремонти на църкви е дало правителството през миналата година, обявиха от Министерския съвет. В сумата влизат и 2,3 млн. лв. за ремонт на източното крило на манастира “Св. великомъченик Георги Зограф” в Света гора, които бяха отпуснати на последното заседание на правителството за 2019 г. На 27 декември за ремонти на храмове в страната са дадени още близо 1 млн. лв., като в тази сума влизат и над 700 хил. лв. за реставрация на джамията “Ибрахим паша” в Разград. “Да ни тръгне новата година с Божията помощ, защото без Господа нищо не може да се направи”, пожела си премиерът Бойко Борисов, който в първия работен ден на 2020 г. посети Софийската духовна семинария “Св. Йоан Рилски”. Той искаше да види как е направен ремонтът на сградата, финансиран с 2,4 млн. лв. от държавата преди 2 години. “Каква красота стана сега, а какво беше”, отбеляза премиерът Борисов. Ректорът на семинарията архимандрит Пахомий изтъкна, че когато при тях идвали посетители, учили в чужбина, посочвали, че такъв красив пансион не са виждали – с обособена учебна и жилищна част. Борисов разгледа както спалните помещения на семинаристите, така и ремонтираните учебни кабинети. А най-много се впечатли, че в духовната семинария обучението е с лаптопи. Софийската духовна семинария е построена само за една година през 1903 г. благодарение на дарения. Тя е духовното училище с най-дълга история в България.", "date": "2020.01.02", "title": "48 млн. лв. раздали по Коледа на общини, над 25 млн. са за Варна"}
{"url": "https://www.24chasa.bg/novini/article/8031214", "text": "“Реакцията на “Демократична България” е част от масовата инфантилизация, на която това обединение е жертва, особено в кресливото там ядро.” Този коментар направи пред “24 часа” Ивайло Цветков- Нойзи, който стана поредната жертва на публичен линч от страна на симпатизанти на коалицията. Десните му посегнаха заради интервю по телевизията, в което каза, че Бойко Борисов е като Левиатан   в сравнение с някои активисти вдясно. Този коментар разгневи бившия съдия Методи Лалов, който стана столичен общински съветник. И той публикува враждебен пост във фейсбук срещу Ивайло Цветков, въпреки че Нойзи от години придава смисъл на това, което се нарича градска десница. Той бе и в политическия съвет на “Нова република” - коалицията на ДСБ за вота през 2017 г., след като партията на Христо Иванов тогава отказа да се яви заедно с традиционната десница. “ДБ е дистимифицирано, т.е. обездушено априори нещо, което с тези лидери никога няма да стане сериозен политически фактор. Те не могат и няма да могат да се издигнат до нивото на своите избиратели, заради които сърцето ми кърви. Реакцията срещу Хазарта и Радан (който щял да “разпада” тази обречена “коалиция”, в която той е единственият актив), препотвърждава всичко. Ерго, тези лидери да се махат.” Така Нойзи коментира нападките срещу себе си. “Демократична България” в последно време води вътрешен линч на своите хора. Първият попаднал под обстрела на фейсбук нападки беше Ицо Хазарта. Той беше обвинен, че е пял на предизборен концерт на ГЕРБ. “В “Ъпсурт” вече нямате човек!” Така се обърна рапърът към градската десница и обясни в коментар, че е подкрепял ДСБ и Реформаторския блок, без да иска нито стотинка, а сега го плюят. Друг пострадал от артистичния свят е Тео Ушев, който прие грамота от Йорданка Фандъкова за принос към културата, а десните го нападнаха, че е приел признанието от нея. “Вие сте истински меценат, не само управленец.” За тези думи към столичния кмет Найо Тицин също си навлече гнева на ДБ. Дори висше партийно лице като Радан Кънев не се размина с упреци и хейт. Той попадна под ножа заради това, че гласува “въздържал се” в Европарламента за Истанбулската конвенция. Свързахме се с Кънев, но той не пожела да коментира въпроса с нападките, като отбеляза само, че симпатизантите на ДБ могат да говорят каквото си поискат.", "date": "2020.01.02", "title": "Нойзи: “Демократична България” е обхваната от масова инфантилизация"}
{"url": "https://www.24chasa.bg/novini/article/8031824", "text": "Това става ясно от сигнал на омбудсманката Диана Ковачева до главния прокурор Иван Гешев. “Като омбудсман считам, че това представлява голям процент починали от общия брой настанени лица дори като се вземе предвид спецификата на заболяванията им”, пише Ковачева. И иска намесата на прокуратурата, за да се предотврати унизително отношение към настанените възрастни хора и гарантиране на нормални условия за живот. Окръжната прокуратура във Велико Търново не изчака разпореждане от Гешев, а се самосезира по медийните публикации веднага, след като Ковачева обяви сигнала си. Многото смъртни случаи се дължат на изключително лошото здравословно състояние на част от възрастните с деменция, оправдаха се обаче от община Сухиндол, която е доставчик на услугата. “Те идват в дома със заповеди за настаняване от дирекция “Социално подпомагане” в Павликени. Там се прави подборът на хората. Те са дементно болни и за тях е обезпечена 24-часова грижа”, обясни пред “24 часа” кметът на Сухиндол Пламен Чернев. Внезапна проверка на експертите на обществения защитник през декември установила изключително лоши условия, при които живеят хората в дома. Пренаселеност, недостатъчна площ в стаите спрямо броя на настанените, както и липса на лично пространство. Домът има два санитарни възела и един душ за всички пациенти. Има предпоставки за увреждане на физическото и психичното здраве на настанените, защото няма възможност за постоянно наблюдение в стаите, тъй като мониторът е в кабинета на управителя. “Над леглата е имало алармени звънци, повечето от които към момента не работят. Това намалява гаранцията за сигурност на лицата и своевременната реакция на персонала”, се казва в сигнала. Възрастен човек е стоял 4 дни, без да бъдат обработени декубиталните му рани, защото я нямало медицинската сестра, се казва още в сигнала на Ковачева. Коридорът на спалните помещения е с решетка, която е заключена, а хората можели да излизат навън само с придружител, пише още омбудсманката. В дома живеят 57 възрастни при капацитет 60 места. За тях се грижат 33-ма души и досега не е повдиган въпросът, че персоналът е недостатъчно, обясни кметът. Чернев твърди, че всеки месец е в Горно Косово и домът и условията за живот били нормални и отговаряли на изискванията на социалното министерство и Агенцията за социално подпомагане. Не може да се говори за унизително, жестоко или нечовешко отношение в институцията, оспорва кметът. “Персоналът заслужавар медали за работата, която изпълнява на минимална заплата. Работата на тези хора е перфектна, те полагат неимоверни усилия, правят всичко необходимо за тях, но знаете ли какви хора има - А други само чакат да почине човек и да дойдат да му вземат останалите лични спестявания, ако му е била голяма пенсията”, каза Пламен Чернев. “От 2007 г. имаме разработен проект за цялостно разширение и саниране на дома на стойност 1,5 млн. лв., за съжаление, тогава не получи одобрение. Не спираме да търсим начини за финансиране. Само с пари на общината купуваме перални, сушилни, подменяме дограма, извършваме ремонти на парното и климатични системи. Тази година също сме предвидили 15 хил. лв. за текущи ремонти. Миналата година направихме пожароизвестяване, видеонаблюдение, рампа за инвадили”, обясни още кметът. Той е категоричен, че през годините са правени десетки проверки от различни институции и не са регистрирани сериозни нарушения. “До 3 януари следобед ще имаме конкретни резултати”, каза пред “24 часа” окръжният прокурор Христо Христов. Той уточни, че досега не са получавали сигнали за лоши условия и унизително отношение в дома за възрастни с деменция в сухиндолското село. Прокуратурата е извършвала проверки единствено по сигнали в институции за настаняване на деца. Проверка назначи и социалният министър Деница Сачева. Сигналът за лошите условия в дома са още едно доказателство защо е нужно да имаме закон за социалните услуги, който поставя и стандарт за качеството, отбеляза Сачева. Агенцията за социално подпомагане прави проверка на домовете на всеки 2 г. Последната в този дом е от 2 до 4 май 2018 г. Издали са 13 препоръки: за осигуряване на достатъчно количество постелно бельо, за функциониране на монтираната система за повикване, за правилно съхранение на хранителните продукти, за изрядно регистриране на даренията. Поискали са точно заприходяване на закупените с бюджетни пари медикаменти. Имало и препоръка за повече социално-обществени събития извън дома. Дадени са също така 14 задължителни предписания за мебелировката, наличието на повече телевизори за лежащоболни и трудноподвижни обитатели и др. От 23 до 24 октомври 2019 г. Инспекторатът на АСП извършва мониторинг по изпълнението на 13 препоръки, от които 4 не са изпълнени, и 14 задължителни предписания, от които не са изпълнени 5. 774 възрастни с деменция са настанени в 14 специализирани домове в страната, като още 305 чакат на опашка, показва справка на агенцията за социално подпомагане. В домовете за стари хора пък са настанени 5365 души, като чакащите са 1128 души. През последните години социалното министерство изгради 23 центъра за настаняване от семеен тип за пълнолетни с деменция, с общ капацитет 308 места. През есента ще е готов първият църковен център за социална рехабилитация и интеграция на деца в община Горна Малина, област София. Той ще бъде построен в двора на православния храм “Успение Богородично”. “Центърът ще предлага психологическа подкрепа, кинезитерапия, трудотерапия, ортопедични грижи. От тях ще могат да се възползват деца, които имат специални образователни потребности, и деца с увреждания. Техните родители ще могат да получават необходимата психологическа подкрепа и консултация за различни видове социално подпомагане и социални услуги, които предлагат държавата и общината”, каза социалната министърка Деница Сачева при проверка на строежа. И обясни, че този проект показва, че църквата има своята социална роля. “Българската православна църква през годините е свързана с просвещението, но и със социалната си роля и социална мисия. Църквата помага за това хората да са повече будни и по-малко бедни. Надявам се чрез този център да имаме възможност да покажем именно това, както и да имаме възможност да изграждаме и други социални услуги заедно с представители на Българската православна църква”, каза министър Сачева. Отец Серафим Янев благодари на Сачева за подкрепата за създаването на социалната услуга.", "date": "2020.01.02", "title": "В дома на смъртта с 24 трупа за 1 г. - 4 дни няма сестра да обработи раните на тежко болен (Oбзор)"}
{"url": "https://www.24chasa.bg/novini/article/8031004", "text": "Активист беше убит в Багдад, предаде Франс прес, цитирайки полицейски източник в иракската столица. Садун ал Лухаиби бе водеща фигура в безпрецедентната кампания за гражданско неподчинение в Ирак, започнала на 1 октомври. Той е бил застрелян в главата тази нощ в югозападен квартал на столицата. При протестите в Ирак досега бяха убити близо 460 човека и ранени 25 000, припомня Франс прес и отбелязва, че започналото във вторник нападение на проирански бойци и техни поддръжници срещу посолството на САЩ в Багдад временно е отвлякло общественото внимание от демонстрациите, информира БТА. Извършителите на атаката срещу дипломатическото представителство протестираха срещу американски въздушни удари в Ирак в неделя, при които бяха убити 25 проирански бойци в района на границата със Сирия. Демонстрантите се борят от месеци именно срещу влиянието на Иран в Ирак. Те уверяват, че ще продължат своята кампания на неподчинение въпреки отвличанията, убийствата и нападението от вторник. \"Това, което се случи в американското посолство, е опит за отвличане на вниманието от народните протести, които продължават от три месеца\", заяви Ахмед Мохамед Али, участник в протестите в южния град Насирия. \"Ние протестираме за промяна и очакваме да спечелим\", подчерта той. Според полицейски източници през нощта в Насирия са били извършени два опита за убийство на водещи фигури на протестното движение. В друг южен иракски град, Диуания, демонстранти опожариха почти всички централи на участващите във властта партии и на коалицията на паравоенни формирования Хаш аш Шааби. Протестиращите блокират училища и административни сгради и вдигнаха блокадата си само за да позволят на чиновниците да изтеглят заплатите си за декември от банкови клонове.", "date": "2020.01.02", "title": "Убиха активист в Ирак, протестите срещу властта продължават (Снимки)"}
{"url": "https://www.24chasa.bg/novini/article/8031066", "text": "Турският парламент даде днес разрешеине за военна намеса в Либия като гласува в подкрепа на едногодишен мандат за разполагане на войници в условията на ескалираща гражданска война в тази страна, съобщава ДПА. От присъстващите в залата 509 депутати 325 са гласували в подкрепа на резолюцията, а 184 - против, информира БТА. Очакваше се проекторезолюцията да бъде приета леко, тъй като управляващата Партия на справедливостта и развитието /ПСР/ на президента Реджеп Тайип Ердоган и нейият съюзник - Партията на националистическото действие /ПНД/, имат парламентарно мнозинство, отбелязва ДПА. Извънредно заседание на парламента бе свикано днес за обсъждане на проекторезолюцията, която ще позволи на правителството да взима решение за определяне на момента и за обхвата на разполагане на войски в Либия, както и за числеността на въоръжените сили, които ще бъдат изпратени. Парламентът е одобрявал и по-рано подобни резолюции. На 8 октомври парламентът гласува за удължаване с една година на мандата за провеждане на операции на турската армия в Сирия и Ирак. На следващия ден Турция предприе военна операция в Североизточна Сирия, припомня агенцията. Ердоган заяви, че либийското правителство на националното съгласие /ПНС/, което Турция подкрепя, е поискало от Анкара да изпрати войници. Той обаче не посочи срок за това. През ноември Турция и ПНС подкипасаха две спорни споразумения за сътрудничество във военната област и сигурността и за морските гранаци, като първото от тях предвижда обучение на военни и логистична подкрепа. През декември международно признатото либийско правителство на националното съгласие на премиера Файез ел Сарадж поиска помощ от Анкара за отблъскване на настъплението на силите на влиятелния в Източна Либия военен командир Халифа Хафтар. Турският вицепрезидент Фуат Октай заяви вчера, че дори след приемане на проекторезолюцията, Турция може да се откаже да изпраща войски в Либия, ако силите на Хафтар спрат офанзивата си срещу правителство в Триполи. В приетата днес резолюцията се отбелязва, че самообявилата се Либийска национална армия на Хафтар заплашва да вземе на прицел турски граждани и фирми в Либия и турски кораби край бреговете на страната. В резолюцията се посочва също, че гражданската война застрашава интересите на Турция в Средиземноморието и Северна Африка. Силите на Хафтар са подкрепяни от Египет, ОАЕ, Саудитска Арабия и Русия. Основната турска опозиционна Народнорепубликанска партия /НРП/, прокюрдската Демократична партия на народите и консервативната \"Добра партия\" гласуваха срещу проекторезолюцията. Депутатът от НРП Юнал Чевикьоз каза, че това е военен мандат за изпращане на турски войници да се сражават в Либия, вместо мандат за хуманитарна подкрепа.Той предложи вместо това да бъдат изпратени мироопазващи сили на ООН в Либия. Но депутатът от ПСР Исмет Йълмаз заяви, че не може да се очкава Турция да остане безучастна, когато Либия моли за помощ. Според приетата резолюция президентът ще взима решение за обхвата, размера и момента за предприемане, ако е необходимо, на военни операции и намеса. Ние изпращаме нашите деца, за да станат мъченици в либийската пустиня, заяви депутатът от \"Добра партия\" Айтун Чирай, като добави, че Турция не трябва да застава на страната на никоя враждуваща фракция в Либия. Той каза, че Турция няма нужда да бъде въвличана в нови конфликти в района, и посочи, че резолюцията крие риск да постави турските войници в \"ситуация по подобие на Виетнам\" в Либия.", "date": "2020.01.02", "title": "Турският парламент разреши изпращането на войски в Либия (Обновена)"}
{"url": "https://www.24chasa.bg/novini/article/8031068", "text": "Засега няма информация за ранени, а фериботът е претърпял леки повреди. Той трябвало да отплава следобед за Пирея, но му е наложена забрана за плаване, докато не бъде направен пълен оглед, информира БТА. Агенцията посочи, че фериботите в повечето гръцки пристанища са закотвени заради силните северни ветрове, достигащи до девета степен по скалата на Бофорт.", "date": "2020.01.02", "title": "Ферибот с 428 пътници се блъсна в пристанищен кей на остров Крит"}
{"url": "https://www.24chasa.bg/novini/article/8031098", "text": "Фирмата, стопанисваща сметището, което запали мост на магистрала \"Струма\", складирала боклука на калабрийската мафия Ндрангета в  Плевен, съобщава  .  Въпросната компания се е сдобила с разрешително от РИОСВ за горене на боклука от Италия, въпреки че не е имала капацитет да извърши подобна дейност. Проверява се дали разрешителното е фалшиво. Отпадъците били съхранявани в склад в Плевен, който в момента е запечатан от властите.  По първоначална информация става въпрос за над 8 000 тона боклук.  „По случая е образувано досъдебно производство. Разследването тече от близо два дни. През това време са извършени всички неотложни действия – оглед на местопроизшествие и разпити на хора”, заяви на брифинг окръжният прокурор на Плевен Ваня Савова. Тя поясни, че разследването е свързано с длъжностни лица, които евентуално не са изпълнили задълженията си във връзка с вноса и съхранението на отпадъци.", "date": "2020.01.02", "title": "Фирмата, чийто боклук се запали под \"Струма\", складирала за Ндрангета в Плевен"}
{"url": "https://www.24chasa.bg/novini/article/8031116", "text": "Ръководството на \"В и К\" ООД Перник разпространи съобщение, че новите утвърдени цени на водоснабдителните и канализационни услуги от Комисията за енергийно и водно регулиране /КЕВР/, няма да бъдат приложени за обособената територия, обслужвана от местното водоснабдително дружество, съобщи БТА. Цените на комплексните услуги /доставяне на вода, отвеждане и пречистване на отпадъчни води/ остават непроменени за всички потребители от общините Перник, Радомир, Трън, Земен, Ковачевци и Брезник.", "date": "2020.01.02", "title": "Окончателно: Няма да вдигат цената на водата в Пернишко"}
{"url": "https://www.24chasa.bg/novini/article/8031115", "text": "Заради саможертвата на загинал при гасенето на огъня доброволец, синът му, който е само на година и половина, получи неговия медал за храброст. 19-месечният Харви Кийтън пристигна, носен от майка си със специална малка униформа на церемонията край Сидни. Десетки пожарникари посрещнаха ковчега на баща му Джефри Кийтън с почетна стража. Наградата за храброст беше връчена на малкия Харви от главния комисар на пожарната в Нов Южен Уелс. Австралийският премиер Скот Морисън също присъства на погребението. \"Тате, обичам те до Луната и обратно!\" беше посланието, оставено при ковчега на загиналия огнеборец, съобщава  Кийтън и колегата му Андрю О'Дуайър загинаха на 19 декември по пътя към едно от огнищата в Австралия, когато тяхната пожарна кола се блъсна в паднало дърво. О'Дуайър, който също е бил баща на малко дете, ще бъде погребан следващата седмица. От септември насам общо 18 души станаха жертви на пожарите в Австралия. Всеки ден, месеци наред, хиляди пожарникари се борят с огромните огнища, които тепърва трябва да бъдат овладени. По-голямата част от тях са доброволци и не получават никакво заплащане за усилията си.", "date": "2020.01.02", "title": "Детето на загинал пожарникар в Австралия получи медала му за храброст (Снимки)"}
{"url": "https://www.24chasa.bg/novini/article/8031164", "text": "Вицепремиерът на Украйна Дмитрий Кулеба отбеляза, че страната още не е готова да се върне към директните доставки на газ от Русия. Той сподели това в интервю за „Интерфакс-Украйна“, пише руският вестник „Известия“, цитиран от  „Считам, че ние още не сме узрели, за да се върнем към директните доставки. Но въпросът дори не е в това. Моята цел като вицепремиер по въпросите на европейската и евроатлантическата интеграция е да гарантирам, че пазарът на газ на Украйна функционира въз основа на нормите на Европейския съюз, Третия енергиен пакет и нашата енергетика да бъде интегрирана в европейския енергиен сектор“, каза Кулеба. Той отбеляза, че нито в едно от правилата на ЕС не е написано, че е необходимо да се закупува газ от определена държава. В същото време Кулеба добави, че ключовият въпрос е Русия да не използва газта като инструмент за шантаж.", "date": "2020.01.02", "title": "Украйна не е готова за директни доставки на газ от Русия"}
{"url": "https://www.24chasa.bg/novini/article/8031161", "text": "Египет решително осъди днес приетата от турския резолюция, разрешаваща разполагане на войски в Либия, съобщи Ройтерс, като се позова на изявление на египетското външно министерство, предаде БТА. Изпращането на турски войски в Либия \"може да се отрази негативно на стабилността в района на Средиземно море, изтъкна Кайро и призова международната общност спешно да реагира на това решение. По-рано днес турският парламент прие предложена от президентството резолюция за изпращане на турски войски в Либия, съобщи телевизия НТВ. Решението бе взето с 325 гласа \"за\" при 184 \"против\". Резолюцията дава правомощия на правителство за изпращане на турски войници в Либия за срок от една година. Броят на войниците, които ще бъдат разположени, както и районът, в който ще бъдат изпратени, ще бъдат определени от президента Реджеп Тайип Ердоган.", "date": "2020.01.02", "title": "Египет осъди решението на Турция да прати войски в Либия"}
{"url": "https://www.24chasa.bg/novini/article/8031179", "text": "Пожар избухна в кооперация между улиците \"Солунска\" и \"Узунджовска\" преди минути, съобщиха читатели на сайта на \"24 часа\". На мястото вече има екипи на пожарната и полицията. Засега все още не са ясни причините за пожара. От МВР потвърдиха и уточниха, че  огнеборците вече са на мястото на инцидента.  По-късно от полицията уточниха, че няма подстрадали хора, а димът е предизвикан от запушен комин.   ", "date": "2020.01.02", "title": "Гори кооперация в центъра на София (Снимки)"}
{"url": "https://www.24chasa.bg/novini/article/8031314", "text": "Израелският премиер Бенямин Нетаняху, на когото са повдигнати обвинения в корупция, обяви днес, че освобождава всички министерски постове, които заема, освен този на ръководител на правителството, предаде ДПА, цитирайки съобщение от неговата канцелария, съобщава БТА. Нетаняху вече няма да оглавява четири министерства - на здравеопазването, по социалните въпроси, на селското стопанство и за диаспората. В края на миналата година израелският главен прокурор обяви, че срещу премиера ще бъдат повдигнати обвинения в корупция, измама и злоупотреба с доверие. За първи път в историята на Израел действащ министър-председател става обвиняем. Нетаняху нарече обвиненията \"опит за преврат\", остро разкритикува съдебната система и обвини полицията в натиск върху свидетели. Каквото и да бъде решението по искането за сваляне на имунитета, то със сигурност ще бъде отложено за след парламентарните избори на 2 март. Опозиционните партии настояват решение за имунитета на Нетаняху да се вземе преди изборите - третите в рамките на по-малко от година. При нормални обстоятелства парламентарна комисия ще трябва да предложи решение по въпроса за имунитета, след което да последва гласуване в Кнесета в пълен състав. Поради политическата безизходица обаче Израел остана без правителство миналата година и Кнесетът има само ограничени рамки за действие, отбелязва ДПА. Главният политически съперник на Нетаняху, лидерът на центристката коалиция \"Синьо и бяло\" Бени Ганц, каза вчера, че още в неделя може да се състои първа среща за учредяване на комисия, \"която да свали имунитета на\" премиера.", "date": "2020.01.02", "title": "Нетаняху освободи 4 министерски\nпоста заради обвиненията в корупция"}
{"url": "https://www.24chasa.bg/novini/article/8031309", "text": "САЩ и техните съюзници се опитаха да прекъснат провеждането на военноморски учения на Иран, Русия и Китай в северната част на Индийския океан, заяви иранския контраадмирал Хосейн Ханзади, предава РИА Новости. „По време на съвместните военноморски учения на Иран, Русия и Китай американците и техните съюзници проведоха извънредно заседание, целта на което беше да се прекъсне процесът на съвместните морски маневри с нашите двама съюзници“, заяви Ханзади, предава агенция Tasnim, цитирана от  Целта на маневрите, заяви иранският посланик в Москва Казем Джалали, е да се усъвършенстват мерките за борба с тероризма и морското пиратство, а също така и гарантиране на регионалната сигурност.", "date": "2020.01.02", "title": "Иран: САЩ се опитаха да прекъснат съвместните ни учения с Русия"}
{"url": "https://www.24chasa.bg/novini/article/8031353", "text": "\"Историята с водата на Перник е част от сценарии срещу правителството на ГЕРБ и премиера Бойко Борисов\", смята Красимир Велчев, заместник председател на партията и член на Изпълнителната комисия. \"Два пъти Борисов подава оставка, трети път няма да има\", заяви той. \"3,5 млн. лева за ремонт на ВиК инсталацията на града са отпуснати по времето на Орешарски – през 2014 г.\", припомни той в предаването „Лице в лице” по  . По думите му проблемът е, че магистралният водопровод на Перник отвсякъде тече. „В момента, когато се взеха мерки и отпуснаха средства – тогава започнаха протести водени от Корнелия Нинова. 2005 г. се приватизира ТЕЦ – Перник срещу 2 млн. дългове към фирма за извозване на земни маси”, припомни още Красимир Вълчев. Според него, ако тогава тези пари са влезли в общината, много неща щяха да се направят. По думите му съоръженията в Перник са строени в средата на миналия век и „няма как да издържат такъв експлоатационен период”. През последните 30 години на демокрация ГЕРБ управлява само 4 години в община Перник, каза Велчев. За проблемите с язовир \"Бебреш\" Вълчев коментира, че никой не е знаел, че кметът на Ботевград е направил изявление. Кметовете трябва да подават сигнали при проблеми, коментира той. „Правителството имаше идея всички ВиК дружества да се обединят за да ползват европейски средства”, припомни Красимир Велчев. Според него в Перник до две седмици трябва да се ремонтира пречиствателната станция, а магистралният водопровод ще бъде ремонтиран до два месеца и половина, тогава ще започне влизане в града за ремонти на мрежата. Увеличен е и потокът в язовира – до 190 литра в секунда, отбеляза Красимир Велчев. За кмета на Симитли, който участва в сбиване в новогодишната нощ в града, Велчев заяви, че не го познава лично, но е чувал за него много хубави неща. „Това е един човек, за който няма да чуете да е взел подкупи, подпомага малкия бизнес, това му е четвърти мандат без конкуренция, хората го подкрепят, той има силно развито чувство за справедливост”, каза Велчев. Тази тема ще се разследва, след това Изпълнителната комисия на ГЕР ще се произнесе, добави той.", "date": "2020.01.02", "title": "Красимир Велчев: Има сценарии срещу правителството"}
{"url": "https://www.24chasa.bg/novini/article/8031345", "text": "Четирима души бяха убити в Кения днес при две атаки от засада срещу пътнически автобуси. Предполага се, че нападенията по крайбрежието на страната са били извършени от ислямисти, съобщи местната полиция, цитирана от Асошиейтед прес. При първата атака били убити трима мъже. Двама пътници били ранени. При второто нападение бил убит един кондуктор. През последните седмици преди Нова година сомалийската ислямистка групировка \"Аш Шабаб\" увеличи атаките си срещу кенийските войски, които се бият срещу нея в съседната страна. Чрез нападения в Кения екстремистите си отмъщават за присъствието на нейни войници в Сомалия, отбелязва АП, цитирана от БТА.", "date": "2020.01.02", "title": "Екстремисти нападнаха два автобуса в Кения, има убити"}
{"url": "https://www.24chasa.bg/novini/article/8031383", "text": "Това стана на фона на продължаващата стачка срещу пенсионната реформа. Десетки протестиращи се разбягаха, след като бяха обгърнати от гъсти облаци сълзотворен газ в тесните улици в близост до Парижката опера. Председателят на партията на Макрон \"Република, напред!\" Станислас Герини заклейми протеста, който определи в Туитър като \"преднамерено нахълтване от радикализирани демонстранти\" в партийната централа. Полицията не пожела да даде подробности за това какво точно се е случило, но съобщи, че трима души са били арестувани по време на необявения протест. В новогодишното си телевизионно обръщение Макрон каза, че се надява премиерът Едуар Филип да постигне компромис по пенсионната реформа с протестиращите профсъюзи и работодателските организации, които я желаят, отбелязва ДПА.", "date": "2020.01.02", "title": "Разпръснаха протестиращи пред централата на партията на Макрон"}
{"url": "https://www.24chasa.bg/novini/article/8031426", "text": "Шокиращи разкрития потресоха цяла Бразилия, след като властите оповестиха случай за смъртта на 13-годишна родилка, която издъхнала малко след като дала живот на първородната си рожба. От следствието уточниха още, че бащата на детето е бащата на починалата родилка. 13-годишното момиче е било прието в болница със силни коремни болки, където лекарите установили, че то е бременно и веднага било вкарано в операционната. Докторите изродили бебето, което било в отлично здравословно състояние, но показателите на майката се влошили и въпреки усилията им тийнейджърката издъхнала на 11 декември. Оказало се, че бащата е блудствал и изнасилвал дъщеря си в продължение на ''няколко години''. След този случай мъжът е избягал и се покрил, но няколко дни по-късно полицията в южноамериканската страна го е намерила и арестувала. Очаква се срещу него да бъдат повдигнати поне две обвинения, информира ''La Vanguardia'', цитира Канал 3. От семейството на починалото момиче твърдят, че никой от тях не е бил запознат какво прави мъжът със собствената си дъщеря. Тепърва предстои социалните служби да преценят кой от роднините да поеме грижите за новороденото.", "date": "2020.01.02", "title": "13-годишна издъхна, след като роди от баща си в Бразилия"}
{"url": "https://www.24chasa.bg/novini/article/8031506", "text": "Семейство, продавало незаконни цигари в магазина си в Костинброд, бе задържано при акция на криминалистите от ОД на МВР-София, и колегите им от РУ - Костинброд, съобщиха за \"24 часа\" от прокуратурата. Магазинът бил въртян от Пламен Дойчев и майка му. От години те продавали цигари без бандерол в града. Според запознати обаче те били с много ниско качество и водели до дихателни проблеми. Самият Петър е многократно задържан. Намерените цигари са иззети. Образувано е досъдебно производство. Това е поредна акция на ОД на МВР-София, в Костинброд. При предишни бяха задържани автокрадецът Джуджето, колегата му Кючека и бандата му, както и множество дилъри на наркотици.", "date": "2020.01.02", "title": "Хванаха семейство, продавало нелегални цигари в Костинброд"}
{"url": "https://www.24chasa.bg/novini/article/8029971", "text": "Замърсяването на въздуха в австралийската столица Канбера надхвърли днес 26 пъти критичното равнище \"опасно за живота\" заради горските пожари по югоизточното крайбрежие на континента. Това съобщи изданието \"Канбера таймс\", предаде ТАСС. Канбера е единственият град в столичния регион. Поради смога в Канбера са затворени туристическите обекти, музеите и националните паркове, както и почти всички спортни съоръжения. Австралийският национален университет, разположен в центъра на града, затвори своите кампуси и аудитории, предава БТА. Австралийските пощи закриха шест местни клона и спряха доставката на пощенски пратки от и за столицата. Собствениците на апартаменти и офиси в града бяха принудени да изключат противопожарните системи, чиито сензори бяха започнали да реагират на смога и да задействат сирените. Здравните власти препоръчаха на жителите и гостите на столицата по възможност да стоят по-малко време на открито. Очаква се гъстият смог да остане над града няколко дни, а негативните му ефекти да се засилят през уикенда, когато температурите ще се повишат, предупреди ведомството.  Пожарите обхванаха източното крайбрежие на Австралия в средата на октомври. В момента   и Виктория, няколко местности са затворени за туристи, а жителите им са получили нареждане спешно да се евакуират, посочва агенцията. Пламъците са унищожили над 4 милиона хектара гори. В огъня са загинали най-малко 15 души, включително трима огнеборци, а 17 души са безследно изчезнали. Унищожени са над 1300 жилищни сгради, близо 2500 административни и стопански постройки.", "date": "2020.01.02", "title": "Замърсяването на въздуха в Канбера надхвърли критичното равнище 26 пъти"}
{"url": "https://www.24chasa.bg/novini/article/8029997", "text": "Двама мъже и непълнолетно момче са задържани под стража за умишлено убийство в гр. Шивачево, съобщиха от Окръжната прокуратура в Сливен, по чието искане Окръжният съд в града е определил мярката. Георги Д., Денчо Д. и непълнолетният Богомил Д. са задържани затова, че в Шивачево, на 28 декември 2019 г., в съучастие умишлено умъртвили 39-годишен мъж от същия град. 16-годишният младеж е можел да разбира свойството и значението на извършеното и да ръководи постъпките си, смятат от съда. От полицията съобщиха, че инцидентът станал малко преди 21.00 часа, след конфликт и сбиване в ромската махала на Шивачево. Според прокурора обвиняемите могат да се укрият или да извършат ново престъпление. Определението на Окръжния съд в Сливен може да бъде обжалвано пред Апелативния съд в Бургас.", "date": "2020.01.02", "title": "Оставиха в ареста задържаните за умишленото убийство в Шивачево"}
{"url": "https://www.24chasa.bg/novini/article/8029012", "text": "Турският парламент официално е във ваканция до 8 януари, но днес бе свикано извънредно заседание за обсъждане на проекторезолюция, предвиждаща изпращане на турски войници и военна техника в Либия в подкрепа на международно признатото правителство в Триполи срещу силите на влиятелния в Източна Либия военен командир Халифа Хафтар, предаде БТА. Управляващата Партия на справедливостта и развитието (ПСР) разпрати до своите депутати нареждане непременно да присъстват на заседанието. Проекторезолюцията (на турски \"тезкере\" е подготвена от управляващата ПСР и Партията на националистическото действие на Девлет Бахчели, които са в коалиционен Републикански алианс и имат мнозинство в парламента. Лидерът на Партията на националистическото действие Девлет Бахчели обяви, че ще подкрепят проекторезолюцията. Против нея ще гласуват депутатите от основната опозиционна Народнорепубликанска партия на Кемал Кълъчдароглу. Лидерката на \"Добра партия\", другата опозиционна партия в парламента, Мерал Акшенер обяви, че парламентарната група на тази партия също няма да подкрепи проекторезолюцията. С това решение тя се солидаризира с НРП, с която са в опозиционен алианс, с който участваха на изборите. Третият участник в този опозиционен алианс - Партията на щастието, ръководена от проислямисткия лидер Темел Карамоллаоглу, обаче заяви, че ще подкрепи документа при вота в парламента. Това фактически има смисъла на пропукване на трипартийния опозиционен алианс, но дали то ще се прояви и след проекторезолюцията, ще стане ясно в бъдеще. Вчера, ден преди решаващото гласуване Кълъчдароглу и Карамоллаоглу проведоха среща, но не бе излъчено съобщение за предмета на разговора на двамата лидери. Очаква се на днешното извънредно заседание да присъства и турският президент Реджеп Тайип Ердоган в качеството си на лидер на ПСР. Междувременно обстановката в Либия, където се преплитат интересите на редица световни сили, може да повлияе и върху действията на турското правителство. Такъв възможен вариант подсказа вчера турският вицепрезидент Фуат Октай, който посочи, че ако силите на Халифа Хафтар спрат офанзивата си срещу силите на правителството в Триполи, Турция може да не изпраща войски в Либия. На 27 ноември Анкара и признатото от ООН либийско Правителство на националното съгласие подписаха две отделни споразумения: едното за военно сътрудничество, а другото - за морските граници на двете страни в Източното Средиземноморие.", "date": "2020.01.02", "title": "В Турция гласуват за изпращането на войски в Либия"}
{"url": "https://www.24chasa.bg/novini/article/8030072", "text": "Разширяването на Европейския съюз и Брекзит ще бъдат приоритети на Хърватия по време на нейното шестмесечно председателство на съюза, заяви ръководителят на хърватската дипломация Гордан Гърлич Радман, съобщава вестник \"Нова Македония\", цитирана от БТА. Според него Хърватия, която е най-младата членка на ЕС, има много работа и важна задача, за да може да позволи изпълнение на интересите на страните членки, особено във връзка с организацията на техните отношения с Великобритания. По повод на разширяването той каза, че въпреки големите очаквания на страните кандидати, Загреб ще подкрепи това, което е реално и възможно.", "date": "2020.01.02", "title": "Приоритетите на хърватското председателство: Разширяването на ЕС и Брекзит"}
{"url": "https://www.24chasa.bg/novini/article/8029264", "text": "Китайската национална петролна корпорация, най-големият доставчик на петрол и газ в страната, е открила рекордните над 1,84 милиарда тона запаси през 2019 г., съобщава  . Над 1 милион тона петрол са били намерени в басейна Ордос, докато в Съчаунската и Таримска падини са проучени залежите от над 1 трилион шистов газ. Според компанията плодотворните резултати се дължат на интензивното проучване и технологичните иновации.", "date": "2020.01.02", "title": "Китайската национална петролна корпорация е открила над 1,8 млрд. тона нови запаси през 2019 г."}
{"url": "https://www.24chasa.bg/novini/article/8030101", "text": "Фериботите остават закотвени в повечето пристанища на Гърция днес заради силните северни ветрове, достигащи до девета степен по скалата на Бофорт, съобщава в. \"Катимерини\", позовавайки се на АНА-МПА. Пристанищните власти съобщиха, че фериботните услуги до Цикладските острови от пристанищата Пирея, Рафина и Лаврио са отменени, а само фериботи от затворен тип плават до островите в Сароническия залив, предаде БТА.  Властите призоват пътниците, планиращи да пътуват днес, да се свържат със съответното пристанище или транспортен оператор, преди да тръгнат на път.", "date": "2020.01.02", "title": "Силна буря спря движението на фериботите\nв Гърция"}
{"url": "https://www.24chasa.bg/novini/article/8030119", "text": "Мъж е починал в болница след сбиване, съобщават от областната дирекция на МВР в Ловеч. На 31 декември е получена информация от болница в Плевен за починал 36-годишен пациент, настанен за лечение, след като бил участник в сбиване на 3 декември в Луковит. В Районното управление в Луковит е образувано досъдебно производство и изясняването на обстоятелствата по случая продължава под наблюдението на Окръжната прокуратура в Ловеч.", "date": "2020.01.02", "title": "Мъж е починал в болница след сбиване"}
{"url": "https://www.24chasa.bg/novini/article/8030128", "text": "Новогодишните махмурлуци причиняват на британската икономика щета в размер на 5 милиарда паунда, като една осма от служителите на Острова ще си вземат болнични на 2 януари, пише в. \"Дейли мейл\". Това е така, защото вторият ден на януари е първият работен след празниците. В него се концентрират както \"щетите\" след злоупотреба с алкохол по Нова година, така и типичните за сезона простудни и грипни заболявания. Затова тази първа януарска седмица се оказва най-натоварената за здравноосигурителната система на Великобритания, предаде БТА. Тя ще трябва да изплати 18 милиона болнични, като бенефициентите сред британските дами ще бъдат с една трета повече, в сравнение с мъжете. Но като цяло отсъствията по болест непрекъснато намаляват сред поданиците на Нейно Величество. Средностатистически през 2018 година британците са ползвали 4,4 болнични дни, сравнени със 7,2 през 1995 година.", "date": "2020.01.02", "title": "Новогодишните махмурлуци - 5 млрд. паунда щета на британската икономика"}
{"url": "https://www.24chasa.bg/novini/article/8030118", "text": "Ислямски екстремисти провеждат импровизирани съдебни процеси, налагат шериата, разпространяват забранени книги и вербуват млади затворници във Великробритания, това разкри бивш затворник пред „Таймс“. Пред медията той сподели, че също е бил вербуван от група, включваща последватели на Анджем Чудари – проповедник на омразата. Анджем Чудари се счита за най-опасния проповедник на джихада, но миналата година той беше пуснат на свобода. Но по време на Рамадан \"М\", който излежава присъда за убийство, пребива Джак и други двама мюсюлмани, защото са хванати да пият алкохол. Тримата се изправят пред импровизирания им съд в затвора. \"Вчера вечерта сте били видени от нашите братя да пиете алкохол. Вие опозорявате месеца на Рамадан и ние ви считаме за виновни\", заявява \"М\". Джак сподели, че след нападението единият от наказаните не е могъл да си отвори окото, било е твърде подуто и напълно затворено. Джак добавя, че има записи на разговори на един от лидерите на \"Ал Кайда\" - Ануар ал Аулаки. \"След като излязох от затвора, бивши  съкилийници се свързаха с мен, предлагаха ми да отида в Сирия, но аз избрах да напусна този свят. Искам да си остана мирен мюсюлманин.\" След интервюто на Джак, експертите по сигурността поискаха спешни проверки в британските затвори. Тази година в Англия и Уелс има 13 000 затворници мюсюлмани, което представлява 16 на сто от затворническото население - удвояване от 8 на сто в сравнение с 2002 г.", "date": "2020.01.02", "title": "Ислямски екстремист: Кралица Елизабет II е враг и трябва да умре"}
{"url": "https://www.24chasa.bg/novini/article/8030178", "text": "Изключително натоварено дежурство и в празничната нощ и вчера през целия ден за екипите на Спешното отделение в „Пирогов”, съобщиха от университетската спешна болница. Общо са преминали 730 души, а от тях децата са 240. На 31 декември през нощта и на 1 януари сутринта са преминали пациенти след употреба на алкохол, битови инциденти, след катастрофи и използване на пиротехнически изделия. \"Има сравнително увеличение на болните - 20 % повече в сравнение с предишни години\", съобщи по времена брифинг дежурният шеф екип на спешния хирургичен кабинет в УМБАЛСМ \"Пирогов\" д-р Сергей Илиев. 80 пациенти са преминали спешния неврохирургичен кабинет. \"150 пациенти са преминали през хирургичния кабинет. 250 болни са преминали през травматологичен кабинет, от тях 8 души са оперирани. 150 души са преминали през детската хирургия и педиатрия на „Пирогов”. Вечерта на 31 декември е била натоварена за дежурните детски хирурзи и реаниматори. В детска противошокова зала постъпва 1-годишно момче в крайно тежко състояние. То е онкологично заболяване и остро кървене в стомашно-чревния тракт. Детето е прието в Клиниката по детска реанимация на „Пирогов. Още 7 човека са пострадали от пиротехнически изделия. Сред тях е и едно близо 3-годишно дете. От всички теиз пострадали само детето оства б болницата. „Детето е прието в Клиниката по изгаряния. Инцидентът се е разиграл в Ихтиман - в двора на къща родителите на момиченцето и техни близки са запалили пиротехнически изделия. При гръмването детето е било ранено. Ухото е със сериозна травма\". Случаите с Токсикологията са много и екипът е бил сериозно натоварен. 8 младежи до 18 г. възраст са стартирали 20202 г. в пироговската токсиколия. Те са прекалили с неядно колко и какъв алкохол „Става дума за тийнейджъри, които не могат да кажат точно какво количество и колко вида алкохол за изпили. Това са 5 момчета и 3 момичета. Алкохолната им проба е отчела между 1,5-2 промила. В „Пригоов” са сасени общо 4 мъже с инфаркт. Те са настанени в Клиниката по кардиология. В нея лекуват още 13 пациенти, но с тахикардии и ритъмни нарушения. Тежкко пострадали от ПТП има в Травматологията на болницата. Мъж и жена остават в болницата, след като мъж – 90-ти набор, се врзва в тяхната спряла кола. В по-тежко състояние е шофорът на спрялата кола. \"Трима от шестимата блъснати пред столично заведение са транспортирани в Спешното отделение. От тях 1 мъж, който има комоцио отказва да остане за лечение, а другите 2 са настанени с травми на крайниците”, съобщи д-р Илиев.", "date": "2020.01.02", "title": "730 преминаха през \"Пирогов\" за 2 дни, от тях 240 деца"}
{"url": "https://www.24chasa.bg/novini/article/8030205", "text": "Кметът на Несебър Николай Димитров използва първия работен ден от новата година, за да влезе в общината. Той се появил на работа рано сутринта във видимо добро настроение, разказаха негови служители. Едно от първите неща, които Димитров свършил след двумесечния арест, е среща със зам.кметовете на морската община. От сутринта денят на кмета е тръгнал по график, с работни срещи и обичайни задължения, разкриха от администрацията. Самият Димитров обаче отказва коментар пред медиите, поне засега. Избраният за 4-ти мандат с над 8000 гласа кмет бе арестуван дни преди първия тур на местните избори и обвинен като лидер на организирана престъпна група за купуване на гласове. Николай Димитров остана в ареста два месеца, като на няколко пъти спецсъдът отказа да го пусне под гаранция. Това все пак се случи на 27 декември, след като седмица по-рано Специализираният апелативен съд остави Димитров в ареста.", "date": "2020.01.02", "title": "Кметът на Несебър се срещна със заместниците си"}
{"url": "https://www.24chasa.bg/novini/article/8030240", "text": "От години насам Иран въоръжава, финансира и обучава мощни въоръжени фракции в Ирак. През 2014 г. те се включиха в Хашд аш Шааби - коалицията, сформирана за подкрепа на военните срещу \"Ислямска държава\" и също така бяха интегрирани в иракските сили за сигурност. Основните милиции, съставени само от бойци и командири - иракчани, са използвани от Техеран, за да укрепва влиянието си в своята съседка, предаде БТА. Една от тях, \"Бригадите на партията на бога\" - Катаиб Хезбола (или Хизбула) стана мишена на американски въздушни удари в края не миналата седмица.Тя е извършила първата си акция - срещу американски войници, през 2003 г., в началото на инвазията, която свали от власт Саддам Хюсеин, заяви пред АФП нейният говорител Джаафар ал Хусейни. След оттеглянето на американците през 2011 г., \"Бригадите\" са интегрирани през 2014 г. в борбата срещу джихадистите в Ирак в рамките на Хашд аш Шааби. Част от членовете й обаче продължават да действат независимо от иракските власти, по-конкретно в Сирия, където служат като подкрепление за силите на режима на Башар ал Асад. Хусейни, който отказа да посочи точен брой на бойците, твърди, че групата притежава \"дронове, дистанционно управляеми ракети и други оръжия с разнообразен обсег\". Командирът на \"Бригадите\" е известен с името Абу Ахмед ал Басри, криещо истинската му самоличност, която групата не желае да обяви. Броят и степента на подготовка на нейните бойци я правят според експерта Майкъл Найтс \"третата сила от иранската \"ос на съпротива\" в Близкия изток наред с иранските Гвардейци на ислямската революция и ливанската Партия на бога (Хизбула), с която имат общо име, но не са свързани организационно. Безброй други проирански фракции, всяка наброяваща няколко хиляди бойци, са част от Хашд, като Ал Нуджаба, водена от Акрам Кааби - иракчанин, който е в черния списък на американците. \"Бригадите на Имам Али\" начело с Шебел ал Зайди, който също е определен като \"терорист\" от Вашингтон, Бригадите Джунд ал Имам, Бригадите Сайед аш Шуада и Бригадите Харасани. Зедно с Бригадите на Хизбула те съставляват твърдото ядро на проиранската Хашд, най-близкият съюзник на Гвардейците на ислямската революция - идеологическата армия на Иран. Те рядко се намесват в политиката, оставяйки този терен на други фракции, които имат повече членове - някои от които са свалили униформата, за да облекат костюма на министър или депутат. Асаиб Ахл ал Хак, или \"Лигата на праведните\", е плод на разцепление в Армията на Мехди, мощната милиция на шиитския лидер Муктада Садр, която тероризираше американците по време на окупацията на Ирак (2003-2011 г.), преди да бъде заклеймена и официално разпусната. Американците я обвиняват, че е отговорна за няколко ракетни атаки срещу техни интереси в Ирак. Нейният командир Каис ал Хазали неотдавна беше поставен под американски санкции за \"многобройни отвличания, убийства и изтезания\". Асаиб е представена в парламента от партията Садикун, която има няколко депутати. Организациятата Бадр, ръководена от Хади ал Амери - водач на на листата на Хашд в парламента и ветеран от опозицията срещу Саддам Хюсеин в емиграция в Иран, наброява десетки хиляди бойци. Най-голямата фракция в Ирак и най-старата (основана през 1982 г., за да воюва на страната на иранските сили във войната с Ирак от 1980-1988 г.), тя е и най-интегрирана в редовните сили за сигурност. Вече повече от десетилетие много от нейните членове са включени в полицейските сили, а нейни водачи са заемали министерски постове във всички скорошни правителства. Амери е един от лидерите на Хашд, които са най-близки приближени на иранския генерал Касем Солеймани, отговарящ за операциите в чужбина на Корпуса на гвардейците на ислямската революция и емисар на Техеран във вътрешните работи на Ирак. Двамата отдавна поддържат приятелски отношения.", "date": "2020.01.02", "title": "От години Иран въоръжава и финансира милиции в Ирак"}
{"url": "https://www.24chasa.bg/novini/article/8030221", "text": "Председателят на Върховния съд на САЩ Джон Робъртс ще бъде централна фигура в продължаващата драма за президента Доналд Тръмп през следващите месеци. Той ще ръководи делото за импийчмънт в Сената, а Върховният съд трябва да постанови решение по ключово дело за опитите на президента да запази в тайна досиетата за финансовите си операции, предава БТА. Очакваното дело за импийчмънт ще се фокусира върху обвиненията, че Тръмп е злоупотребил с властта си, като е поискал от Украйна да разследва бившия вицепрезидент Джо Байдън от Демократическата партия. Контролираната от демократите Камара на представителите одобри на 18 декември повдигането на две обвинения, което подготви почвата за дело в контролирания от републиканците Сенат. Робъртс, който е известен със сдържаността и учтивостта си, ще изпълнява предимно символичната роля на председател, като решаващи ще бъдат гласовете на сенаторите. Но в мраморните коридори на Върховния съд, намиращ се точно срещу сградата на Капитолия и скрит от телевизионните камери, Робъртс разполага с реална власт. Съдията, известен с внимателния си подход към ключовите дела, разполага с един от деветте гласа, които до края на юни ще определят дали финансовите досиета на Тръмп могат да бъдат оповестени пред контролираните от демократите комисии в Конгреса и пред прокурор в Ню Йорк. Решенията на съда по тези дела - дали Конгресът и местните прокурори имат право да разследват действащ президент - ще създадат прецеденти, които ще засегнат не само Тръмп, но и бъдещите президенти. Делото за импийчмънт ще бъде необикновен и потенциално неудобен период за Робъртс, който не обича показността и предпочита да остава незабелязан, въпреки че повече от десетилетия и половина тласка съда (в който консерваторите имат мнозинство) надясно. \"Според мен председателят не иска да привлича вниманието към себе си\", казва Сара Биндър, изследовател в института \"Брукингс\". Робъртс отказа да коментира. По време на една от редките му публични прояви в Ню Йорк през септември Робъртс изрази безпокойството си от партийно пристрастната политика във Вашингтон при Тръмп. \"Когато живееш в атмосфера на политическо противопоставяне, хората виждат всичко в тази светлина. Това не е начинът, по който работим ние в съда\", каза той. Хората, които познават Робъртс, сред които бивши съдебни помощници, казват, че той ще се отнесе със сериозност към ролята си и, предвид интереса му към историята, вероятно ще прочете делата за импийчмънт срещу президентите Андрю Джонсън и Бил Клинтън. Робъртс, консерватор, назначен от президента републиканец Джордж У. Буш, се ползва във Вашингтон с репутацията на традиционен консерватор и силен защитник на Върховния съд като независим клон на властта. По време на безпроблемното му израстване в кариерата той бе служител в правителството на президента Роналд Рейгън, а след това стана един от най-известните адвокати във Върховния съд. Буш го назначи през 2003 г. за съдия във федералния апелативен съд във Вашингтон, а две години по-късно го номинира за председател на Върховния съд. Робъртс често е възприеман във философията си на юрист като привърженик на постепенните реформи, който си дава сметка, че Върховният съд ще постави под въпрос легитимността си, ако консервативното мнозинство в него (петима от общо девет съдии) бъде определено за твърде агресивно при тласкането на закон надясно. Въпреки това той, заедно с колегите си консерватори, демонстрира последователност при гласувания по въпроси като правата на гейовете, абортите, религиозните свободи и правата за носене на огнестрелни оръжия. През 2012 г. обаче той се разграничи от другите консерватори и реши да подкрепи закона Обамакеър, ключовото постижение на президента Барак Обама във вътрешната политика. Той отново гласува заедно с либералите в съда срещу опита на правителството да включи въпрос за гражданството в преброяването тази година. Робъртс влезе в по-директен сблъсък с Тръмп през ноември 2018 г., когато направи необичайно изявление в защита на федералните съдии, след като президентът разкритикува съдии, постановили решения срещу правителството му. Делата във връзка с финансовите досиета на Тръмп, по които се очаква да има решения до края на юни, поставят сдържания Робъртс и невъздържания Тръмп един срещу друг. Специалисти по право твърдят, че Тръмп, който за разлика от предишните президенти отказа да оповести данъчната си информация, упражнява президентските си правомощия, за да постави ограничения на възможностите на Конгреса да издава призовки, с които да иска информация за президента. Ако гласовете на съдиите са по равно, този на Робъртс може да се окаже решаващ. В делото в Сената, планирано за този месец, ролята на Робъртс като председател ще бъде да ръководи процеса. Въпреки това от него може да бъде поискано да се произнесе по това дали определени свидетели да бъдат призовани. Ако мнозинството от сенаторите са несъгласни с решенията му, те могат да гласуват за отмяната им. В делото за импийчмънт на Клинтън през 1999 г. председателят на Върховния съд Уилям Ренкуист \"не играеше особена роля\", заяви Нийл Ричардс, който участваше в процеса като един от съдебните помощници на Ренкуист и сега е професор в юридическия факултет на Вашингтонския университет в Сейнт Луис. \"Мисля, че председателят на Върховния съд Робъртс вероятно ще изиграе ролята си по начина, по който се справя с юридическата си кариера досега: Ще направи всичко възможно, за да бъде безпристрастен и да положи максимални усилия, за да съхрани достойнството на професията на съдията\", каза Ричардс.", "date": "2020.01.02", "title": "Кой е съдията, който ще води процеса срещу Тръмп?"}
{"url": "https://www.24chasa.bg/novini/article/8030252", "text": "При първия случай неизвестни са разбили апартамент на ул. \"Муткурова\", като са откраднали около 300 грама златни накити на обща стойност 15 000 лева. При втората кражба от жилище на ул. \"Борисова\" са взети два златни пръстена, два фотоапарата и хранителни продукти. Щетите са на стойност около 5600 лева, информира БТА. Третата кражба е от апартамент на ул. \"Тича\". От жилището са взети златни накити на стойност 300 лева.", "date": "2020.01.02", "title": "Крадци свиха накити и техника за повече от 20 000 лв. от три апартамента в Русе"}
{"url": "https://www.24chasa.bg/novini/article/8030322", "text": "\"Ислямска държава\" пое отговорност за нападение срещу полицейски пост в Ингушетия, предаде Асошиейтед прес. Руските власти съобщиха, че един служител на силите на реда е убит и трима са ранени при нападението вчера в Магас, столицата на републиката - част от Руската федерация. Според местни медии нападателите блъснали един от полицаите с колата си и намушкали с нож други трима. Единият от атентаторите бил ликвидиран, след като полицаите открили огън, а друг е ранен, информира БТА. Ислямска държава твърди в днешното си изявление, публикувано в свързан с гурпировката сайт, че са убити двама полицаи и не споменава за жертви от нейна страна.", "date": "2020.01.02", "title": "\"Ислямска държава\" пое отговорност за атака срещу полицаи в руския Кавказ"}
{"url": "https://www.24chasa.bg/novini/article/8030401", "text": "Електронните винетки, купени от български и чуждестранни собственици на леки или тежки превозни средства през 2019 г., са на стойност над 392 млн. лв., съобщиха от АПИ. Това е с около 35 млн. лв. повече от постъпленията от винетни стикери през 2018 г. Към приходите от такси за ползване на платената пътна мрежа трябва да се прибавят и над 7 млн. лв. от санкции - компенсаторни такси и глоби. Общо 8,233 млн. броя е-винетки са купени през цялата 2019 г., от които близо 6 млн. бр. са за леки автомобили. Още над 200 000 собственици на пътни превозни средства имат е-винетки, отпуснати от Агенцията за социално подпомагане. Приходите от леки автомобили за ползване на пътната мрежа са близо 270 млн. лв., а от тежките автомобили – около 122 млн. лв. Камионите и автобусите са предпочитали дневни е-винетки, особено тези с чуждестранна регистрация, за които България е само част от маршрута им. Шофьорите на леки автомобили са предпочитали седмични е-винетки, следвани от годишни и от месечни. Уикенд винетката, която за първи път беше въведена през 2019 г., е избрана от малко над 600 хил. души. Близо половината от тях са шофьори на превозни средства с чуждестранна регистрация, като от тях най-много са от Румъния и от Германия, следвани от Гърция. Българските собственици или ползватели на пътни превозни средства са купили над 5 млн. бр. е-винетки от всички над 8 млн. бр., като за леки автомобили са били повече от 4 млн. бр. Те са били на стойност близо 234 млн. лв. от всичките над 317 млн. лв. платени за е-винетки от български ползватели. Февруари е месецът, в който са купени най-много е-винетки от български шофьори – над 700 хил. бр. Общо през първите два месеца на годината над 1,434 млн. броя превозни средства с българска регистрация са получили правото да ползват платената пътна мрежа срещу 117 млн. лв. За цялата 2019 г. за леки и тежки автомобили с чуждестранна регистрация са купени близо 3 млн. е-винетки на стойност 79 млн. лв. Най-голям е бил интересът през летните месеци – юли и август. Броят на е-винетките, получени от пътни превозни средства с чужда регистрация през юли е повече от тези, купени за пътни превозни средства с българска регистрация. Общо близо 1 млн. е-винетки са продадени на чужденци за двата месеца, на стойност повече от 21 млн. лв. От всички пътни превозни средства с чуждестранна регистрация, най-много е-винетки са купили тези от Турция, Румъния, Гърция и Германия. Българските камиони и автобуси са взели над 1,2 млн. броя е-винетки за цялата 2019 г. на стойност над 83 млн. лв., тези от Турция – над половин милион е-винетки за близо 17 млн. лв. Румънските превозни средства са най-многобройните от всички с чуждестранна регистрация, платили за ползване на пътната мрежа, но сред тях преобладават леките автомобили – близо 600 хил. броя е-винетки на стойност над 10 млн. лв. Цените на е-винетките за 2020 г. остават същите като през 2019 г. След въвеждането на тол системата пътните превозни средства с обща технически допустима максимална маса над 3,5 т ще преминат от винетна такса на тол такса т.е. ще плащат за ползване на пътната мрежа на база на изминато разстояние. Напомняме на потребителите да бъдат внимателни при въвеждането на данните на автомобила и периода на валидност на новата е-винетка. Електронната система не позволява корекции в случай на грешки. На сайта www.bgtoll.bg в секцията “Въпроси и отговори“ има подробни указания за плащането на пътната такса. Необходимо е потребителите внимателно да преглеждат и проверяват въведената от тях или от съответния служител информация преди да потвърдят финалното плащане за електронната винетка. Отговорността за попълване на коректна информация за номер на пътното превозно средство, категорията му и периода на валидност на винетката е на собственика или ползвателя му. В случай на неправилно декларирани данни се счита, че не е заплатена дължимата винетна такса за съответния автомобил. Kорекции заради грешно въведени данни в системата не се допускат. Вписването на регистрационния номер може да бъде както на кирилица, така и на латиница, но трябва да съответства на символите в самия регистрационен номер. Въвеждат се само букви и цифри. Символите 0 (нула) и О (буква О) не са взаимозаменяеми. В случай, че регистрационният номер съдържа тире, точка или интервал, те не се въвеждат. На сайта www.bgtoll.bg може да се провери валидността на е-винетките – както на купените от собствениците или ползвателите на превозни средства, така и на отпуснатите чрез Агенцията за социално подпомагане, а също и на тези, в случай на пререгистрация на автомобила.", "date": "2020.01.02", "title": "Купените е-винетки за 2019 г. са за над 392 млн. лв."}
{"url": "https://www.24chasa.bg/novini/article/8029070", "text": "Данъчната инспекторка от Националната агенция за приходите (НАП) във Варна Бехтие Османова осъди прокуратурата да ѝ плати над 80 000 лева обезщетения, след като делото за престъпление по служба срещу нея беше прекратено, съобщава  . Преди 6 години  . Последваха обаче само обвинения в престъпления по служба, а разследването беше прекратено през 2015 г. Междувременно беше разпространена информация, че данъчните са били проверявани от инспектората на финансовото министерство заради прекалено висок стандарт на живот, след което пък стана ясно, че Османова е спечелила по-рано рекорден джакпот от тотото за 7 млн. лева, докато е работила в Кубрат. След като прокуратурата не събра доказателства за престъпления по служба, Османова беше обвинена, че е  , за което беше освободена от наказателна отговорност и глобена с 3000 лева. Миналата година Османова заведе дело срещу прокуратурата по Закона за отговорността на държавата и общините за вреди (ЗОДОВ), като поиска близо 100 000 лева обезщетение за неимуществени и имуществени вреди, свързани с незаконното обвинение в престъпление по служба, неполучените заплати за времето, в което е била отстранена от работа, както и за адвокатски разноски. Делото вече приключи на две инстанции, като апелативният съд във Варна присъди на данъчната 40 000 лева само за незаконното обвинение в престъпление по служба. На първа инстанция окръжният съд беше оценил тези вреди на Османова само на 12 000 лева, но апелативните съдии са увеличили обезщетението с 28 000 лева, като в мотивите си изтъкват, че срещу нея са прилагани неправомерно и специални разузнавателни средства (СРС). В решението на съда се казва още, че делото срещу служителите на НАП е отразявано подробно в медиите, а името на Османова е споменавано, като са изнасяни данни за личния ѝ живот и произхода на парите ѝ. В хода на разследването излязоха дори публикации по анонимна информация, че е платила 200 000 лева на безработен мъж от Кубрат, за да се сдобие с печелившия фиш. За да мотивира по-високото обезщетение, съдът е взел предвид и задържането за 72 часа, ограниченията, които Османова е претърпяла заради забраната да напуска страна, както и влошеното ѝ здравословно състояние. Съдебно-медицинска експертиза е потвърдила, че стресът от ареста е довел до „разстройство в адаптацията с тревожно-депресивна симптоматика“ и Османова e започнала да пие антидепресанти, което продължавало и до днес. „Вещите лица сочат, че преживеният стрес се е трансформирал в дистрес, т.е. в декомпенсация, невъзможност на организма да мобилизира своите ресурси и да се адаптира успешно към външната среда, поради което и считат, че към настоящия момент въззивницата е с клинични симптоми на постравматично стресово разстройство, което състояние, въпреки провежданото медикаментозно лечение, създава психологически дискомфорт. В обясненията си в съдебно заседание вещите лица сочат още, че психичната травма е свързана преди всичко със събитията около задържането, престоя ѝ в ареста и повдигнатото обвинение, производството по което е прекратено, като наличието на друго повдигнато обвинение, за което ѝ е наложено административно наказание няма съществено значение в процеса на преработване на тази травма“, се казва в решението на съда. В него отделно е посочено, че става дума за обвинение за престъпление по служба, извършено от лице, което заема публична длъжност, а прокуратурата е обявила и имената на задържаните по делото. За обезщетението за неполучени заплати от над 27 000 лева, което ѝ присъжда, съдът напомня, че към 2013 г., когато Османова е обвинена и отстранена от работа, изпълнителният директор на НАП е нямал друга възможност, защото е бил длъжен да я отстрани без право на преценка. След прекратяването на делото през 2015 г., тя е била възстановена на работа. „Поради това и при незаконност на повдигнатите обвинения, именно прокуратурата е тази, която отговаря за претърпените от отстранения вреди, изразяващи се в неполученото за периода на отстраняване трудово възнаграждение“, мотивира се съдът. Османова е претендирала и за адвокатски разноски в хода на разследването за над 15 000 лева, които магистратите са преценили като прекомерни и са ѝ присъдили 6600 лева. Отделно, прокуратурата е осъдена да ѝ плати още толкова за адвокат и по делото по ЗОДОВ, като общата сума за обезщетения надхвърля 80 000 лева. Решението не е окончателно и прокуратурата може да го обжалва пред Върховния касационен съд. Разследваната с Османова нейна колежка от НАП Марияна Димитрова също заведе дело срещу прокуратурата и миналата година то приключи окончателно и тя трябва да получи обезщетения за близо 100 000 лева.", "date": "2020.01.02", "title": "Данъчната тотомилионерка от Кубрат осъди прокуратурата за над 80 000 лв."}
{"url": "https://www.24chasa.bg/novini/article/8029101", "text": "Противоречивата криптовалута на технологичната компания „Фейсбук“ – „Либра“ е провал, твърди швейцарският президент Уели Маурер. Маурер е и финансов министър на Швейцария, като по думите му новата криптовалута няма да бъде приета от повечето централни банки и няма да се използва. „Либра“ няма да успех, в тази си форма е провал“, категоричен е Маурер, предаде \" \". Миналата година шефът на „Фейсбук“ Марк Зукърбърг обяви, че компанията ще пусне своя криптовалута. В началото проектът изглеждаше обещаващ и беше подкрепен от водещи финансови компании като „Виза“, „Мастъркард“ и „Пейпал“. Един по един обаче ключовите партньори на „Фейсбук“ започнаха да се отказват заради притеснения относно сигурността на новата криптовалута. „Либра“ има част от характеристиките на вече познатата валута биткойн, като например записване на транзакциите с нея онлайн с блокчейн, но разчита на по-централизирана инфраструктура. Според Зукърбърг „Либра“ е предпазена от обезценяване, тъй като е базирана върху реално съществуващи авоари и ценности в различни стандартни валути. Освен сигурността на новата криптовалута, анализатори и водещи политически фигури в Европа изразиха притеснение, че по този начин „Фейсбук“ ще създадат „своя собствена държава“.", "date": "2020.01.02", "title": "Швейцарският президент: Криптовалутата на \"Фейсбук\" - \"Либра\", е провал"}
{"url": "https://www.24chasa.bg/novini/article/8029136", "text": "Индия одобри своята трета лунна мисия, няколко месеца след като втората й завърши с неуспех при опит за кацане на Луната, съобщи Ройтерс цитирайки информация на индийското космическо ведомство. Мисията \"Чандраян-3\" ще бъде оборудвана със спускаем апарат и с роувър, но не и с орбитален апарат, съобщи ръководителят на Индийската организация за космически изследвания Кайласавадив Сиван, предаде БТА.  В рамките на проекта \"Чандраян-2\" през месец септември миналата година Индия успя да установи космическия си апарат в лунна орбита, който предаваше данни оттам. Но роувърът й се разби при опит за меко кацане върху лунната повърхност. Мисията имаше за цел да бъде спуснат луноход на Южния полюс на Луната, което не беше осъществявано дотогава. В този район на нашия естествен спътник е възможно да съществува вода, тъй като кратерите там не са изложени на топлината на слънчевите лъчи. Индийското космическо ведомство възнамеряваше да потвърди съществуването на вода под формата на лед, констатирано от негова мисия през 2008 година. Г-н Сиван изтъкна, че проектът \"Чандраян-3\" ще стартира през 2020 година и ще има конфигурация, подобна на предишната мисия. Досега единствено САЩ, Русия и Китай са осъществявали кацания на Луната. Ръководителят на космическото ведомство заяви, че четирима индийски астронавти са били избрани за пилотираната мисия \"Гаганян\", предвидена за края на 2021 година. Те ще започнат тренировките си в Русия през третата седмица на месец януари.", "date": "2020.01.02", "title": "Индия одобри своя трета лунна мисия"}
{"url": "https://www.24chasa.bg/novini/article/8029135", "text": "\"Всеки притежател на персонален код, издаден от НАП, и електронен подпис, през месец март ще може да види така наречената \"предварително попълнена данъчна декларация\" като една отделна електронна услуга, в която ще са попълнени всички доходи, за които НАП знае - това са доходи от трудови правоотношения и хонорари. Но ако има други източници на доходи - наем или някой вид данъчни облекчения, човекът трябва да допопълни ръчно или да коригира данъчната си декларация\". Това каза говорителят на Националната агенция по приходите Росен Бъчваров, предаде  . Той уточни, че се очаква повече хора да поискат да получат персонален код. От днес могат да се подават данъчни декларации на хартия, уточни Бъчваров, но посъветва да не се бърза с това, защото предстои да бъде пусната предварително попълнената данъчна декларация. Бъчваров посочи, че 5% отстъпка е валидна тази година до края на март за хора, които са декларирали по електронен път доходите си. \"Има период от началото на март, когато ще бъде пусната попълнената данъчна декларация, до края на март - докогато може да се ползва 5% намаление от данъка за довнасяне, ако освен че е подал декларация по електронен път, няма и стари неплатени задължения\", уточни още говорителят на НАП. \"Вече служебни бележки не са необходими - нито трябва да бъдат прилагани към данъчната декларация, нито се налага да се искат и получават. Същата информация се съдържа в т.нар. \"сметки за изплатени суми\", които работодателите издават\". Няма промяна в дизайна на данъчната декларация и в електронната услуга.", "date": "2020.01.02", "title": "През март ще са готови предварително попълнените данъчни декларации"}
{"url": "https://www.24chasa.bg/novini/article/8029155", "text": "\"2020-а ще бъде ключова година\". Това каза политологът Иван Кръстев - ръководител на Центъра за либерални стратегии и изследовател в Института по хуманитарни и социални науки във Виена, предаде  . Той уточни, че предстоят ключови избори в различни страни в света и посочи като особено важен избора на президент на САЩ. \"Има и конфликти - като този в Близкия изток - Иран и Ирак, който ни напомниха последните няколко дни, които могат да променят света по драматичен начин\", каза още Кръстев. Според него изключително важно за 2020-а година ще е и дали светът ще влезе в нова икономическа криза. Политологът коментира и предстоящите избори за президент на САЩ. \"С президент демократ тонът по отношение на Европа най-вероятно ще бъде променен, отношението към ЕС ще бъде по-позитивно. Но да се предполага, че изборът на когото и да било ще превърне Европа отново в най-важния стратегически регион за САЩ, според мен е илюзия. Който и да бъде президент на САЩ, Европа няма да бъде приоритет на Америка. Американската политика от тази гледна точка е рязко променена. Отношенията между САЩ и Китай са това, което ще формира американската политика през следващото десетилетие\". Той посочи голямата поляризация на американското общество: \"Става дума за едно общество, което е в гражданска война със себе си\". По темата Брекзит Иван Кръстев акцентира върху тежестта на преговорите между Великобритания и ЕС след 31 януари, когато той прогнозира, че все пак ще се препотвърди напускането на Великобритания на Европейския съюз. \"В тези преговори Великобритания ще се окаже в позицията на бившите си колонии, тъй като през последните 30 години всички търговски преговори са водени в Брюксел, защото Европа има обща търговска политика. В момента Великобритания назначава 10 хиляди нови експерти в различни търговски сфери, за да може да има капацитета да преговаря с ЕС\". Според него преговорите ще са изключително тежки и за Европейския съюз: \"В различните сфери на икономиката различните страни имат различни интереси и различни страхове. Потенциалът за разделение в рамките на тези търговски преговори ще бъде много по-силен\". Последната година от управлението на Ангела Меркел ще трябва да направи по-ясно как ще изглежда Германия след Меркел, коментира Иван Кръстев. По думите му съществува критика, че тя не позволява появата на нов силен лидер в рамките на собствената си партия, а и в страната, и това започва да създава определен тип несигурност. Според Кръстев големият проблем на Европа е времето: \"До каква степен Европа ще успее през следващите 3-4 години да се препозиционира в един свят, който е доста по-различен от света, който беше в 2010 година\". \"България не е от страните, които са създали проблеми на ЕС\", каза политологът и добави, че малките страни никога нямат потенциала да решат голям проблем, но те могат да дадат гледна точка, която отсъства в политиката на големите. По думите на Иван Кръстев България ще засилва влиянието си в Европейския съюз.", "date": "2020.01.02", "title": "Иван Кръстев: Който и да е президент на САЩ, Европа няма да е приоритет"}
{"url": "https://www.24chasa.bg/novini/article/8029174", "text": "Спряно е водоподаването за ул.\"Рилски езера\", част от ул.\"Йордан Лютибродски\" и ул.\"Костенец\" в пернишкия квартал \"Църква\" поради влошено качество на водата, съобщи \"В и К\". Отклонение е установено в една проба, взета по време на авария преди Нова година, уточниха от Регионалната здравна инспекция. Предстои да бъде направена контролна проба след отстраняване на аварията.", "date": "2020.01.02", "title": "Спряха водата на три улици в Перник заради влошено качество"}
{"url": "https://www.24chasa.bg/novini/article/8029185", "text": "Платформата за търговия на \"Газов хъб Балкан\" ЕАД започва от днес, 2 януари, многостранна търговия на организирания борсов пазар, в т.ч. краткосрочен сегмент /spot/, дългосрочен сегмент и брокерска услуга, съобщиха от дружеството. Краткосрочният /спот/ сегмент на платформата ще предлага краткосрочни стандартизирани продукти \"в рамките на деня\", \"ден напред\", както и продукти за нуждите на балансиране на мрежата на операторите на газопреносни мрежи. За удобство на членовете на платформата ще се предлагат и комбинация от няколко поредни газови дни - продукти уикенд, отделни дни и комбинация от тях. Търговията ще се осъществява на анонимен принцип съгласно разпоредбите на Регламент (ЕС) номер 312/2014, уточняват от газовия хъб. Дългосрочният сегмент на платформата за търговия ще предлага продукти, търгуеми на средносрочна и дългосрочна база на анонимен принцип, както следва - месечни /до 60 месеца напред/; тримесечни /до 20 тримесечия напред/; годишни /до 5 календарни години напред/, се посочва още в съобщението. Брокерската услуга дава възможност за подписване на договори за покупка на газ от страна на крайни клиенти/крайни снабдители, пряко присъединени към газопреносната система на България, без за тях да възникват разходи за членство на платформата за търговия и без да има нужда да получават достъп до услугите по достъп и пренос през мрежата.", "date": "2020.01.02", "title": "\"Газов хъб Балкан\" започва многостранна търговия на борсовия пазар"}
{"url": "https://www.24chasa.bg/novini/article/8029189", "text": "Китайските астрономи откриха над 10 000 гигантски звезди, богати на литий. Откритието бе направено от учени от Националната астрономическа обсерватория към Китайската академия на науките на базата на данни от спектроскопа „LAMOST\", който се намира в провинция Хъбей, предава  . Литият, заедно с водорода и хелия, е един от трите химични елемента, формирали се при Големия взрив. Първото откритие на богата на литий гигантска звезда бе направено през 1982 г. и оспорва класическата теория. За да разрешат пъзела, учените се опитват да наблюдават повече такива звезди, но те са голяма рядкост. Спектроскопът „LAMOST\" бе завършен през 2008 г. и започна изследвания през 2012 г. Той може да наблюдава около 4000 небесни тела наведнъж. Китайските учени заявиха, че откритието им ще помогне за по-доброто опознаване на богатите на литий гигантски звезди, на процесите на еволюция, както и вътрешната им структура.", "date": "2020.01.02", "title": "Китайски астрономи откриха над 10 000 богати на литий гигантски звезди"}
{"url": "https://www.24chasa.bg/novini/article/8029223", "text": "Началникът на генералния щаб на тайванската армия генерал Шън Имин загинал при катастрофа с хеликоптер в Северен Тайван днес, съобщи тайванското министерство на отбраната, цитирано от ДПА. Загинали са осем от 13-те души на борда, петима са оцелели. Военният хеликоптер Ю Ейч-60 \"Блек хок\" е излетял тази сутрин от Тайпе за новогодишно посещение при военни, разположени в отдалечения източен окръг Илан. Извършил е принудително кацане в планински район с гъсти гори близо до столицата след малко повече от 30 минути полет, предаде БТА.  На пресконференция в Тайпе командващият военновъздушните сили заяви на пресконференция, че причините за катастрофата не са ясни и специална комисия ще разследва случая. 63-годишният ген. Шън Имин, който пое поста през юли, преди това бе командир на тайванските ВВС, които са в процес на съществена модернизация с пристигането на най-модерната версия ва американския изтребител F-16V, припомня АП", "date": "2020.01.02", "title": "Главният военачалник на Тайван загина при катастрофа с хеликоптер"}
{"url": "https://www.24chasa.bg/novini/article/8029205", "text": "Служители на полицейското управление в Стражица работят по изясняване на случай с противозаконно отнет лек автомобил «Форд Транзит», съобщи ОДМВР- Велико Търново. Деянието е извършено в нощта срещу 1 януари. Возилото е било оставено отключено, с ключа на таблото пред жилище в Стражица. То е обявено за общодържавно издирване. След проведени незабавни действия по разследването същото е установено изоставено в района на с. Шереметя. По случая е започнато досъдебно производство.", "date": "2020.01.02", "title": "Задигнаха бус в Стражица\nв новогодишната нощ"}
{"url": "https://www.24chasa.bg/novini/article/8029265", "text": "Седемнайсетгодишно момче е със счупен крак, след като било ударено от лек автомобил \"Ауди\", съобщиха от Областната дрекция на МВР в Силистра. Произшествието е станало на 1 януари около 00.30 часа в село Стефан Караджа. Момчето пресичало пътното платно, когато автомобилът, управляван от трийсет и шест годишен шофьор, го ударил. Пристигналият на мястото полицейски екип тествал шофьора с дрегер, който отчел 1.9 промила алкохолно съдържание. Шофьорът е задържан за срок до 24 часа, а пострадалият е настанен в болница. По случая е образувано досъдебно производство. Двайсет и пет годишен е катастрофирал на 1 януари около 21.00 часа по пътя Силистра - Тутракан, близо до село Търновци. Мъжът шофирал лек автомобил \"Киа\", загубил управлението и, след като се ударил в крайпътния банкет и 4 дървета, се преобърнал. Шофьорът не е пострадал. Но по автомобила са нанесени значителни материални щети. Образувано е досъдебно производство.", "date": "2020.01.02", "title": "Пиян шофьор блъснал 17-годишно момче в Силистра"}
{"url": "https://www.24chasa.bg/novini/article/8029239", "text": "Глоба 100 лв. е наложил Районен съд – Велико Търново на 27-годишен мъж от областния град за хулиганство, съобщиха от полицията. Във вторник около 20,30 ч. полицейски служители на изпратени на сигнал в с. Беляковец за пътно произшествие. На мястото е установен 27-годишния мъж, който се е държал грубо с униформените. Той е бил задържан с полицейска мярка до 24 часа. Съставен му е акт по Указа за борба с дребното хулиганство.", "date": "2020.01.02", "title": "Глобиха със 100 лв. хулиган, държал се грубо с полицаи от Велико Търново"}
{"url": "https://www.24chasa.bg/novini/article/8029307", "text": "Белгия е лишила от гражданство още шестима джихадисти, присъединили се към терористичната групировка \"Ислямска държава\" в Сирия, съобщават местни медии. Отбелязва се, че терористите са имали двойно гражданство и са с марокански произход. Шестимата са били осъдени преди пет години за тероризъм заради принадлежност към местната терористична група \"Шериат за Белгия\". Делата срещу терористите са водени в тяхно отсъствие и досега остава неизвестно къде се намират осъдените, предаде БТА. Белгийският главен прокурор Фредерик ван Льо предупреждава, че остава висока опасността от терористи, действащи самостоятелно. По неговите думи за службите за сигурност е по-лесно да проследяват на дейността на терористична група, отколкото на отделни хора, които се радикализират сами от това, което виждат в интернет. В интервю за местни медии Ван Льо заявява, че наред с останалите мерки е необходимо обществото да не създава почва за радикализация.", "date": "2020.01.02", "title": "Белгия лиши шестима терористи от гражданство"}
{"url": "https://www.24chasa.bg/novini/article/8029334", "text": "Министър-председателят Бойко Борисов се срещна с кмета на Ботевград Иван Гавалюгов по повод водоснабдяването в града. Градоначалникът запозна премиера с проблемите и реалната ситуация с водата в района. Ботевград се водоснабдява от язовир „Бебреш“. В рамките на разговора министър-председателят Борисов разпореди на министъра на земеделието, храните и горите Десислава Танева да провери местния ВЕЦ „Бебреш“ дали работи извън обхвата на своето разрешително, издадено от „Басейнова дирекция“. А на регионалния министър Петя Аврамова премиерът разпореди да окаже съдействие на местната управа на Ботевград по отношение на ВиК мрежата. По време на срещата бе изтъкнато, че към настоящия момент няма непосредствена опасност от режим на водата в Ботевград. През последните месеци ВиК екипите са предприели активни действия по ремонт на ВиК мрежата в града, в резултат на което загубите на вода са намалели с 6% за последния месец. „Разпоредил съм наблюдението на язовир „Бебреш“ да продължи ежедневно, за да се гарантира вода за жителите на района“, категоричен бе премиерът Борисов в разговора си с Иван Гавалюгов. Към момента полезният обем на водата в язовир „Бебреш“ е почти 1 500 000 куб. метра като среднодневно от него се черпят около 14 хиляди куб. метра. Това означава, че водоподаването е осигурено за поне близо 4 месеца, бе подчертано по време на срещата. \"Разпоредих на министъра на земеделието, храните и горите Десислава Танева да провери ВЕЦ „Бебреш“, който водоснабдява Ботевград, дали работи извън обхвата на своето разрешително. На регионалния министър Петя Аврамова възложих да окаже съдействие на местната управа по отношение на ВиК мрежата. Към настоящия момент няма непосредствена опасност от режим на водата в Ботевград. През последните месеци ВиК екипите са предприели активни действия по ремонт на ВиК мрежата в града, в резултат на което загубите на вода са намалели с 6% . С кмета на града Иван Гавалюгов обсъдихме реалната ситуация с водоснабдяването в района\". Това написа премирът Бойко Борисов във фейсбук. ", "date": "2020.01.02", "title": "Борисов разпореди ежедневно наблюдение на язовир „Бебреш” край Ботевград"}
{"url": "https://www.24chasa.bg/novini/article/8029370", "text": "Австралия обяви извънредно положение в югоизточния щат Нови Южен Уелс, на фона на очаквания за влошаване на пожарните условия в събота, предаде ДПА. Министър-председателката на източния австралийски щат Гладис Береджиклян съобщи, че извънредното положение ще започне утре и ще продължи седем дни. След обявяването му службата за борба с горските пожари ще получи допълнителни правомощия, включително право да извършва принудителни евакуации, да затваря пътища и да нарежда на полицията да извършва определени действия, допълва БТА. Според метеорологичните прогнози горещата вълна, която преминава през целия континент от запад на изток, вероятно ще достигне югоизточното крайбрежие в събота, носейки силни ветрове и температури около 45 градуса. Началникът на щатската полиция Шейн Фицсимънс съобщи, че обстановката е най-сложна в южната част на региона. Според него през идните дни ще се наложи евакуирането на хората не само от южното крайбрежие, а и от част от югозападните райони, предаде ТАСС. Има \"сериозни опасения\" за съдбата на 17 души, изчезнали след горските пожари в австралийския щат Виктория, съобщи щатският премиер Даниъл Андрюс. Възможно е някои от тях все още да са в безопасност, но властите са изключително загрижени за тях, подчерта той.", "date": "2020.01.02", "title": "Извънредно положение в щата Нови Южен Уелс заради пожарите в Австралия"}
{"url": "https://www.24chasa.bg/novini/article/8029441", "text": "Питейният язовир \"Среченска бара\" в Стара планина, от който се водоснабдяват Монтана, Враца, Берковица, Вършец и още десетина по-малки селища в северозападна България, е пълен на 75 процента от обема си. В момента в хидросъоръжението са събрани 11 400 000 кубически метра вода, което гарантира, че дори и при по-суха зима в Монтана и останалите селища от региона ще има вода и няма да има режим, обяви кметът на Монтана Златко Живков. Максималният обем на язовир \"Среченска бара\" е 15 500 000 кубически метра вода. Според Живков доброто състояние на язовира и достатъчното количество вода в него се дължи не само на добрата поддръжка от страна на ВиК-Монтана, но и на големия процент подменени тръби и намалените загуби на вода по водопровода. През последните години в Монтана са подменени 78 на сто от тръбите на водопровода, включително в квартал \"Младост\", където живеят най-голяма част от хората в града.", "date": "2020.01.02", "title": "Дори и при суха зима в Монтана ще има вода"}
{"url": "https://www.24chasa.bg/novini/article/8028621", "text": "Птичи грип е бил установен във ферми за пуйки в Източна Полша, съобщиха вчера властите, като според местни медии заразата ще наложи унищожаването на най-малко 40 хиляди птици, предаде Ройтерс, цитирана от БТА.  По данни на Евростат Полша е най-големият производител на птиче месо в Европа. В страната не е регистриран птичи грип от 2017 г. Според Анджей Данеляк, председател на Полската асоциация на животновъдите и птицевъдите, заразата може да е обхванала три ферми, а към 350 хиляди птици в радиус от три километра от огнището са изложени на риск. По думите му вирусът е подвид на силно патогенния H5N8, който е заплаха и за хора. Кадри на тв канал \"Полсат\" показват полицейски коли, блокирали заразения район.", "date": "2020.01.02", "title": "Птичи грип е регистриран във ферми за пуйки\nв Полша"}
{"url": "https://www.24chasa.bg/novini/article/8028644", "text": "До 21 е достигнал броят на загиналите заради наводненията и свлачищата в и около индонезийската столица Джакарта, като се очакват още проливни дъждове. Това съобщиха днес местните власти, цитирани от Ройтерс. Водната стихия, най-смъртоносна от години насам, е прокудила от домовете им над 30 хиляди души. В някои квартали на най-населения град в Югоизточна Азия цари хаос, прекъснати са ж.п. линии и електропроводи. Заради започналите на 31 декември поройни дъждове под вода са големи райони от Джакарта и околните населени места, предаде БТА.  Метеоролозите прогнозират, че днес дъждовете ще са съпътствани от мълнии и силни ветрове. В Джакарта и предградията живеят над 30 милиона души.", "date": "2020.01.02", "title": "Най-малко 21 човека са загинали заради наводненията и свлачищата в Индонезия"}
{"url": "https://www.24chasa.bg/novini/article/8028658", "text": "Кораб от австралийския боен флот пристигна днес в крайбрежния град Малакута, щата Виктория, за да евакуира хиляди жители и гости на града, който е блокиран от пожари, предаде ДПА, цитирана от БТА.  На борда на кораба има храна, вода и медикаменти. Той може да евакуира до хиляда човека за един курс, казаха от австралийското министерство на отбраната. В градчето, на около 500 км източно от Мелбърн, пребивават четири хиляди човека, които заради наближаващите пламъци от вторник са потърсили спасение на морския бряг. Малакута има населени около хиляда човека, но то е популярна ваканционна дестинация през лятото. По-рано днес противопожарните служби в щатите Виктория и Нов Южен Уелс приканиха туристите и всички приходящи да напуснат зоните с пожари заради очакваните високи температури в края на седмицата, които могат да придадат допълнителна мощ на огнената стихия. Австралийската метеорологична служба обяви, че замърсяването на въздуха в столицата Канбера е двайсет пъти над нивото на безопасност за здравето на хората и че заради дима от пожарите понастоящем това е най-замърсеният град в света. Горските пожари бушуват в югоизточните части на Австралия от октомври. Огънят е опустошил над 5,36 милиона хектара и е унищожил над 1400 жилища. Смъртните случаи са 14, припомни ДПА. (КТ)", "date": "2020.01.02", "title": "Военен кораб евакуира хиляди, блокирани от пожарите в Австралия"}
{"url": "https://www.24chasa.bg/novini/article/8028677", "text": "Броят на загиналите в катастрофи с големи пътнически самолети през изминалата година е намалял с 50 на сто спрямо 2018 г. въпреки голямата катастрофа с \"Боинг 737 MAX\" в Етиопия през март м.г. Това обяви вчера холандската консултантска фирма по авиация \"To70\" [букви латински], цитирана от Ройтерс и АП. Според съобщението през 2019 г. са станали 86 инцидента с големи пътнически самолети, от които осем са били смъртоносни с общо 257 загинали. През преходната година е имало 160 инцидента, сред които 13 смъртоносни с 534 убити. Фирмата посочва, че сред инцидентите с големи пътнически самолети през изминалата година онези, които са довели до фатален край за хора, възлизат на 0,18 от един милион полета, тоест един фатален инцидент на всеки 5,58 милиона полета. Това е значително подобрение спрямо 2018 г. Отчитани са смъртните случаи на пътници, бордови екипаж или загиналите на земята вследствие на самолетна катастрофа. Данните на \"To70\" не включват инциденти с военни самолети, тренировъчни полети, частни полети, карго операции и хеликоптери.", "date": "2020.01.02", "title": "Нямаля на половина броят на загиналите през 2019 г. в катастрофи с големи пътнически самолети"}
{"url": "https://www.24chasa.bg/novini/article/8028707", "text": "Oт 1 януари 2020 името Холандия /Holland/, официално престава да съществува като обозначение на държавата Нидерландия. Това съобщиха местните власти, цитирани от БГНЕС. От началото на годината институциите, местните власти, университетите, частните компании и медиите трябва да използват името \"Нидерландия\". Правителството вярва, че тази мярка ще позволи на страната да се отърве от имиджа си на място, свързано с наркотици и проституция. Властите на страната смятат, че това решение ще преразпредели туристическия поток, тъй като днес повечето туристи посещават именно исторически старата Холандия - Амстердам и Хага - и тези градове не могат да се справят с огромния приток на посетители. Реформата за смяната на името на страната ще струва на бюджета на кралството 200 хиляди евро. По-рано стана известно, че властите в Амстердам искат да премахнат употребата и на названието „Квартал на червените фенери“. Обичайното име напълно ще изчезне от градските знаци - то ще бъде заменено с историческото име на квартала „De Wallen“. Националният съвет за туризъм от своя страна се надява туристите да започнат да посещават нови и по-нестандартни дестинации в Нидерландия.", "date": "2020.01.02", "title": "Холандия официално смени името си на Нидерландия"}
{"url": "https://www.24chasa.bg/novini/article/8028691", "text": "От Букурещ до София и из балканските страни поредица правителства не съумяват да обърнат внимание на рисковете за сградите при земетресение. Това констатира \"Ню Йорк таймс\" в статия със заглавие \"Уроците от албанското земетресение - Балканите не са готови за Голямо Земетресение\". Вестникът припомня за земния трус на 26 ноември в Албания с магнитуд 6,4, причинил смъртта на над 50 човека и наранявания на стотици и оставил хиляди без покрив. Тази трагедия отправя ясно предупреждение към региона, който в миналото е бил поразяван от много по-силни земетресения, а експерти твърдят, че балканските страни са неподготвени за следващ голям трус. Според тях властите в региона са окуражавали строителния бум от 90-те години през прехода от комунизъм към капитализъм, при което стандартите за безопасност често са били измествани от стремежа към бърза печалба. В резултат милиони хора обитават жилища, които едва ли ще издържат голямо земетресение, пише \"Ню Йорк таймс\", цитиран от БТА.  Изданието цитира Матей Сумбасаку, основател на Re:Rise - първата румънска НПО, специализирана в намаляване на сеизмичния риск, - който казва, че само в Букурещ има 349 високорискови постройки, които вероятно ще рухнат при силно земетресение. Голяма част от тях са в жилищни комплекси. Стотици други сгради биха получили големи повреди. \"Ню Йорк таймс\" припомня за двете опустошителни земетресения през 20-ия век в планината Вранча, Източна Румъния - през 1940 г. с магнитуд 7,4 и на 4 март 1977 г. с магнитуд 7,2. При втория земен трус се срутват над 30 високи сгради в Букурещ, загиват около 1580 човека и близо 11 хиляди са ранени. В текста на статията се припомня за земетресението в българския град Стражица през 1986 г. с магнитуд 5,7, причинило сериозни разрушения и оставило хиляди хора без дом. Цитира се експерт от софийския Университет по архитектура, строителство и геодезия (УАСГ), според когото България е може би по-добре подготвена от някои от съседите си, но опасения пораждат новопостроените сгради. По думите му приземните етажи на някои от новите сгради са превърнати в магазини и на покривите е добавен допълнителен етаж, което е риск при земетресение. В телефонното си интервю пред вестника Петър Павлов, директор на Националния център по сеизмично инженерство към УАСГ, призовава в България да бъде създадена национална сеизмична лаборатория със задачата да проверява устойчивостта на сградите при земетресения. В статията на \"Ню Йорк таймс\" се привежда историята на земните трусове по адриатическото крайбрежие от Хърватия през Черна гора до Албания и в днешната Северна Македония. Цитират се и мненията на специалисти по сеизмичната активност на района.", "date": "2020.01.02", "title": "\"Ню Йорк таймс\": Сгради в Букурещ, София и из Балканите са уязвими при земетресения"}
{"url": "https://www.24chasa.bg/novini/article/8028747", "text": "Нова студена вълна обхвана Гърция. Синоптиците очакват, че в четвъртък температурите в южната ни съседка ще паднат още и отново ще завали сняг на по-високите места, включително в Атика и в планините на остров Крит, предаде  Властите предупредиха, че се очаква и силен северен вятър, а на много места ще вали и дъжд. В обичайно топла Атина температурата ще падне до 2 градуса по Целзий.", "date": "2020.01.02", "title": "Нова студена вълна обхвана Гърция"}
{"url": "https://www.24chasa.bg/novini/article/8028764", "text": "Рано е да се говори за епидемия от грип. Предвид единичните случаи, които има в големи градове, може би циркулацията на вируса ще започне от средата на януари. Епидемичното развитие, когато ще има много болни, ще бъде през февруари, а може би пикът ще е в края на февруари. Това прогнозира Тодор Кантарджиев в Сутрешния блок на  Преди около седмица в Бургас бяха доказани първите два случая в страната\", каза още проф. д-р Кантарджиев. \"Грипът беше пандемичен при две деца. Те вече са здрави. След това в София при други две деца има доказан случай на грип пак от А-група, но H-3. На 31 декември лабораторията по грип доказа наличието на грип при дете, лежащо в инфекциозна болница в София, който е от генетичната група \"Виктория\" - група B\", каза Кантарджиев.  Той напомни, че преди години, когато започваше грипната епидемия и първите случаи бяха през ноември, обикновено епидемията започваше с циркулация на група B, а след това продължаваше с група \"А\". Според него сега не може да се каже какво ще стане, но вероятно ще има циркулация на грип от А-група. Тодор Кантарджиев каза още, че засега всичко е нормално и трябва да се взимат нормалните мерки. Децата да носят носни кърпички, когато тръгнат на училище. Докато позволява температурата на въздуха, да се отварят поне на един пръст разстояние прозорците в трамваите в София, проветряването вкъщи и на работните места също е много важно. Професорът обясни, че при заболелите от грип от А-група и от B-група няма кой знае каква разлика. B-група по-трудно се поддават на лечение с приетите лекарства срещу вируса на грипа. Тя причинява епидемия, която в национален мащаб се развива по-бавно, но и отшумява по-бавно, към средата на март.", "date": "2020.01.02", "title": "Тодор Кантарджиев: Пик на грипа се очаква в края на февруари"}
{"url": "https://www.24chasa.bg/novini/article/8028797", "text": "На първи януари американският уеб сайт U.S.Commerce News публикува статия със заглавие „Директорът на Китайската медийна група: Репортажите на някои западни медии за Китай са изфабрикувани\". В статията се казва, че в новогодишното слово на директора на Китайската медийна група Шън Хайсюн се критикуват западните медии, които пишат субективно за Китай, дори съчиняват фалшиви, които звучат като литературни разкази, което е в разрез с професионалния морал на журналистите, предава  . Статията цитира думи на Шън Хайсюн: „За съжаление аз видях, че при отразяването на Китай някои западни медии проявиха „избирателна слепота\", разпространявайки дори слухове. Тези новини и репортажи не отговарят на истината\". В статията се казва също, че Шън Хайсюн е посочил, че фактите са същността на репортажите. Медиите са длъжни да ги представят такива каквито са. В статията се прави анализ, че китайският официален орган и медии многократно са обвинявали западни медии в лоши намерения и в разпространение на слухове за скандала със Закона за екстрадиция в Хонконг, за Синдзян и други теми. Американската медия споменава още, че Шън Хайсюн е цитирал думите на английския писател Уилям Хазлит, че „предразсъдъкът е рожба на невежеството\" и подчертал важността от обективното отразяване на фактите от медиите. Шън Хайсюн е обещал, че Китайската медийна група ще продължи да отразява обективно фактите и разпространява гласа на справедливостта сред международната общност. От декларираното „всестранно, обективно, справедливо отразяване на горещите въпроси по света\" и „непредубеденото отразяване на новини\" и редица действия на тези медии се вижда, че Китайската медийна група се идентифицира като водеща международна медия. Дали ще се сложи край на „монопола на западния глас\"? Ако се случи, това е добра новина за аудиторията в многобройните нови икономики, считат анализатори.", "date": "2020.01.02", "title": "Американски медии коментират новогодишното послание на директора на Китайската медийна група"}
{"url": "https://www.24chasa.bg/novini/article/8028822", "text": "За последното десетилетие екваториалната гора в Амазония е намаляла с близо 62 хиляди квадратни километра, съобщава Кралското статистическо общество на Великобритания. Унищожената площ е еквивалентна на 8,4 милиона футболни игрища или над половината територия на България, предаде  Обезлесяването в Южна Америка набира скорост след 2010 година. Причините - дърводобивът, превръщането на горите в пасища и производството на палмово масло. На фона на опустошителни пожари, през ноември 2019 година Бразилският институт за космически изследвания съобщи, че обезлесяването в Амазония е достигнало най-високите си нива за последните 11 години. 2/3 от Амазонските екваториални гори са на територията на Бразилия. Известни са като “белите дробове на планетата”, тъй като са незаменим регулатор на климата на планетата, осигуряват 20 на сто от кислорода в атмосферата и са дом на 10 процента от световната фауна.", "date": "2020.01.02", "title": "Амазонските гори са намалели с площ, колкото половин България"}
{"url": "https://www.24chasa.bg/novini/article/8028819", "text": "Френската стачка срещу планираната пенсионна реформа \"навършва\" днес 29 дни и се превръща в най-продължителния конфликт за железопътния оператор Ес Ен Се Еф (SNCF). Транспортът в страната остава блокиран за най-продължителен период от 1986-1987 г., пише \"Монд\", цитиран от БТА. Все още не се очертава \"бърз компромис\" въпреки пожеланията на президента Еманюел Макрон, отправени в новогодишното му послание, в което синдикатите не съзряха \"нищо ново\", посочва вестникът. В очакване на нови преговори французите ще трябва да се съобразяват с обърканите разписания на транспорта. Положението може да се влоши още повече идната седмица, когато предстоят общи събрания на железничарите, прогнозира изданието. Лоран Брюн, генерален секретар на синдиката им към Общата конфедерация на труда, се кани \"отново да ги вдигне на борба\". \"Тъй и тъй сме изгубили заплатите за един месец, няма да подновим работа точно след добрите пожелания на един президент, изгубил връзка с реалността\", цитира негов коментар \"Монд\". \"Фигаро\" изброява \"решаващи срещи\" и други ключови моменти от очакваното развитие на протеста. Движението срещу пенсионната реформа започна на 5 декември, синдикатите не помръдват от позициите си и настояват проектът да бъде оттеглен. Социалният конфликт продължава вече по-дълго от големите стачки във Франция през 1995 г. и не се очаква скоро да приключи, пише всекидневникът. На 3 януари стачните действия ще бъдат подновени и се очаква да станат по-интензивни, се казва в материала. За стачка от тази дата призовава например сдружението \"Ес О Ес ретрет\" (\"Ес О Ес пенсии\"), обединяващо 16 свободни професии - адвокати, масажисти, болногледачи и др. На 7 януари ще бъдат подновени консултациите между правителството, работодателските и синдикалните организации - \"изпълнителната власт ще предложи методика за работа, свързана с финансовото равновесие на пенсионната система\". На 9 януари се предвижда четвърти ден на стачки и демонстрации, обединяващи служители от различни браншове. Междувременно - от 7 до 10 януари ще бъдат \"тотално блокирани\" осемте френски рафинерии, някои от които вече спират работа заради протести, информира генералният секретар на Френската демократична конфедерация на труда (Се Еф Де Те - CFDT) Лоран Берже. През седмицата, започваща на 13 януари, се предвиждат \"допълнителни\" срещи на министри с отраслови сдружения за обсъждане на ред проблеми, свързани с пенсиите. А на 22 януари пенсионният проектозакон ще бъде представен в министерския съвет, добавя \"Фигаро\".", "date": "2020.01.02", "title": "Френската стачка срещу пенсионната реформа\nчупи рекорди по времетраене"}
{"url": "https://www.24chasa.bg/novini/article/8028850", "text": "Още на 6 януари Белодробната болница, която бе опожарена, отново ще може да приема пациенти. Сега служителите разчистват една от сградите, където може да се приемат хора, съобщи директорът на болницата д-р Кирил Палавеев пред бТВ. От ден ще започне и възстановяването на покрива на поликлиниката. Тепърва ще се прави остойностяване на последиците от пожара,защото се очаква да има и скрити щети. Все още се изясняват причините. От вчера персоналът е тук, в момента една от сградите, които са стационарни се подготвя да бъде поликлиника, за да може да бъде възстановен приемът на пациенти. На 6 януари ще започнем работа, ако всичко върви наред, каза още директорът. И съобщи, че ще се открие дарителска сметка за справянето с щетите.", "date": "2020.01.02", "title": "Белодробната болница ще приема пациенти от 6 януари"}
{"url": "https://www.24chasa.bg/novini/article/8028939", "text": "Лидерите на консервативната Австрийска народна партия и лявата партия \"Зелените\" Себастиан Курц и Вернер Коглер потвърдиха тази вечер, че са сключили споразумение за съставянето на правителствена коалиция, предаде Ройтерс. В кратките си изявления пред репортери след заключителния кръг от преговорите двамата не навлязоха в подробности за съдържанието на сделката. Курц каза, че те ще бъдат огласени в четвъртък, допълва БТА.", "date": "2020.01.02", "title": "Партията на Курц и \"Зелените\" в Австрия\nсключиха коалиционно споразумение"}
{"url": "https://www.24chasa.bg/novini/article/8028972", "text": "Сграда на завод се срути в Делхи в резултат на пожар, няколко души са под развалините, съобщава \" \". Пожарът е избухнал в четвъртък сутринта. По време на спасителната операция в сградата е възникнала експлозия, която е довела до нейното срутване. Сред оказалите се под развалините са и няколко пожарникари. Търсенето и спасителната операция продължава. 35 пожарни звена работят на място.", "date": "2020.01.02", "title": "Пожар срути сграда в Индия, има затрупани хора (Снимки и видео)"}
{"url": "https://www.24chasa.bg/novini/article/8028971", "text": "Между 2,2 и 2,4 милиарда сме похарчили за посрещането на Коледните и Новогодишните празници в България. Това заявиха в Сутрешния блок на БНТ финансистите Мика Зайкова и Стойне Василев. Според статистиката средно българинът е похарчил около 200-300 лв. за подаръци за един човек. Финансистите твърдят обаче, че всъщност голяма част от българите са похарчили горе-долу по 50 лв. Според Мика Зайкова сме похарчили много пари не защото сме забогатяли много. \"Първо: усилено работят къщите за бързи кредити и българинът, като дойде празник, обича масата да е пълна и да има подаръци, и второто по-важно нещо е, че за разлика от преките чужди инвестиции, най-големият инвеститор в България са гастарбайтерите, тоест, българите, работещи навън. Само за първото деветмесечие са пратени в България близо 1 милиард евро, а преките чужди инвестиции намаляват на 700 милиона. Очаква се до края на годината във връзка с празниците, да изпратят още повече и да стане милиард и 200, милиард и 300 евро\", каза Зайкова. Финансистът Стойне Василев заяви, че в България над 80% от хората нямат семеен бюджет. Според него те не знаят за какво харчат парите си, но сега е моментът да си направят бюджет за януари, за да знаят какво трябва да се плати, за да не се стига до бързите кредити.", "date": "2020.01.02", "title": "Финансисти: Между 2,2 и 2,4 милиарда сме похарчили за посрещането на празниците"}
{"url": "https://www.24chasa.bg/novini/article/8029014", "text": "Започва ремонтът на сградите на Психодиспансера и Белодробната болница в София , които пострадаха при пожара на 31-ви декември. Все още се разследват причините за възникване на огъня. Има изгорели кабинети, с повредено или унищожено оборудване. Напълно е заличен архивът на Белодробната болница. Предстои инженери да направят огледи за състоянието на сградите. Припомняме, че часове преди настъпването на Новата година голям пожар избухна в сградите, разположени в района на Сточна гара в София. Над 50 пациенти бяха евакуирани и настанени в други лечебни заведения. Част от тях - 16 са в психиатричната болница \"Св. Иван Рилски\". \"Инцидентът, разбира се, че се отразява, защото това е много голям стрес и за психично здрав човек да преживее пожар, евакуация. В случая с нашите болни има и стрес от самото преместване и поемането от друг екип, но това са преодолими неща. Иначе състоянието им е добро за естеството и стадия на техните заболявания. От инцидент като този не сме застраховани, защото от 43-44 или 45 стационарни психиатрични лечебни заведения може би 80 или 90% са в недобро състояние. Някои са и в лошо. Става дума за сгради, които са приспособявани да бъдат психиатрични лечебни заведения, с изключение на болницата в Пазарджик и някои университетски клиники, другите са бивши складове, бивш затвор, бивши сгради, които са приспособявани и се амортизират, затова поддръжката им е много трудна. Те не отговарят на съвременните противопожарни изисквания\", коментира Д-р Цветислава Гълабова.", "date": "2020.01.02", "title": "80% от психиатриите у нас не отговарят на противопожарните изисквания"}
{"url": "https://www.24chasa.bg/novini/article/8027307", "text": "В първия ден на 2020 г. внезапно почина 61-годишната Силва Зурлева - човекът, с когото се свързват стартът и възходът на Нова телевизия, като национална медия. Тя е професионалистът, който даде възможност на десетки журналисти и продуценти да работят в качествена медия, да получат популярност и да натрупат влияние от екрана на Нова тв. Най-горда обаче бе с единствената си дъщеря Мила. Понякога майката искаше да поеме грижата за целия свят, но в крайна сметка осъзнаваше, че от нея истински се нуждаят съпругът ѝ Минко, Мила и малкият ѝ внук - най-голямата радост в живота ѝ напоследък. Умира в семейната къща в курортното село, която купили преди близо 20 г. Съпругът ѝ се обадил на кмета Кирил Жуглев, с когото са близки приятели. Той пък подал сигнал на тел. 112 около 9,50 ч. На място пристигнали екипи на полицията и спешния център. Медиците само констатирали смъртта. Криминалисти направили оглед до ранния следобед, но са категорични, че по тялото няма следи от насилие. Близо 3 часа продължи огледът, след което тялото бе откарано за аутопсия. Най-несправедливо е, че Силва си тръгна в първия ден на годината, за която вече беше сигурна как трябва да промени живота си след 20-те телевизионни години. “При нас има само един кръг на влияние и той се нарича Нова тв.” С тези думи на огромна лоялност към медията Зурлева, която беше част от висшия ѝ мениджмънт, се раздели с екипа.  Всъщност именно заради нея Нова тв е това, което е днес. До 8 май 2019 г. - деня, в който си тръгва от телевизията, тя е истинският ѝ оперативен ръководител, независимо на каква позиция е. По две причини. Заради лекия си характер и вродената си комуникативност умееше да общува с хората и да ги убеждава в каузите си. По същия начин - със строга справедливост, но и с почти майчинско внимание, общуваше и с екипа на Нова тв, което караше всички в телевизията да я възприемат като своя шеф.  Тя познаваше всички в Нова тв, знаеше личните им проблеми, съпреживяваше радостите им и не спираше да им помага. И всичко това правеше единствено и само за телевизията - да е силна, качествена, интелигентна и полезна. - по това време всеки ден години наред гледаше новините на Нова тв. Независимо къде се намира и с кого.  Една от най-големите ѝ професионални битки, завършили с огромен успех, е извоюването на национален лиценз за Нова тв. За него се бори, откакто е в медията от 1999 г. - преминава през десетки срещи, трудности, нарочни препятствия. Благодарение на личните ѝ усилия и благородната ѝ амбиция Нова тв става национална през 2003 г. Тогава, държейки в ръце важния документ, Зурлева не успява да сдържи сълзите си и се разплаква публично след постигнатата победа. Тя е точно такава - никога не крие емоциите си и обикновено обезоръжава с искреността си. Професионалната ѝ биография е свързана предимно с телевизията, а самата Зурлева е добрият виновник не само за създаването на множество иновативни формати и предавания, но и за привличането и задържането на едни от най-качествените журналисти в Нова тв. Освен член на Борда на директорите от 2017 г. отговаря за новините и актуалните предавания на медийната група. “Моята задача е т.нар. контрол на новините - което е търсене на баланс между новините от политико-социален, икономически и всякакъв характер. В този смисъл казва тя, когато поема новите си отговорности. Факт е, че ръководи екипа справедливо и рационално, но винаги и с доза идеализъм. Вярва, че хората, с които работи, са големи професионалисти и имат енергията да променят нещата към по-добро. Тираничният подход никога не й е бил присъщ, затова сама е очаквала промените да дойдат от подчинените ѝ, а не да зависят от нея и нейната позиция.  “Преди години предишният собственик на телевизията - гръцкият бизнесмен Минос Кирияку, който ме покани в Нова тв, ми каза: “Силва, ако всички политически партии, правителството и другите институции са недоволни от тебе, значи си вършиш добре работата, защото това означава, че телевизията е обективна и балансирана. Сега това пак е и моята основна задача - да продължа тази политика на телевизията”, казва тя в интервю за “24 часа”, когато поема новините на цялата “Нова Броудкастинг груп”. Самата Зурлева разказва, че има голяма разлика в натиска на политиците върху телевизиите преди 10 години и сега. “Преди, защото нямах опит, всяко обаждане, свързано с някакъв натиск, ми докарваше голяма тревожност как да отстоявам нашата позиция. В 99,9% от случаите това, което искат, няма как да се случи, защото искат да гледат само положителния си образ на екрана. Но каквато трябва да е всяка медия.” Силва Зурлева е родена на 26 февруари 1958 г. в Кюстендил. Завършва със златен медал българска филология и новогръцки език и литература в СУ “Св. Климент Охридски”. Тогава започва и кандидатска дисертация на тема “Морето в съвременната гръцка поезия”. Работи като преводач, по-късно е редактор в БНТ и агенция София прес, както и кореспондент на гръцки вестници и списания. През 1999 г. започва консултантски бизнес за чужди инвестиции и приватизационни сделки. Работи по проектите на “Делта”, “Никас”, “Гудис”, “Кока-Кола”, “Плевенски цимент” и др. превърнало се в част от градския говор. От 10 май 1999 г. е управител на медийната групировка “Антена България” - собственик на Нова тв, а от март 2001 г. - председател на Съвета на директорите на Нова тв. От 2009 г. е главен консултант на телевизията и член на Управителния съвет на “Нова Броудкастинг груп”, която по това време става собственост на шведската компания MTG. През 2017 г. като член на Борда на директорите на медийната група започва да отговаря и за новините във всичките ѝ канали. Две години по-късно се разделя с телевизията, която гради с любов и коректност. През няколкото месеца на 2019 г. позна както мълчанието на телефона, така и гърба на някои, за чиято кариера бе помагала настойчиво и безкористно. Продължи да чете денонощно, да гледа почти всяка театрална постановка, която си струва, и всеки музикален гастрол. Плачеше много, но не от обида, а защото тя е океан от емоции и никога не ги пести в това, което прави. Защото го върши със страст и убеденост, че почтеността и професионализмът винаги трябва да бъдат оценени. Най-близките ѝ знаят, че може да я разплаче всичко извън Нова тв - музика, картина, добър филм или стих. Получавахме доказателство за нейната интелигентна емоционалност и всяка година на церемонията за наградите “Достойните българи”, която “24 часа” организира. Когато Силва Зурлева връчваше награда, тя не криеше сълзите си, впечатлена от проявената доброта и геройство на участниците в кампанията. Пак като участник в друг проект на “24 часа” - на най-добрите университети в България, на 13 февруари 2019 г. Силва се обърна към ректорите с послание: С нейния подпис се събираха и теглеха парите за болните деца в “Българската Коледа”. Затова и президентът Румен Радев я награди през ноември с почетния знак на държавния глава. Два месеца преди да си отиде, тя взе единствената си държавна награда, защото с нейната отдаденост и усилия “Българската Коледа” Силва навърши 60 преди година, но не беше от хората, които търсят признание с ордени и отличия. Въпреки че преди часове една организация на издателите я “почете” с лицемерна декларация. Най-голямото признание обаче получаваше от внука си Алексей, за когото казваше с усмивка, че е “единственият човек в държавата, на който позволява да я наплюе”. “24 часа” поднася своите съболезнования на семейството ѝ.", "date": "2020.01.02", "title": "Силва Зурлева помоли да научим младите да бъдат щастливи в последната си изява с “24 часа”"}
{"url": "https://www.24chasa.bg/novini/article/8029023", "text": "Случващото се в Багдад е една от основните теми и на \"Гардиън\", който извежда в заглавие \"САЩ изпращат войски в Близкия изток след обсадата на посолството в Багдад\". Вестникът отбелязва, че в региона ще бъдат разположени до 3000 американски военнослужещи и посочва, че същевременно проиранските бойци са напуснали района на американското посолство в иракската столица. Макар обсадата да е приключила, борбата между САЩ и Иран за влияние в Ирак през 2020 г. изглежда само ще се засилва, коментира вестникът. Иранският върховен лидер остро реагира на Тръмп в Туитър след гневна новогодишна тирада на американския президент, пише \"Индипендънт\". Изданието отбелязва, че от най-високата политическа и религиозна инстанция в Иран вчера е последвала атака срещу президента Тръмп в любимата социална мрежа на американския лидер на фона на конфликта, в който са влезли Вашингтон и Техеран заради щурма на посолството на САЩ в Багдад, предаде БТА. \"Този човек е написал в Туитър, че САЩ смятали Иран за отговорен за събитията в Багдад и щели да отвърнат на Иран\", написа в англоезичния си профил в Туитър Хаменей. \"Първо: не можете да направите нищо\", продължава Хаменей. \"Второ: ако разсъждавахте логично - което не правите - щяхте да видите, че вашите престъпления в Ирак и Афганистан накараха тези страни да ви намразят\", посочва Хаменей. Хаменей за първи път - било то директно, или чрез профила си в Туитър, цитира изявление на Тръмп. Това е и един от редките случаи, в който иранският лидер директно се обръща към президента на САЩ, коментира \"Индипендънт\". \"Телеграф\" също насочва вниманието към предупреждението на Тръмп, че Иран ще плати \"голяма цена\", защото стои зад нападението срещу американското посолство. Изданието отбелязва също, че американският президент е призовал иракското правителство, което осъди ударите на Вашингтон срещу проиранските милиции, да се опълчи на Иран. По този повод вестникът коментира, че иракското правителство, което преди това се е сблъскало с вълна от протести, заради кризата е попаднало под кръстосан огън между Техеран и Вашингтон. Потенциален сблъсък между САЩ и Иран е избегнат, след като обсадата на посолството беше прекратена, обобщава \"Вашингтон пост. Изданието отбелязва, че милициите \"Катаиб Хизбула\" са наредили на привържениците си да напуснат района, след като според висш представител на милициите иракският премиер е обещал да подкрепи усилията за приемане от иракския парламент на закон, изискващ изтегляне на американските войски от Иран. От правителството в Багдад не са отговорили на молбата на вестника да коментират това твърдение. Предишни подобни опити на проирански депутати за прокарване на такъв закон се проваляха поради липса на мнозинство, отбелязва \"Вашингтон пост\". Същото изявление на представител на \"Катаиб Хизбула\" цитира и \"Ню Йорк таймс\" и коментира, че без значение дали такъв закон ще бъде приет или не, обсадата на посолството разкрива новите реалности в Ирак. А те са, че способността на Иран да разположи милиции, за да блокира американски дипломати в посолството им в продължение на почти два дни, показва ясно колко голямо е влиянието на Техеран в иракското правителство, отбелязва вестникът. Изданието допълва в тази връзка, че въпреки продължаващите 16 години усилия на САЩ да си осигурят по-благосклонно към западните интереси правителство с цената на над 1 трилион долара и 5000 американски живота, в крайна сметка иракското ръководство се е обявило против американските удари по проиранските милиции, а силите му за сигурност са позволили на същите тези милиции да стигнат до американския дипломатически комплекс.", "date": "2020.01.02", "title": "САЩ изпращат войски в Близкия изток след обсадата на посолството в Багдад"}
{"url": "https://www.24chasa.bg/novini/article/8029071", "text": "Лидерът на опозиционната ВМРО-ДПМНЕ Християн Мицкоски трябва да даде ново предложение за служебен министър на вътрешните работи, заяви Оливер Спасовски, който се очаква да бъде назначен за служебен премиер, съобщава скопският \"Слободен печат\", цитиран от БТА. Ако това се случи, служебното правителство би трябвало да бъде формирано до петък, 3 януари, смята Спасовски. Той остава на мнението, че предложеният от ВМРО-ДПМНЕ кандидат за министър на вътрешните работи в служебното правителство полковник Драган Ковачки не е подходящо решение за този пост. Вярвам, че те /опозицията/ ще предложат нов кандидат, за да може да бъде формирано служебното правителство преди изборите през април. Ние сме готови да работим със същата динамика и ангажираност в периода, водещ до изборите, защото страната не може да си позволи реформите да бъдат спрени, е заявил Спасовски вчера по време на посещение в Тетово. От СДСМ съобщиха, че освен Оливер Спасовски, който ще бъде служебен премиер, Мила Царовска ще бъде вицепремиер по икономическите въпроси. Същевременно опозицията предложи за министър на труда и социалната политика Рашела Мизрахи, доктор на науките по биохимия. Председателят на парламента на Северна Македония Талат Джафери в интервю за Канал 5 заяви, че ще приеме отговорността, ако му бъде предложено да бъде председател на парламента и в следващия мандат. В противен случай той очаква да продължи практиката един от трите най-важни държавни постове да бъде в ръцете на етнически албанец, съобщава в. \"Слободен печат\".", "date": "2020.01.02", "title": "Служебното правителство на Северна Македония се очаква да бъде формирано утре"}
{"url": "https://www.24chasa.bg/novini/article/8029449", "text": "Турската полиция задържа няколко души, след като вътрешното министерство започна разследване на преминаването през страната на бившия шеф на групата Рено-Нисан  , съобщава телевизия НТВ, цитирана от Ройтерс. Частната агенция ДХА уточнява, че са били задържани седем души - четирима пилоти, мениджър на товарна компания и двама служители на летището, предаде Асошиейтед прес, цитирана от БТА. Според сайта на в. \"Хюриет\", който се позовава на източници от министерството на вътрешните работи, турската гранична полиция не е била уведомена за пристигането на Гон и нито влизането му в страната, нито излизането му са регистрирани. Запознати със случая източници, цитирани от Ройтерс, съобщиха, че Гон е пристигнал в Бейрут с частен самолет от Истанбул в понеделник. Самолетът се е приземил в 5.30 часа сутринта в понеделник на истанбулското летище Ататюрк. Карлос Гон, който очакваше съдебен процес в Япония през април тази година по обвинения в укриване на доходи и други финансови злоупотреби, се превърна в най-известния беглец, след като разкри във вторник, че е пристигнал в Ливан. 65-годишният Гон, който бе задържан през 2018 г., бе освободен срещу парична гаранция от 500 милиона йени (около 4,5 милиона долара) през април 2019 г. и поставен под домашен арест при изключително строги условия, след като прекара почти 120 дни в ареста. Бизнесменът, който има френско, ливанско и бразилско гражданство, бил изведен от Токио с помощта на частна охранителна компания преди два дни, посочва Ройтерс.", "date": "2020.01.02", "title": "Задържаха четирима пилоти заради преминаването на Карлос Гон през Истанбул"}
{"url": "https://www.24chasa.bg/novini/article/8029220", "text": "От сряда Китай забранява риболова в района на река Яндзъ за период от 10 години, за да защити биоразнообразието, съобщиха от Министерството на земеделието и селските райони, предава  . От тази година в 322 защитени зони по басейна на най-дългата река в страната ще бъде забранено да се лови риба, като постепенно до 1 януари 2021 г. ограниченото ще бъде разширено до всички естествени водни пътища и основни притоци, както и до свързаните с Яндзъ големи езера. Заместник-министърът на земеделието и селските райони Ю Канджън заяви, че забраната е ключова мярка в борбата с изчерпването на биологичните ресурси и загубата на биоразнообразие. През последните години годишният улов в реката е спаднал от 420 000 тона през 50-те години до по-малко от 100 000 тона. 10-годишната забрана се очаква да засегне над 110 000 риболовни лодки и близо 280 000 риболовци в 10 провинции. Министерството обеща да осигури финансова подкрепа и преквалификация за рибарите.", "date": "2020.01.02", "title": "Китай забранява риболова по река Яндзъ за период от 10 години"}
{"url": "https://www.24chasa.bg/novini/article/8029549", "text": "Главният инспекторат за извънредни ситуации в Румъния съобщи, че в резултат на използване на пиротехнически средства на Нова година са били ранени 82 души и са избухнали 28 пожара, предаде Медиафакс, цитирана от БТА. През последните 48 часа общо 2398 души са получили медицинска помощ от екипите на службата за спешна помощ, а други 19 души са били спасени при пожари. По време на новогодишните празненства общо 82 души са пострадали в резултат на използване на пиротехнически материали. Неправилната употреба на фойерверки и други пиротехнически средства е довела до избухването 28 пожара. Над 5000 пожарникари и 300 екипа на службата за спешна помощ са участвали в различни мисии за оказване на помощ в цялата страна през последните 48 часа, посочва още инспекторатът.", "date": "2020.01.02", "title": "82 румънци ранени и 28 пожара от пиратки по празниците"}
{"url": "https://www.24chasa.bg/novini/article/8029591", "text": "След като стана ясно, че на 2 януари Кипър, Гърция и Израел ще подпишат в Атина междуправителствено споразумение за построяването на Източносредиземноморския газопровод (EastMed), италианският министър по икономическото развитие Стефано Патуанели, който се занимава и с енергетиката заяви, че Рим ще подкрепи проекта. Това се казва в официално писмо, което Патуанели е изпратил до своя гръцки колега по енергетиката Костис Хацидакис, пише англоезичното електронно издание на атинския вестник Kathimerini. \"Бих искал да изразя моите най-сърдечни пожелания за успеха на инициативата, която Италия продължава да подкрепя в рамката на Европейските проекти от общ интерес\", заяви Патуанели в своето писмо. Споразумението между трите държави ще бъде подписано между Хацидакис и неговите кипърски и израелски колеги Гьоргос Лакотрипис и Ювал Щайниц. Кипърският президент Никос Анастасиадис и премиерът на Израел Бенямин Нетаняху, както и министър-председателят на Гърция Кириакос Мицотакис ще присъстват на церемонията, допълва Канал 3. Според гръцкото министерство по енергетиката, газопровода, заедно с другите си преимущества, ще осигури природен газ до части от Гърция, които в момента нямат достъп до него, като Крит и Пелопонес, както и западната част на страната. Това ще доведе до заместването на използването на петрол с газ в тези зони и ще намали вредните емисии в региона.", "date": "2020.01.02", "title": "Италия изрази подкрепа за Източносредиземноморския газопровод"}
{"url": "https://www.24chasa.bg/novini/article/8029585", "text": "Мъж, на 51 години, от село Капитан Петко е задържан в полицейския арест след скандал, при който пробол с нож в областта на корема на 38-годишен от същото село, съобщиха от пресцентъра на ОД на МВР в Шумен, цитирани от БТА. Малко преди 20.00 часа на 1 януари двамата си разменили удари пред заведение в селото. По време на сбиването 51-годишният нанесъл удар с нож в областта на корема на по-младия жител на селото. Пострадалият е откаран с екип на спешна помощ в МБАЛ- Шумен в тежко състояние. Настанен е за лечение, с опасност за живота. Образувано е досъдебно производство.", "date": "2020.01.02", "title": "Прободоха с нож мъж от Шуменско при сбиване, с опасност за живота е"}
{"url": "https://www.24chasa.bg/novini/article/8029651", "text": "Бойко Борисов посети Софийската духовна семинария, която претърпя ремонт. За реконстроиране на общежитията в сградата бяха отделени 5 милиона лева. „Близо милион дадохме и за джамията в Разград. Към 5 милиона дадохме и за манастира в Кърджали. Възстановихме и църквата. Стана много хубаво”, каза премиерът. Министър-председателят разгледа стаите, в които спят учениците от семинарията и остана доволен от направеното. „Новата година да ни тръгне с божията помощ. Без Господ нищо не може да се направи”, заключи Борисов.", "date": "2020.01.02", "title": "Премиерът провери ремонта в Софийската духовна семинария (Видео)"}
{"url": "https://www.24chasa.bg/novini/article/8029657", "text": "Турският президент Реджеп Тайип Ердоган заяви днес, че до 250 000 мигранти бягат от северозападния сирийски район Идлиб към Турция, добавяйки, че Анкара се опитва да им попречи да преминат границата, предаде Ройтерс, цитирана от БТА. Турция подслонява около 3,7 милиона сирийски бежанци, което е най-голямото бежанско население в света. Тя се опасява от нова вълна от Идлиб, където живеят близо 3 милиона сирийци в последната държана от бунтовниците част от територията, след като руски сили и силите на сирийското правителство засилиха миналия месец бомбардировките по цели в региона. В момента 200-250 000 мигранти вървят към нашите граници. Ние се опитваме да им попречим с някои мерки, но не е лесно. Трудно е, те също са хора, заяви Ердоган на конференция в Анкара.", "date": "2020.01.02", "title": "Ердоган: 250 000 сирийци бягат към Турция"}
{"url": "https://www.24chasa.bg/novini/article/8028916", "text": "Омбудсманът Диана Ковачева сезира главния прокурор Иван Гешев с искане да бъде извършена проверка в Дома за хора с деменция в с. Горско Косово, община Сухиндол. Поводът - 24 смъртни случая в дома само за една година. \"Като омбудсман считам, че това представлява голям процент починали от общия брой настанени лица, дори като се вземе предвид спецификата на заболяванията им\", заявява Ковачева в сигнала си. Внезапна проверка на експертите на обществения защитник през декември м.г. констатирала изключително лоши условия, при които живеят хората, настанени в социалната институция. Като пример се посочва случай на скоро настанено лице с декубитални рани, които не са обработени в продължение на 4 дни поради отсъствие на медицинската сестра. \"Те идват в дома със заповеди за настаняване от дирекция Социално подпомагане в Павликени. Там се прави подборът на хората, които трябва да бъдат настанени в дома. Когато ти изпратят човек, 23-и набор, който го носят на носилка или в инвалидна количка, само господ може да каже колко ще преживее.Те са дементно болни и имат нужда от 24-часова грижа\", обясни пред \"24 часа\" кметът на Сухиндол Пламен Чернев. В дома живеят 57 възрастни при капацитет 60 места. В констатациите се отбелязват неглижиране, решетки, обездвиженост на болните. За тях се грижат 33-ма души медицински персонал, санитарки. Има невролог, интернист, всичко, което е необходимо е подсигурено, каза кметът. Според него не може да се говори за унизително или нечовешко отношение в дома. \"Персоналът заслужавал медали за работата, която изпълняват на минимална работна заплата. Работата на тези хора е перфектна, те полагат неимоверни усилия, правят всичко необходимо за тях, но знаете ли какви хора има - оставят близките си тук и дори не искат да ги вземат да ги погребат. А други само чакат да почине човек и да дойдат да му вземат останалите лични спестявания, ако му е била голяма пенсията\", разказа Пламен Чернев. От общината знаят за лошите битови условия, но нямат достатъчно средства в бюджета, за да решат проблемите. \"От 2007 г. имаме разработен проект за цялостно разширение и саниране на дома на стойност 1.5 млн.лв., за съжаление тогава не получи одобрение. Не спираме да търсим начини за финансиране. Само с капиталовите разходи на общината купуваме перални, сушилни, подменяме дограма, извършваме ремонти на парна и отоплителна инсталация, климатични системи. Тази година също сме предвидили 15 хиляди лв. за текущи ремонти. М.г. направихме пожароизвестяване видеонаблюдение, рампа за инвалиди\", обясни Чернев. Той е категоричен, че през годините са правени десетки проверки от различни институции и не са регистрирани сериозни нарушения.", "date": "2020.01.02", "title": "Омбудсманът иска прокурор да провери 24 смърти за година в дом за хора с деменция  (Обновена)"}
{"url": "https://www.24chasa.bg/novini/article/8029236", "text": "Китайският квантов сателит „Модзъ\" проведе успешно осемминутно криптирано предаване на данни с мобилна наземна станция. Експериментът бе проведен около полунощ в понеделник в Дзинан, провинция Шандун, предава  . Проектът се ръководи от Пан Дзянуей, квантов физик от Китайския университет за наука и технологии. Мобилната наземна станция за квантов сателит е с тегло по-малко от 80 кг и с размери на кофа за боя. Тя е първата от този тип в света. Разработването ѝ започна през 2019 г. и приключи на 24 декември. Успешната комуникация с „Модзъ\" е знак, че първата мобилна наземна станция в Китай вече е завършена. Предишната станция за сателита бе с тегло над 10 тона и разработчиците проведоха стотици експерименти, за да я направят по-компактна. Мобилната ѝ версия може да се инсталира на превозни средства, да работи по всяко време и навсякъде, а значително намалените производствени разходи ѝ проправят пътя за бъдещото масово производство, заяви екипът учени.", "date": "2020.01.02", "title": "Китай тества първата в света мобилна наземна станция за квантов сателит"}
{"url": "https://www.24chasa.bg/novini/article/8029802", "text": "Екипи на турската жандармерия и бреговата охрана в окръг Измир са заловили група от 181 нелегални мигранти при опит да преминат с лодка на гръцкия бряг. По информация на в. \"Сьозджю\" още в първите часове на новата година екипите предприели мащабна операция, след като получили сигнал, че мигранти се подготвят да се прехвърлят по море към гръцкото егейско крайбрежие. Общо 181 нелегални мигранти били заловени около заливите Чешме, Бергама, Мендерес, Карабурурн и Дикили. Болшинството от задържаните (113 души) са от Афганистан, а останалите са от Сомалия, Сирия, Палестина, Сенегал и Мали. Арестуван е и един турски гражданин, за когото се предполага, че е организатор на нелегален канал за трафик на мигранти. Той е идентифициран с инициалите си H.T.E. Заловените мигранти са предадени на органите от Дирекцията по миграция в град Измир.", "date": "2020.01.02", "title": "Заловиха 181 нелегални мигранти край Измир"}
{"url": "https://www.24chasa.bg/novini/article/8029653", "text": "55 (\"Сонети\" Уилям Шекспир) Едно лице назаем, едно име под наем, един портрет напълно фалшив - така един брилянтен ум остава напълно скрит. Шекспир - най-великият поет и драматург в световната история. Или по-точно - най-вълнуващата енигма, най-блестящата литературна мистификация, навярно подслонила не един творец, ценящ анонимността си. Днес само едно е почти сигурно - че човекът, роден с името Уилям и точната фамилия Шакспер, не е гениалният автор на творчеството на Барда. Може би той се оказва само удобна маска, която бива използвана в игра на предизвикания интелект. Измислен герой, надскочил всяка сцена. Най-големият шедьовър на своя създател. Лицето Уилям Шакспер от Стратфорд на Ейвън в по-зрялата му възраст е описвано от свидетелства като бездарен актьор със слабост към алкохола, лихвар, търговец и скандалджия, който отказвал да си плаща дълговете. Самият той не оставя никакви по-сериозни следи след себе си относно своето житие. Иронично на фона на завещаното от него културно богатство. Уилям се ражда през 1564 г. като третото от осемте деца на Джон Шакспер, член на градския съвет и успешен производител на ръкавици, и Мери Ардън, дъщеря на заможен фермер. Не е ясно къде и как гениалният творец е получил образование и дали изобщо е имал такова. Смята се, че е посещавал безплатното училище \"Крал Едуард VI\" в Стратфорд. Сигурно е, че едва на 18 години се жени за 26-годишната Ан Хатауей и двамата имат три деца: Сюзън и близнаците Хамнет и Джудит. Момчето Хамнет почива още на 11 години. Сюзън, Джудит и майка им Ан са доказано неграмотни. Съпругът и бащата Уилям допуска това, докато самият той борави с 20 000 думи. Поне с толкова \"играе\" Барда, за да твори. Възможно ли е изобщо един-единствен човек да има речников запас от толкова думи по онова време?! Дори да е наистина много начетен?! След раждането на децата Уилям изпада в т.нар. \"изгубени години\" - съвсем неизвестен период от битието му за изследователите (между 1585 и 1592 г.). И изведнъж от нищото неговата звезда озарява театралната сцена в Лондон. Не се знае със сигурност кога започва да пише. И как някой, който никога не е напускал Англия, според всички регистри, умее да описва и пренася с творчеството си във Верона, Венеция, Дания и т.н. Как съумява да напише на перфектен френски една от сцените на \"Хенрих V\"? Мистерия. От 1594 г. пиесите на Уилям Шекспир се играят само от \"Мъжете на лорд шамбелана\" - театрална трупа актьори, сред които и самият той. Господата бързо се превръщат в любимци и звезди в Лондон. Трупата получава кралски патент от новия крал Джеймс I (1603 г.) и променя името си на \"Мъжете на краля\". Междувременно те вече са изградили и свой собствен театър на южния бряг на река Темза, който наричат \"Глобус\". Съдружието им поглъща и Блекфрайърския театър (1608 г.). Шекспир забогатява, а финансовият си просперитет демонстрира, като си купува втората по големина къща в Стратфорд. Дори участва с дял в изкупуването на енорийския десятък на града (1605 г.). През цялата си кариера Уилям Шекспир разделя времето си между Лондон и Стратфорд. Съумява да играе ролята си добре, но прави фатална грешка именно на финала на своя брилянтен пърформанс. Неговото завещание събужда сериозните съмнения, че именно този човек е бил гениалният драматург. Текстът на документа, открит през 1747 г., потриса антикваря Джоузеф Грин. От написаното лъха невежество. Сякаш завещанието е оставено от личност, която е абсурдно да е била майстор на перото. На съпругата си Ан прочутият поет оставя само своето \"второ най-добро легло\". Завещава цялото си състояние на своята по-голяма дъщеря Сюзън с условието да го предаде непокътнато на \"първия син на своето тяло\". Тя обаче има само една дъщеря, Елизабет, която умира бездетна. Джудит има три деца, като всичките издъхват безбрачни. Уилям Шекспир остава без преки потомци. Всичките шест запазени негови подписа от различни документи разкриват човек, който рядко е пишел - според психографологията. Най-любопитното е, че в неговото завещание по никакъв начин не е засегнато и споменато безценното му творчество. То сякаш не му е принадлежало никога. Вдъхновението на Шекспир секва около 1612 г. окончателно. Никакво произведение не излиза под неговото име след 1613 г. Дали защото истинският автор вече няма как да твори? Защото е мъртъв.", "date": "2020.01.02", "title": "Шекспир - измислен герой в игра на един предизвикан граф?"}
{"url": "https://www.24chasa.bg/novini/article/8029841", "text": "\"Арабска пролет 2.0\" - така наричат събитията в Близкия изток през 2019 г. Улични протести предизвикаха вече оставките на двама президенти (в Алжир и Судан) и на двама премиери (в Ливан и Ирак), макар че кардинална смяна на държавния строй, както беше през 2011 г., не се случи в нито една от страните. Финалната точка обаче още не е поставена. Проблемите, които накараха хората да излязат на улицата, не изчезнаха със смяната на първенците, а и управляващите елити не бързат да предават позициите си. На този фон е интересна ролята на външните сили, които се опитват да открият своя интерес в новите реалии в Близкия изток. Русия не е изключение, имайки предвид че са девет години статутът й в региона съществено се промени. През април 2019 г. едновременно двама президенти с разлика от девет дни бяха принудени да се откажат от постовете си на фона на непрекъснати протести, продължаващи няколко месеца. Абделазиз Бутефлика бе управлявал в Алжир почти 20 години, Омар ал Башир в Судан - почти 30. Събитията в двете страни се разиграха по сходен сценарий: военните отначало защитиха демонстрантите от полицията, а после поеха контрола върху ситуацията, опасявайки се от повторение на най-лошите сценарии от 2011 г. - либийския или сирийския. В крайна сметка и в двете страни вместо \"победа на революцията\" фактически се случи \"военен преврат\". Обаче и \"улицата\" си взе поука от 2011 г., като не спря протестите след оставките на лидерите. Подобна ситуация се оформя в Ливан и в Ирак, където в резултат от протести подадоха оставка премиерите Саад Харири и Адел Абдел Махди. Да напомним, че през 2011 г. улични протести доведоха до падането на режимите в Тунис, Египет, Либия, Йемен и до гражданска война в Сирия. Благодарение на външна подкрепа устоя кралската власт в Бахрейн. В различна степен протести засегнаха Саудитска Арабия, Ирак, Кувейт, Оман, Йордания, Алжир, Мароко и Судан. Някъде недоволството на населението бе \"потушено\" с пари, другаде властите склониха на отстъпки или на опозицията не й стигнаха силите. Затишието обаче се оказа кратко. Резултатите от \"арабската пролет\" се превърнаха в разочарование за мнозина в региона, но порасна ново поколение, което не се страхува \"да излезе на улицата\" и да отправи предизвикателство към властите, протестирайки срещу корупцията, бедността и несменяемите политически елити. В резултат от натиск отвън, на първо място от Африканския съюз и арабските страни от Персийския залив, военните и опозицията в Судан успяха да постигнат компромис, като се договориха за условията за управлението на страната в течение на тригодишен преходен период. Сега главната задача на Хартум е да възстанови съсипаната икономика. Ако населението не почувства реални промени, протестите може пак да избухнат. Въпроси предизвиква ролята на суданските силови структури. Най-вероятно целта им е да възстановят имиджа на страната на международната арена без сериозни политически реформи. Именно така бе решен проблемът в Египет. Международната общност е готова да се примири с това, тъй като суданските сили за сигурност, както и египетските, са важен елемент от борбата с тероризма в Африка и Близкия изток. Засега Судан е най-сполучливият пример за изход от политическата криза. В Алжир, Ирак и Ливан \"улицата\" и властите не можаха да се спогодят. Протестното движение така и не излъчи лидери, готови да водят преговори в един глас, макар че властите бяха склонни на известни отстъпки. Но \"улицата\" се оказа безкомпромисна, а властите не можаха да удовлетворят исканията й. Декемврийските президентски избори в Алжир и проблемите при сформирането на нови правителства в Ливан и в Ирак станаха своеобразен отговор за демонстрантите: \"Нямаме друг елит за вас\". На този фон в трудно положение се оказаха и извънрегионалните играчи. За разлика от 2011 г. те се стараеха по възможност да не разкъсват засегнатите от протестите страни на различни лагери. Особено сложен за Вашингтон се оказа случаят с Багдад. От октомври в Ирак загинаха при протести около 500 души, но до последния момент САЩ бяха максимално сдържани и не лишиха от подкрепа лоялното към тях правителство. Сдържаност демонстрира и Русия, която прикани страните към \"инклузивен диалог\". Но с развитието на ситуацията в Судан, Алжир, Ливан и Ирак постепенно зачестиха традиционните за Москва намеци за \"намеса на външни сили\". За разлика от 2011 г., когато Русия нямаше как да повлияе на положението в региона, освен в рамките на Съвета за сигурност на ООН, сега светът внимателно следеше чия страна ще вземе Москва. Например, от самото начало на протестите в Судан някои опозиционери се стараеха да си осигурят подкрепа от Москва. Западни и регионални медии съобщаваха, че ЧВК \"Вагнер\" подпомага Омар ал Башир. Москва не се вкопчи за президента, но реагира нервно на конфронтацията между военните и \"улицата\", като обвини Запада, че пречи на търсенето на компромиси. От всички страни, обхванати от протести тази година, Судан е златна мина за нови проекти. Въпреки прогнозите, след оттеглянето на президента Башир Москва запази тесните си връзки с Хартум, сътрудничеството дори се активизира. Въпросът е дали то ще остане привлекателно за Хартум и занапред. Суданските власти правят всичко възможно за възстановяване на дипломатическите връзки със САЩ и изваждането на Судан от списъка на \"страните спонсори на тероризъм\" с надеждата това да стимулира инвестициите и развитието на търговските контакти. Въпросът е и в това колко конкурентоспособни ще са руските компании на фона на активността на Китай в региона. До голяма степен сходна е ситуацията в Алжир, вторият след Египет партньор на Русия в Африка и арабския свят. От 2015 г. стокообменът между двете страни нарасна почти двойно и през 2018 г. достигна почти 5 милиарда долара, макар че трябва да признаем, че по-голямата част се пада на продукция с военно предназначение. За 12 години Москва и Алжир са подписали договори в тази сфера за над 10 милиарда долара. Както обясни за \"Комерсант\" запознат руски източник, Алжир \"купуваше оръжия от Русия не на последно място затова, че тя не поставяше никакви политически условия и не се опитваше да се меси в политическия процес\". При това той подчерта, че \"ако Русия не прояви готовност да кредитира Алжир или да инвестира в големи проекти, тя може да изгуби договорите в сферата на военнотехническото сътрудничество\". В Ирак и Ливан истуацията е по-лесна за Русия. Навремето смяната на режима в Багдад не предизвика скъсване на контактите и сътрудничеството се развива. Предвид сериозните позиции на Русия в Сирия, както и няколкото големи договори на руски компании в Ливан с сферата на енергетиката, няма причина да се вълнуваме за стабилността на връзките между Москва и Бейрут. Освен това, докато Русия остава в Сирия и поддържа имидж на силен играч в Близкия изток, страните от региона ще продължат да се стремят да привлекат вниманието й, за да я използват като противотежест срещу Запада. (От БТА)", "date": "2020.01.02", "title": "Русия се опитва да открие своя интерес в новите реалности на Близкия изток"}
{"url": "https://www.24chasa.bg/novini/article/8029872", "text": "Повече от 150 000 българи губят възможността да получат пари за жилищноспестовните си влогове, внасяни преди 1989 г. В края на миналата година година изтече срокът, в който държавата покрива натрупаните лихвоточки. При падането на комунизма с жилищни влогове са над 300 000 души. Тогава практиката е била - заделяш редовно, чакаш с години и когато ти дойде ред, получаваш ключ. След това обаче изплащането се замразява. След множество законови поправки 120 000 влога се оказват без права срещу 40 000 - с права. И за тях обаче има допълнителни изисквания, пише \" В крайна сметка едва около 3700 влога ще бъдат компенсирани. Изплащането приключи в края на годината. На заседание през октомври 2018 г. кабинетът осигури нужните пари от около 1,5 млн. лева. Тази новина зарадва последните 200 човека, които имат да получават пари от лихвоточките, защото за миналата година в Националния компенсаторен жилищен фонд бяха предвидени малко над към 11 милиона лева. Оказа се, че сумата, която трябва да се изплати до края на 2018-та година е между 12 и 13 милиона лева. Така че правителството актуализира тези пари, за да може всички, които са подали заявленията до 30 ноември 2016 г. в съответните общини, да получат след няколко години своите пари за лихвоточките си. Компенсациите на притежателите на т.нар. лихвоточки, одобрени за обезщетяване заради загубата на влоговете някогашната Държавна спестовна каса и придобили или започнали строителство на жилище и подали искане до 30 ноември 2016 г., трябваше да бъдат изплатени до края на 2018 г. Притежателите на жилищно-спестовни влогове получиха право през 2010 г., съгласно определени критерии, да получат обезщетение за изгубените си спестявания. Условието е до 30 ноември 2016 г. те да са закупили или започнали да строят собствено жилище, както и да подадат искане за компенсация. Крайният срок – 31 декември т.г., е записан в Закона за уреждане на правата на граждани с многогодишни жилищно-спестовни влогове. Той беше многократно удължаван през последните няколко години заради системно недофинансиране на създадения специален Национален компенсационен жилищен фонд, който е под шапката на финансовото министерство. През 2018-та са компенсирани 5178 жилищноспестовни влога от Националния компенсационен жилищен фонд, като средната изплатена компенсация по един влог е около 6 00 лева.", "date": "2020.01.02", "title": "Изгоряха лихвоточките на 150 000 българи"}
{"url": "https://www.24chasa.bg/novini/article/8029869", "text": "Социалното министерство още днес започва проверка  . Това заяви социалният министър Деница Сачева, която присъства на първата копка на първия у нас църковен център за рехабилитация и интеграция в Горна Малина. Сачева заяви, че през 2013 са изпратени препоръки към дома, предаде  . \"Изпращани са по моя информация препоръки през 2013-а година, сега ще направим такава проверка, ще говорим и с кмета - те са доставчик на социалната услуга, за да видим какви действия е предприела и общината\", каза министърът на труда и социалната политика Деница Сачева. Вероятно е имало проблеми, в този момент, в който са установени, са дадени препоръки. Сега не знам, омбудсманът вероятно е сезирана по сигнал, ще проведа разговор и с нея, и ще направим съответните съвместни действия, така че да видим каква е причината да има толкова много смъртни случаи там.", "date": "2020.01.02", "title": "Сачева: Започваме проверка в дома за хора с деменция в Горско Косово"}
{"url": "https://www.24chasa.bg/novini/article/8029904", "text": "И в двете общински АГ болници в София първите деца, родени на 1 януари са момчета, съобщиха от пресцентъра на Столична община. В Първа АГ болница \"Св. София\" на 31 декември 2019 г. се е родило едно момче, което е проплакало в 8.30 часа. Момче е и първото бебе за 2020 г., проплакало на 1 януари в 03.00 часа. По-късно през деня в болницата се е появило и едно момиченце. Общо през изминалата 2019 г. в Първа АГ са родени 2291 деца. 2153 деца са се родили в общинската Втора АГ болница \"Шейново през изминалата 2019 г. От тях 9 деца са проплакали за първи път на 31 декември, като последното е родено в 19,30 ч. В първия ден на Новата година в \"Шейново\" по естествен път се ражда момче, което родителите кръщават Владимир.", "date": "2020.01.02", "title": "Момчета са първите деца, родени на 1 януари в общинските АГ болници в София"}
{"url": "https://www.24chasa.bg/novini/article/8029899", "text": "Хърватия ще гласува за президент на балотаж в неделя, избирайки между досегашната президентка, консервативната Колинда Грабар-Китарович и бившия премиер социалдемократ Зоран Миланович. Макар постът да е предимно церемониален, той все още носи достатъчно тежест, за да бъде политически важен, особено предвид факта, че парламентарните избори се очакват по-късно през 2020 г., предава БТА. Миланович се класира за балотажа с най-много гласове от първия кръг - 29,54 процента, а Грабар-Китарович трудно избута десния популист Мирослав Шкоро, събирайки 26,7 процента, пред неговите 25 процента. Досегашният президент прахоса огромната си преднина през последната половин година с понякога странни изказвания като това на 18 декември на митинг в Осиек, когато тя обеща да помогне за създаването на \"интернет работни места\" с възнаграждение 8000 евро /8940 долара/, десет пъти колкото средната заплата. Това и други изказвания редовно се разпространяват в региона, често съпроводени с подигравки. Хърватските анализатори оценяват, че Миланович може да разчита на повече гласове от общия брой, оставени от Шкоро и осемте други кандидати, което го прави фаворит за спечелване на петгодишния мандат. Според прогнозите, направени между двата кръга, Миланович се радва на подкрепата на 48 процента от избирателите, а Грабар-Китарович - на 41 процента, като около 10 процента не са решили за кого ще гласуват.  Изходът в неделя ще окаже влияние на последната година на премиера Андрей Пленкович преди изборите през декември, като Хърватската демократична общност на Пленкович и Грабар-Китарович е изправена пред стабилно намаляване на подкрепата за нея. Според социологически проучвания подкрепата за Хърватската демократична общност е паднала от 29 процента на 25 процента през последните 12 месеца, а подкрепата за Социалдемократическата партия е нараснала от 14 на 21 процента, като голяма част от разликата е била заличена по време на първия кръг на президентските избори. За премиера Андрей Пленкович преизбирането на Грабар-Китарович би могло да осигури подготовка без търкания на парламентарните избори. Ръководството на Пленкович ще бъде също под прожекторите, тъй като Хърватия председателства ротационното председателство на ЕС през първата половина на 2020 година. От друга страна, ако надделее Миланович, той се закани да увеличи предизвикателствата, когато може, включително по въпроси, които не влизат в традиционната сфера на президентската власт. Хърватският президент може да оказва влияние на външната политика, като назначава посланици, включително за важния вакантен пост в Берлин, и да оказва влияние по въпроси на сигурността и отбраната, като назначава началника на генералния щаб и шефа на тайните служби. Миланович каза също, че иска Хърватия да изтегли войските си от Афганистан след 16 години там. Това не е наша война, това дори вече не е война на НАТО. Нашите войници трябва да се върнат..., не им е мястото там, каза той, след като хърватски войник бе убит миналото лято, а един войник - наскоро. Той също така критикува усилията на Хърватия да се присъедини към еврозоната. Ние трябва добре да си помислим преди да приемем еврото и завинаги да загубим своята валута, каза той.", "date": "2020.01.02", "title": "Президентският балотаж в Хърватия е в неделя, следват парламентарни избори"}
{"url": "https://www.24chasa.bg/novini/article/8029901", "text": "Ник Гордън, бившият партньор на покойната Боби Кристина Браун - дъщерята на Уитни Хюстън и Боби Браун, е починал на 30-годишна възраст, предаде Асошиейтед прес. Адвокатът на Гордън Джо Хабачи е потвърдил кончината на клиента си в изявление за агенцията, без да посочва причината за нея. Смъртта на Ник Гордън идва близо пет години след като Боби Кристина Браун беше намерена в безсъзнание във ваната в дома й в покрайнините на Атланта през януари 2015 г. Браун почина през юли същата година, след като прекара шест месеца в кома. Разследването не успя да установи как точно е починала Боби Кристина Браун. Направената аутопсия показа наличие на морфин, кокаин, алкохол и лекарства по предписание в тялото й. Съдебният лекар не можа да определи дали Браун сама е сложила край на живота си, дали е жертва на убийство или смъртта й е настъпила случайно, информриа БТА. Семейството на Боби Кристина Браун обвини Ник Гордън, че й е дал \"токсичен коктейл\", преди да потопи главата й с лицето надолу във ваната. Въпреки че срещу него не бяха предявени обвинения в убийство, впоследствие Гордън беше осъден да заплати 36 милиона долара на близките на Браун като съпричастен за смъртта й. Уитни Хюстън въвежда 12-годишното сираче Ник Гордън в семейството си и го отглежда заедно с дъщеря си Боби Кристина след развода си с Боби Браун през 2007 г. Гордън има татуировка с лика на Хюстън на ръката и нарича я \"мама\", но певицата така и не го осиновява, нито го включва в завещанието си. След смъртта на Уитни Хюстън през 2012 г. Боби Кристина Браун и Ник Гордън оповестяват публично романа си, припомня агенцията.", "date": "2020.01.02", "title": "Бившият на покойната дъщеря на Уитни Хюстън почина от свръхдоза на Нова година"}
{"url": "https://www.24chasa.bg/novini/article/8030426", "text": "Дизеловите автомобили, регистрирани в Испания преди 2005 или 2006 г., и бензиновите преди 2000 г., вече не могат да се движат от 07:00 до 20:00 ч. на територията на цялата община. Собствениците на такива превозни средства могат да искат разрешение за управлението им за десет дни в годината. Собствениците на автомобили с чуждестранна регистрация трябва да поискат разрешение от общината, като при неспазване на това правила ги грози глоба от най-малко сто евро. Според общината мярката ще заседне около 50 000 автомобила и ще позволи намаляването на емисиите на азотен диоксид с 15 процента.", "date": "2020.01.02", "title": "Барселона ограничи колите, причиняващи най-много замърсяване"}
{"url": "https://www.24chasa.bg/novini/article/8028953", "text": "Пушеците от горските пожари в Австралия са достигнали до Нова Зеландия и са боядисали в карамелен цвят нейните бели ледници, съобщава Франс прес. Димът с остър мирис е прелетял хиляди километри и е достигнал за пръв път над новозеландска територия в сряда сутринта. В много региони слънцето се появи като оранжево или златисто кълбо в зависимост от плътността на димния облак, предаде БТА. \"Може лесно да се проследи пушекът, който е изминал 2000 километра и е прелетял над Тасманийско море\", написа в туит новозеландската метеорологична служба. В най-засегнатите райони видимостта е била слаба и е паднала под 10 километра. В социалните мрежи се появиха съобщения и снимки на ледника Франц Йосиф, който се е сдобил с кафеникав цвят и е изглеждал като \"карамелизиран\" според някои потребители.", "date": "2020.01.02", "title": "Ледниците в Нова Зеландия станаха кафяви заради австралийските пожари (Обновена+снимки)"}
{"url": "https://www.24chasa.bg/novini/article/8030495", "text": "До 26 души е нараснал броят на загиналите в наводненията и свлачищата в индонезийската столица Джакарта и околностите, където се очакват още проливни дъждове, съобщиха днес местните власти, цитирани от Ройтерс. Това са едни от най-обилните валежи за повече от 20 г. и се очакват още, предупредиха властите, предава БТА. Водната стихия е прогонила от домовете им десетки хиляди жители на главния и най-гъстонаселен остров на страната Ява, като само в Джакарта до тази сутрин евакуираните са 62 000и. В някои квартали на най-многолюдния град в Югоизточна Азия цари хаос, равнището на водата надхвърля човешки ръст. Прекъснати са жп линии и електропроводи. Заради започналите на 31 декември поройни дъждове под вода са много квартали на столицата и околните населени места. В Джакарта и предградията живеят общо над 30 милиона души. На летището за вътрешни полети в източната част на града в ранните часове на 1 януари бе измерена денонощна валежна сума от 377 л на квадратен метър - най-високия дневен отчет от 1996 г. насам. Метеоролозите прогнозират, че днес дъждовете ще са съпътствани от мълнии и силни ветрове.  Президентът на Индонезия Джоко Видодо каза пред репортери, че евакуациите и мерките за сигурност трябва да бъдат приоритет и призова за по-добра координация между градските администрации и централното правителство. В Туитър той посочи като една от причините за сегашното бедствие забавянето на инфраструктурни проекти, имащи за цел на контролират и предотвратяват наводненията. Някои от проектите са били забавени заради проблеми с отчуждаването на земи. Губернаторът на Джакарта Аниес Басведан каза, че властите са инсталирани стотици помпи за по-бързо отводняване на залетите квартали, което е позволило някои хора по-бързо да се върнат по-домовете си. Водата се прехвърля в коритата на съседните реки и канали, минаващи през столицата. Шефът на националната метеорологичната агенция каза пред репортери, че в тазгодишния валежен сезон обилните дъждове може да продължат до средата на февруари. Честите сезонни наводнения в Джакарта, която в голямата си част е разположена по-ниско от морското равнище и продължава да потъва с между 5 и 10 см годишно, накараха властите да мислят за преместването на столицата. Миналата година бе обявен план за преместване на столицата в провинция Източен Калимантан на големия остров Борнео. Въпреки това министерството на планирането обеща правителството да вложи 40 млрд долара за модернизирането на Джакарта, отбелязва Ройтерс. ", "date": "2020.01.02", "title": "26 души са загинали заради наводненията и свлачищата в Индонезия (Снимки)"}
{"url": "https://www.24chasa.bg/novini/article/8030633", "text": "Три жени се разследват по подозрение, че на Нова година са пуснали летящите фенери, които вероятно са причинили  , предаде Асошиейтед прес, цитирайки официални представители. Трите жени са жителки на град Крефелд в провинция Северен Рейн-Вестфалия. Те са майка й двете й дъщери, на възраст от 30 до 60 години. Трите са се предали сами в полицията, след посветената на пожара пресконференция, съобщи началникът на полицията Герд Хопман. Трите се разследват по подозрение за предизвикване на пожар по непредпазливост, съобщи прокурорът Йенс Фробел. Максималното наказание е до пет години затвор. Много германци посрещат Нова година с фойерверки, но летящите фенери са незаконни и не особено разпространени. Малките балони с топъл въздух се използват в Азия от столетия, припомня АП.", "date": "2020.01.02", "title": "Разследват 3 жени за пожара в германския зоопарк"}
{"url": "https://www.24chasa.bg/novini/article/8030649", "text": "Националната лотария на Турция анулира специалната награда от новогодишната лотария през 2018 г. в размер на 70 милиона турски лири (11,7 милиона долара), след като щастливият победител не се появи в срок от една година, съобщи Anadolu Agency. Националната лотария на Турция заяви, че се анулира билета под номер 7615536, тъй като победителят не се е появил до крайния срок - 31 декември 2019 г. Турската лотария заяви, че щастливият носител на тази награда вече не може да получи наградата от миналогодишната лотария, предава \" \". Според турското законодателство сумата ще бъде преведена в държавния бюджет и ще се използва за обществени услуги.", "date": "2020.01.02", "title": "В Турция никой не потърси печалбата си от близо 12 млн. долара"}
{"url": "https://www.24chasa.bg/novini/article/8030631", "text": "Полицията и прокуратурата провеждат мащабна операция в Плевен и областта във връзка с тоновете боклук, заловени в Италия и свързани с Ндрангета. Очаква се в 16 ч. главният секретар на МВР Ивайло Иванов и окръжната прокурорка на Плевен Ваня Савова да дадат брифинг във връзка с разследването. Според източници на \"По света и у нас\" разследващите са установили незаконни депа за съхранение на отпадъци без необходимите разрешителни. Предполага се, че те са собственост на фирмата, чиито незаконни складове подпалиха един от мостовете на магистрала \"Струма\" край Дупница. През декември карабинерите задържаха незаконен товар от 815 т боклуци, които е трябвало да пътуват до България. Седмица по-късно бяха арестувани над 200 мафиоти, включително и българката Живка. ", "date": "2020.01.02", "title": "Мащабна операция на МВР в Плевен заради боклука от Италия"}
{"url": "https://www.24chasa.bg/novini/article/8030716", "text": "Бързите разводи по френски образец ще станат възможни, ако депутатите постигнат консенсус за поправки в Семейния кодекс и ГПК, с която разтрогването на брака по взаимно съгласие да се случва и при нотариус. „Започнахме консултации и се надявам да стигнем до извода, че подобна реформа ще бъде от полза за хората и ще облекчи работата на съдилищата“, заяви юристът Филип Попов (БСП), който е член на правната комисия в парламента, съобщи  , цитирайки \" \". Разводите пред нотариус вече са практика в редица държави от Европейския съюз, а водеща страна в инициативата е Франция. Там промените са в сила от 2017 година като част от реформата „Правосъдие 21 век“. Адвокати в шок от увеличения брой на молбите за развод Подобно бързо производство е прието и в Испания, където молба от единия от съпрузите може да е потвърдена със съгласие на другия. Пред нотариус се представя споразумението за ползването на семейното жилище, подялбата на общото имущество, банкова сметка за евентуална издръжка на съпруг и т.н. Любопитната подробност е, че понятието за разводи по взаимно съгласие е още от времето на Френската революция, но по време на мандата на президента на Франция Валери Жискар д'Естен (1974-1981) стават факт в законодателството. Така се въвежда системата за бързото разтрогване на брака, заедно с падането на възрастта на пълнолетие от 21 на 18 години, използването на контрацептиви и прекъсването на бремеността. Валери Жискар д'Естен е сочен за един от идеолозите на създаването на Европейска конституция.", "date": "2020.01.02", "title": "Експерт: Развеждаме се бързо при нотариус"}
{"url": "https://www.24chasa.bg/novini/article/8030745", "text": "Белгийски съд реши днес да бъде прекратено делото за екстрадиция в Испания на бившия каталунски сепаратистки лидер Карлес Пучдемон, след като призна неговия имунитет в качеството му на евродепутат, съобщи телевизия Eр Те Бе Еф, цитирана от ТАСС, предаде БТА. Мадрид оспорва наличието на депутатски имунитет за Пучдемон, тъй като след избирането му в Европейския парламент той не е бил официално утвърден от испанските власти, както изисква процедурата на ЕП, и не е получил депутатски мандат. По-късно самият Пучдемон потвърди информацията на белгийската телевизия. \"Белгийското правосъдие току-що призна нашия имунитет и реши да отмени заповедта за арест и искането за екстрадиция\", написа в Туитър той, цитиран от ДПА. Адвокатът му Симон Бекерт каза, че съдът е \"отменил всякакви условия\" върху свободата на Пучдемон и на неговия колега Антони Комин, също избран за евродепутат. \"Сега очакваме освобождаването от затвора (в Испания и на бившия заместник-ръководител на каталунското правителство Ориол) Жункерас, който се ползва със същия имунитет, както и ние. Испания трябва да последва примера на Белгия и да спазва закона\", каза каталунският екслидер. Пучдемон, Комин и Жункерас бяха избрани за евродепутати през май миналата година от коалицията \"Свободни за Европа\". Испанската Централна избирателна комисия обаче не включи имената им в окончателния списък на избраните в ЕП испански депутати, който беше изпратен в Брюксел, тъй като Пучдемон и Комин не се явиха в Испания (където ги очаква заповед за арест), за да положат клетва като евродепутати. А Жункерас вече излежава присъда в испански затвор заради организирането на незаконния референдум за независимост на Каталуния през октомври 2017 г. На 19 декември Съдът на ЕС потвърди наличието на депутатски имунитет за Жункерас и така създаде прецедент за аналогично решение на белгийския съд и по отношение на Пучдемон и Комин.", "date": "2020.01.02", "title": "Белгийски съд прекрати делото за екстрадиция на Пучдемон в Испания (Обновена)"}
{"url": "https://www.24chasa.bg/novini/article/8030783", "text": "Откриха най-смъртоносната съвременна болест в мумии на 500 години. Международен екип от учени проведе компютърно сканиране на мумии от Гренландия, живели през XVI век, което показа, че и тогава хората са страдали от запушени артерии през целия си живот, предава  . Изследователите са проучили добре запазените мумии на четирима възрастни и едно дете, обитавали Гренландия преди около 500 години. Анализът на скелети и зъби показал, че двама от възрастните са мъже. Две мумии принадлежали на жени, починали на възраст между 18 и 30 години. Компютърна томография разкрива в три от мумиите натрупване на плака от мастен материал в артериите. В същото време учените не могат да са категорични, че именно тази болест е причинила смъртта на древните гренландци. В проучването, публикувано и на отворената дигитална платформа на Американската медицинска асоциация, авторите поясняват: „Смята се, че атеросклерозата е съвременна болест, но нейното присъствие при древните хора увеличава вероятността за по-фундаментална предразположеност към това заболяване”. Атеросклерозата е заболяване, при което вътре в артериите се натрупва мастна тъкан. В съвременния свят това заболяване е водещата причина за смърт, тъй като запушените артерии причиняват инфаркти и инсулти. Наличието на мастни натрупвания в артериите на хора, починали преди 500 години, изненадва учените. Още повече, че менюто на жителите на Гренландия през XVI век е било доста здравословно и богато на Омега-3 мастни киселини заради широката консумация на месо от птици и риби.", "date": "2020.01.02", "title": "Откриха атеросклероза в мумии на над 500 години"}
{"url": "https://www.24chasa.bg/novini/article/8030788", "text": "Часове преди настъпването на Новата 2020 година си отиде от този свят Мария Хаджииванова, предаде \" \". Тя беше единствената оцеляла до наши дни партизанка, позната като баба Муша. Тя си отиде от този свят на 100 години в дома си. Изпратиха я дъщеря й Роза, внуци и правнуци. Баба Муша не се предаде лесно – четири пъти изпадаше в кома в последните няколко седмици, но лекарите я връщаха в съзнание.За петия път вече нямаше сили. Мария Хаджииванова е родена на 2 септември 1919 година в Якоруда. Тя е сестра на политзатворник, а по-късно партизанка в Якорудския отряд. С нищо не се различаваше от мъжете – партизани: „Аз съм от селско семейство. Занимавахме се със земеделие. А ние, момичетата, като пораснахме станахме жетварки на по-заможните. Ходихме да копаем, да жънем, да си изкараме някой лев да си купим дрешки. Завърших прогимназия и откриха техникум за момичетата „шев“ и „готварство“, а за момчетата - „земеделие“. Но го закриха след това. Научих се да шия. Имам по-голям брат, който имаше голяма шивачница. При нея идваха хора от цялата разложка околия. Той ме въвлече в това нещо. Много ме обичаше. Аз съм единственото момиче от Якоруда. Единствената партизанка. След това излезе жената на един журналист Георги Боков, бащата на Ирина Бокова. Излезна към края – през август. Брат ми след две години и половина излезна от затвора и отвори шивачница в центъра на Якоруда. Мъжа ми Георги Хаджииванов издържа 5 години и половина в затвора, излезе през 1939 година. След него излезе и Парапунов. С него бяхме много близки и още от затвора ми изпрати семеен подарък. Ние сме 106 души партизани от Якоруда. Над 500 ятака има. Аз не ги познавам ятаците, не съм работила с никого от тях. Виждам ги след 9 септември. У нас идваха ръководителите на 4-та оперативна зона. Като загина Парапунов – от засада на Баларбаши, над Благоевград) остана Никола Рачев на негово място. Моят мъж – Георги Хаджииванов беше голяма личност в Якоруда. Честен, раздаваше се за хората.Той отговаряше за доставката на оръжие за партизаните и за доставката на храни, всичко необходимо. Аз купувах лекарства от аптеката когато имаше нужда. Пращахме им колети – парче сланина и курабии. С Георги си исахме си писма, а аз споделях какво се случва в Якоруда. Отначало нямаше намерение да се женим, но се оженихме. Аз бях единственото момиче, което общуваше с партизаните. Къщата беше опожарена от турците, бяха останали 2 стаи. От едната страна беше жп линията, а от другата – пътя. Той като работеше, аз бях с него. У нас идваха партизаните, ръководителите на 4-та оперативна зона. Постоянно месих хляб. Никола Парапунов изчезна за няколко месеца и се върна с партизански дрехи. Тогава имахме и дете, кръстихме го Сталин. След смъртта на Никола Парапунов, Никола Рачев идваше с Костадин Лагадинов. Съветският съюз беше голямо нещо за нас. Дружах и аз с тях. Още преди началото на партизанските движения ние с мъжа ми бяхме вътре. Предложих да направим емблема на групата и нарисувахме една 50-левова монета, издадената 1940 година. На нея пише „Нова въстаническа армия „Отечествен фронт““. Тя беше харесана от ръководителя Рачев, който наричахме „Войводата“. Тогава със сестра ми ушихме 150 емблеми. И така ги посрещах и изпращах до 1944 година. И Никола Рачев - Войводата все казваше „Готви се , защото ще си акушерка“. Девойката, която е дъщеря на политзатворник и беше заедно с него, се беше залюбила с Георги Мадолев и беше бременна. В батальона имахме ятаци българи, мохамедани и цигани. Те ни пазиха. И дори на блокадата ни хранеха. Беше дълга. Но животните бяха гладни и трябваше да се ходи да се оре. Пускаха някои на полето, работиха по цял ден и като се виждахме в Якоруда те ни даваха техните филии хляб. Първата вечер се случи да служим на пост с мъжа ми. Той от едната страна, аз от другата. Още на първия ден имахме военни обучения. Давахме команди за Белица и Разлог. Хранехме се с хляб, попара, а по-късно партията вземаше от по-богатите овци и имаше месо винаги. Аз постоянно имах работа като млада партизанка. На 18 май сняг, студено и гледам три огнени кълба в Якоруда. Аз бях на пост, заедно с Хаджията и един другар от Банско. После разбрах, че три къщи са запалени. Тогава синът ми излезнал и казал „Чичо, не разваляй къщата, защото ще дойдат мама и татко и ще те запалят“. Тогава той сам поискал огън и се запалил. Направихме акцията и получих награда – нова сръбска пушка. В колко акции си участвала? - Във всички, които имаше. В горските стопанства, два пъти на Грънчар, готвихме се трети път да слезем. Не съм ходила към Разлог. По-страшно беше като бях ятачка, понеже нямах оръжие, полицията ни издирваше. А горе беше лесно – имаш оръжие, имаш всичко. Животът на партизаните беше постоянно изложен на опасност. Един път имахме задача да окупираме местната мандра да вземем кашкавал, но предишният ден го бяха иззели. Аз се грижих за бременната, тя роди на голи дъски едно момченце, което кръстихме Чавдар. До колибата имаше крави, които също трябваше да пазим от вълците. След няколко дни тя се оправи и аз отидох да видя какво става. Тогава започнаха да ни дават храна, за да започнем акцията на Бели Искър. Мен ме оставиха там. Ние готвихме там и по едно време по радиото съобщиха, че Съветската армия влиза в България. Тогава вместо на акция, ние започнахме подготовка за слизане надолу. В това време стотина нови хора бяха готови да се включат при нас. Затова бяхме избрали сборен пункт, но така и не се намерихме. И те слезнаха след 9 септември. Последваха тържества, салюти горе. Надвихме... Това беше думата. Заедно със Съветската армия надвихме. На другия ден заминахме за Якоруда с влака. Имаме много медали, много награди. Мъжът ми е герой на социалистическия труд. Като слезнахме на площада имаше маси, отрупани с трапези, а тържествата бяха започнали. Какво стана след 9 септември? Започна оня живот, след победата. Синът ми порасна, завърши Военовъздушните сили, щеше да стане генерал, но почина преди 3 години. Как се разви животът ти след 9 септември? - Не ме питай за след 9 септември. Имаше много работа. Трябваше да се строят пътища. Мъжът ми веднага след това замина, за да започнат строежите. За 11 години се местихме 10 пъти. Залесявахме гората над Якоруда. Сваляхме дърва. Местихме се в Разлог три пъти, София два пъти, Благоевград пак два пъти, Димитровград... Лагадинов беше прокурор в съда, а мъжът ми беше назначен за шеф на мина „Чукурово“. И така стана герой на социалистическия труд. Животът ни е бил все на колела в първите години. Как се чувстваш сега – 70 години след 9 септември? - Радвам се, че съм жива послучай 70 години. Не съжалявам за нищо от това, което съм направила. Тогава беше много страшно. Сега не можеш да разкажеш на никого, защото не могат да си го представят. Моят мъж много държеше за единството на партията. Но най-важното е да останем българи.", "date": "2020.01.02", "title": "На 100 години почина последната жива партизанка - баба Муша"}
{"url": "https://www.24chasa.bg/novini/article/8030795", "text": "Тридесет години след падането на Берлинската стена в Германия остават необработени хиляди чували с нарязани документи на бившата източногерманска тайна полиция Щази, предаде ДПА, цитирана от БТА. Документите се възстановяват на ръка. Процесът може да отнеме десетилетия, но ние не се отказваме, заяви Роланд Ян, комисар в Агенцията за архивите на Щази и бивш активист от източногерманската опозиция. По думите му 20 служители на агенцията в Берлин и няколко нейни клонове в други градове ръчно сглобяват хартиените лентички. Досега от общо 16 500 чувала е каталогизирано съдържанието само на 520. Сред тях са документите от 23 чувала, които са били възстановени с помощта на компютър. Реконструкцията с компютър е спряла преди две години. Около шест милиона евро са били инвестирани в проекта за виртуално възстановяване на нарязаните страници с надеждата за постигане на по-бързи резултати. Липсвала обаче необходимият технически модел за автоматично реконструиране, както и специални скенери. През есента на 1989 г. офицерите от Щази искали да унищожат архивите си. Когато шредерите прегрели, те започнали да режат хартията ръчно, но защитници на гражданските права попречили на унищожаването. Нарязаните документи били складирани в чували. Освен това 111 км рафтове с папки останали непокътнати.", "date": "2020.01.02", "title": "В Германия още не са обработили хиляди чували с нарязани документи на Щази"}
{"url": "https://www.24chasa.bg/novini/article/8030825", "text": "Актрисата Моли Фицджералд е арестувана във връзка с смъртта на майка си, която починала миналия месец, съобщава „Върайъти“. На 20 декември полицаи отишли по сигнал в дома на Патриция Фицджералд в град Олтахе, щата Канзас. 68-годишната жена била намерена с рана от намушкване, от която починала. 38-годишната Моли е била на мястото, имала е леки наранявания и е откарана в болница. Днес актрисата е обвинена за убийство втора степен и ѝ е определена гаранция от 500 000 долара, допълва \" \". Моли Фицджералд има малка роля във филма от 2011 година „Капитан Америка: Първият отмъстител“. Тя е работела и като асистент на режисьора Джо Джонстън. Самата тя е писала сценарии и е режисирала нискобюджетни и късометражни ленти.", "date": "2020.01.02", "title": "Обвиниха актриса от филма „Капитан Америка“ в убийството на майка си"}
{"url": "https://www.24chasa.bg/novini/article/8030829", "text": "Турската полиция е задържала осем души, заподозрени за връзки с терористичната групровка \"Ислямска държава\", съобщава в.\"Хюриет дейли нюз\", като се позовава на източници от сигурността. Арестите са извършени в окръг Сиирт /Югоизточна Турция/, след като прокурори са издали заповеди за арест за 10 души, информира БТА. Полицията издирва останалите двама заподозрени.", "date": "2020.01.02", "title": "Задържаха 8 души в Турция, заподозрени за връзки с \"Ислямска държава\""}
{"url": "https://www.24chasa.bg/novini/article/8030828", "text": "Млад мъж от Ада, в Сърбия, бе хоспитализиран с тежки наранявания и двете му ръце до китките бяха ампутирани, след като в ръцете му избухна пиратка, съобщи сръбският вестник \"Блиц\". Двайсет и четири годишният мъж е приет в Спешния център в Нови Сад. Той има многобройни рани по главата, лицето, ръцете, загубил е много кръв, но животът му не е в опасност, съобщи говорителят на Спешния център, предава БТА. Трагедията станала в новогодишната нощ, когато младежът запалил пиратката, но тя не избухнала. Когато се върнал с намерението отвово да я запали, тя експлодирала в ръцете му. Глобите за хвърляне на пиратки стигат до 100 000 динара или полагане на обществено полезен труд.", "date": "2020.01.02", "title": "Ампутираха ръцете на сърбин до китките след експлозия на пиратка"}
{"url": "https://www.24chasa.bg/novini/article/8030932", "text": "Само 20 вертолета на германските въоръжени сили от 152 са годни за летене, което оказва отрицателно влияние на плана за подготовка на нови пилоти. Това съобщи „Билд“, позовавайки се на секретен доклад на Бундесвера. По данни на изданието в експлоатационна готовност са едва 8 хеликоптера „Тигър“ от 53, а също така 12 транспортни вертолета NH90 от 90. Причината е, че компанията \"Airbus Helicopters Deutschland\" не може да се справи с техническата им поддръжка, допълва \" \". „Катастрофалната ситуация с готовността на „Тигър“ се отразява върху подготовката на пилотите. Допускането на тази ситуация е безотговорно“, заяви депутатът от ПГ на „Зелените“ в Бундестага Тобиас Линднер. Информация за лошото състояние на материално-техническата база на германската армия се появява редовно. През август бе съобщено, че 42% от летците в германските ВВС не провеждат достатъчно време във въздуха, като по този начин сами нарушават предписанията на НАТО. Алиансът препоръчва летците да имат по 180 летателни часа годишно. В Германия нормата се изпълнява само от 52% или 512 военнослужещи от 875. Причината е в недостига на средства.", "date": "2020.01.02", "title": "Само 20 вертолета на Бундесвера могат да летят"}
{"url": "https://www.24chasa.bg/novini/article/8030942", "text": "Бившият държавен секретар на САЩ Хилари Клинтън бе назначена за следващия канцлер на водещия университет на Северна Ирландия - Университетът на кралицата (Куинс Юнивърсити) в Белфаст, който я приветства като международно признат лидер и вдъхновяващ модел за подражание, предаде ДПА, цитирана от БТА. Клинтън, която бе удостоена с титлата \"доктор хонорис кауза\" от университета през 2018 г. ще стане първата жена, заемаща церемониалния пост с петгодишен мандат. \"Държавният секретар има значителен принос за Северна Ирландия и като международно признат лидер ще бъде невероятен застъпник и вдъхновяващ ролеви модел за университетската общност\", заяви Стивън Прентър, председател на академичния съвет. \"Клинтън от години е ангажирана с мира, стабилността и икономическото възраждане на Северна Ирландия - като държавен секретар тя се фокусира върху икономическото развитие, за да подкрепи изграждането на силна и конкурентна Северна Ирландия, и като Първа дама има съществен принос в северноирландския мирен процес\", се казва в изявлението на университета. Клинтън заяви, че за нея е \"голяма привилегия да стане канцлер на Университета на кралицата, към който по думите й \"изпитва голяма привързаност\" и с който през годините е установила \"силна връзка\". \"Университетът печели международно признание за своите изследвания и влияние и аз съм горда да бъда негов посланик и да помагам за по-нататъшното изграждане на репутацията му за високи постижения\", добави тя.", "date": "2020.01.02", "title": "Хилари Клинтън с почетен пост в северноирландски университет"}
{"url": "https://www.24chasa.bg/novini/article/8030953", "text": "2020 г. започна с лоша новина за феновете на баскетбола. На 1 януари от този свят си отиде бившият комисионер на НБА Дейвид Стърн. Той издъхна на 77 години в болница в Манхатън, заобиколен от семейството си. В последните дни на изминалата година Стърн беше приет в лечебно заведение след преживян мозъчен кръвоизлив. Той е една от най-важните фигури за баскетбола отвъд Океана. Стърн застава начело на НБА през 1984 г. и ръководи до 2014 г. В този период той превръща Асоциацията в глобален и разпознаваем по целия свят бранд. Стърн поставя акцент върху баскетболните звезди - Майкъл Джордан, Меджик Джонсън, Лари Бърд, Чарлз Баркли, Леброн Джеймс. Така успява да привлече редица спонсори, след което да увеличи популярността на този спорт и да го постави редом до бейзбола и американския футбол в САЩ, пише  НБА се превръща не само в локален, но и в глобален феномен, като днес баскетболните мачове се излъчват в близо 200 страни, а играчите имат почитатели в световен мащаб. Стърн съдейства активно и за учредяването на женската НБА, която стартира през 1997 г. \"НБА дължи страшно много на Дейвид. Той е бизнес лидер на повече от едно поколение и най-важната фигура извън игрището за този спорт\", каза наследникът му Адам Силвър, поел поста преди 5 години.", "date": "2020.01.02", "title": "Почина Дейвид Стърн - човекът, който преобрази НБА"}
{"url": "https://www.24chasa.bg/novini/article/8030985", "text": "От името на министъра на отбраната Красимир Каракачанов, днес, 2 януари 2020 г., заместник-министър Атанас Запрянов представи бригаден генерал Юлиян Радойски, началник на Висшето военновъздушно училище (ВВВУ) „Георги Бенковски“, пред преподавателския и курсантския състав. „Предстои сложен процес за изграждането на ВВВУ“, обяви заместник-министър Атанас Запрянов в словото си на тържествената церемония. По думите му училището трябва да се превърне в национален, устойчив образователен център за подготовка на висококвалифицирани кадри за Военновъздушните сили (ВВС), свързаните с въздухоплаването сектори на икономиката и европейската система за въздушен транспорт. Това съобщиха от Министерството на отбраната. „Пожелавам на бригаден генерал Радойски успешно да реализира концепцията за създаване на Висшето военновъздушно училище „Георги Бенковски“, за да отговори на повишените изисквания към обучението на авиационните кадри за нуждите на ВВС и за усвояването на новата авиационна платформа, която предстои да приемем на въоръжение, самолет F – 16 Block 70“, подчерта още в словото си заместник-министърът на отбраната Атанас Запрянов. „Основната ни цел е да превърнем Висшето Военновъздушно училище в утвърден национален лидер в авиационното образование и разгръщането му в конкурентен европейски център за обучение на пилоти и техници за нуждите на авиацията“. Това каза началникът на ВВВУ „Георги Бенковски“ бригаден генерал Юлиян Радойски в първото си слово пред преподавателския и курсантския състав. Той подчерта, че ВВВУ ще обучава високоподготвени авиационни специалисти както за бойната, така и за гражданската авиация, които ще получават международно признати дипломи. Висшето Военновъздушно училище „Георги Бенковски“ се откри с решение на Народното събрание (обнародвано в Държавен вестник на 23 април 2019 г.). По този начин, след 18 години стана факт най-новото висше военно учебно заведение в България, благодарение на усилията на ръководството на Министерството на отбраната, постигнатия широк политически консенсус и подкрепа от ръководството на ВВС и авиационната общественост. Към момента в училището се подготвят близо 160 курсанти като нова програма за обучение с граждански специалности ще стартира през есента. Сред първите задачи на ръководството на ВВВУ са обновяването на инфраструктурата и подготовка на преподаватели по най-съвременните изисквания.", "date": "2020.01.02", "title": "Началникът на Висшето военновъздушно училище встъпи в длъжност"}
{"url": "https://www.24chasa.bg/novini/article/8031550", "text": "Турският президент Реджеп Тайип Ердоган и американският му колега Доналд Тръмп са обсъдили в телефонен разговор двустранните отношения, както и регионалните развития и на първо място ситуацията в Либия и Сирия, предаде Анадолската агенция. Ердоган е заявил в разговора, че в Турция следят с безпокойство и съжаление нападенията срещу американските сили за сигурност в Ирак и е изразил задоволство от приключването на протестите срещу посолството на САЩ /в Ирак/. Двамата президенти са подчертали важността на дипломацията за решаване на регионалните проблеми и са се договорили за укрепване на сътрудничеството в двустранните отношения.", "date": "2020.01.02", "title": "Ердоган към Тръмп: Притеснен съм от нападенията срещу ваши сили в Ирак"}
{"url": "https://www.24chasa.bg/novini/article/8031583", "text": "Десетки хиляди хора са блокирани, докато се опитват да избягат от опустошените от горски пожари райони на югоизточния австралийски бряг на Австралия, съобщава британският вестник The Guardian. По-рано те бяха призовани да пуснат преди завръщането на екстремните и опасни метеорологични условия. Масовата евакуация в Нови Южен Уелс (New South Wales) и щата Виктория е сред най-големите спешни евакуации на хора в Австралия. Броят на бягащите от кризата остава неясен. Австралийският премиер Скот Морисън призова хората да бъдат търпеливи, докато той отново отклони критиката по адрес на неговото правителство за справяне с причините за климатичните промени. „Знам, че можете да имате деца в колата, да се тревожите и да сте стресирани, а трафикът да не се движи бързо, но най-доброто нещо, което можете да направите, най-доброто нещо, което помага на онези доброволци, които се опитват да наведат някакъв ред в тези ситуации, е всички да бъдете търпеливи“, каза Морисън, цитиран от  По време на обиколка на изгорелия град Кобарго гневен протестиращ каза на Морисън, че трябва да се „засрами от себе си“ и че „ е оставил страната да изгори“. Властите във Виктория изпитват сериозни опасния за 17 души, които са изчезнали и съветват всички, които могат да го направят, да напуснат засегнатите от пожари места.", "date": "2020.01.02", "title": "Десетки хиляди са блокирани, опитвайки се да избягат от пожарите в Австралия (Снимки)"}
{"url": "https://www.24chasa.bg/novini/article/8031659", "text": "Шофьорът, който причини катастрофа в новогодишната нощ Хасково, беше освободен от полицейския арест, защото все още няма повдигнато обвинение. От прокуратурата уточниха, че събират доказателства за пияния водач. Установено е, че е управлявал колата си с 1,7 промила алкохол в кръвта, съобщи  . При тежкия пътен инцидент в новогодишната нощ пострадаха петима души - сред тях бременна жена. Тя е на 22- години и е с най-тежки травми, транспортирана е в пловдивската Университетска болница \"Свети Георги\". След катастрофата тя загуби бебето си, а в специализираната клиника ще лекуват травма на белите дробове .", "date": "2020.01.02", "title": "Пуснаха от ареста шофьора, причинил катастрофа в Хасково на Нова година"}
{"url": "https://www.24chasa.bg/novini/article/8030984", "text": "                                                                                                                                                                                                                                                                                                                                                                                                                                                                                                               Това е мястото, което бившата шефка на Нова телевизия почиташе и обичаше да разговаря с отеца в храма. Там тя заведе за първа молитва в живота няколко новородени момичета и момчета на близки хора. В понеделник - часове, след като завърши церемонията по водосвета на бойните знамена на Йордановден, през площада пред храма “Света София” ще влезе и Силва Зурлева. Жената, с чието име са свързани стартът и възходът на Нова тв, си тръгна неочаквано на 1 януари 2020 г. Направи го бързо и тихо, без да притеснява любимите си Мила и Минко и всички тези, които истински я обичаха. Със съпруга ѝ са празнували до два след полунощ в кръчмата на Ковачевица сред приятели от селото. Това е мястото, където тя се чувстваше свободна. Особено се гордееше през това лято, че в кръчмата помага на двамата собственици, белейки картофи, за да посрещат те своите гости. И дори това необичайно занимание я караше да се чувства необходима. След новогодишната наздравица остава за кратко сама в хола на старинната си къща в Ковачевица. Общува със съобщения с най-близката си приятелка - емоционално, но честно, както го прави през годините. Медиците дадоха своя отговор какво се е случило между последния SMS и 9 часа сутринта, когато съпругът ѝ я открива - сякаш полегнала върху няколкото стъпала в хола. Нелеп битов инцидент е причина за смъртта на Силва Зурлева, е категоричното заключение. Стълбите в къщата са били дървени, стръмни и хлъзгави. При падането смъртта е настъпила мигновено.", "date": "2020.01.02", "title": "Изпращаме Силва Зурлева на 06.01 - понеделник, в храма, който тя почиташе"}
{"url": "https://www.24chasa.bg/novini/article/8031708", "text": "Щандовете за сувенири, поставени пред някои от най-красивите монументи в Рим, ще бъдат премахнати, за да се запази \"благоприличието и безопасността\" на местата, съобщава Би Би Си. Според кмета на града Вирджиния Раги щандовете, които продават всичко - от тениски до чаши, миниатюри на Колизеума и фигурки - от папа Франциск до Доналд Тръмп, не си пасват със сградите, които ги заобикалят, пише  . 17 щанда ще бъдат премахнати от места като фонтана \"Ди Треви\", Испанските стълби, Пантеона и площад \"Навона\". Все пак осем от тези 17 търговци ще могат да продават стоката си, но далеч от историческите места. Дълго време Раджи се опитва да се отърве от сувенирите, които по думите й \"придават глупав вид на Рим\". С действията си тя се опитва да предпази наследството на италианската столица и да осигури максимална безопасност за посетителите му. Кметът на града забрани и нелегалната продажбата по улиците, но на някои места търговците продължават да са активни. Законът трябваше да влезе в сила от 1 януари, но според Би Би Си, щандовете все още са пред фоната \"Ди Треви\". Вирджиния Раги въведе и още много кардинални промени, които да променят облика на града, като забрани храненето и сядането по Испанските стълби, разхождането из града без тениска, дърпането на куфари по историческите места и въведе глоби за онези, които се къпят във фонтаните. Контролът на повечето забрани е труден, но част от тях сработиха веднага, като забраната на \"модерните центуриони\", които изкарваха пари като позираха за снимки.", "date": "2020.01.02", "title": "Махат щандовете за сувенири от Рим"}
{"url": "https://www.24chasa.bg/novini/article/8031709", "text": "Жена, изчезнала от 1 януари в района на Йерапетра, Крит, беше открита мъртва на дъното на резервоар за дъждовна вода в района, съобщиха властите, цитирани от в.“Катимерини“. Остава неясно как 48-годишната жена е паднала в резервоара, който се намира в оранжерийна ферма в селския район на Йерапетра, на южния бряг на Крит. Няма подробности за това как може да се е случило произшествието, предава  Екипи от местната полиция, противопожарна служба и спасителните служби EMAK бяха изпратени в сряда следобед, за да намерят жената, след като семейството й съобщи за нейната изчезване. Водолазите на EMAK извадиха тялото на 48-годишната възраст от резервоара за вода.", "date": "2020.01.02", "title": "Намериха труп на жена в резервоар на остров Крит"}
{"url": "https://www.24chasa.bg/novini/article/8031825", "text": "Бившият американски министър за жилищната политика в правителството на президента Барак Обама Джулиан Кастро съобщи днес, че се оттегля от борбата за номинацията на Демократическата партия за президентските избори в САЩ през ноември, предаде Асошиейтед прес. Той не успя да събере достатъчно финансови средства от дарения, за да участва в неотдавнашните дебати на претендентите демократи. Кастро, който е и бивш кмет на град Сан Антонио в щата Тексас, имаше само около 1 процент популярност в анкетите и изостана от своите партийни съперници в набирането на средства за подкрепа на кампанията си, предава БТА. Той бе единственият кандидат от латиноамерикански произход в президентската надпревара за изборите и е влиятелен глас по проблемите на миграцията. Сенатор Елизабет Уорън, също претендент за номинацията на демократите, подкрепи призива му да бъде декриминализирано нелегалното преминаване на американската граница, ако демократите победят президента републиканец Доналд Тръмп и си върнат Белия дом. Кастро също така беше засенчен от друг популярен тексасец в надпреварата - бившият конгресмен от Ел Пасо Бето О'Рорк (който също се оттегли), както и от друг млад кандидат - Пийт Бутиджидж, бившият кмет на Саут Бенд, щата Индиана.", "date": "2020.01.02", "title": "Джулиан Кастро се оттегли от надпреварата за президентската номинация"}
