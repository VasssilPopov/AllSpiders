{"url": "https://www.24chasa.bg/novini/article/7213932", "text": "Изненадваща комбинация за евровота разигра президентът на ПЕС Сергей Станишев. “ГЕРБ ми отправят вече намеци в тази посока - казват, че имат гражданска квота”, заяви той пред БНТ в отговор на въпрос дали е възможно да се кандидатира като независим за нов евродепутатски мандат, ако Корнелия Нинова не го вкара в листата на БСП. “Това не е въпрос само на волята на председателя. В подреждането на евролистата трябва да има политическа логика. Представете си лидерът на БСП да не е в българския парламент - винаги ще се получи разминаване между група и партия. Същото важи и за европейското ниво и е важно да има координация между ПЕС и групата на партията на ПЕС в ЕП”, обясни Станишев защо е важно лидерът на евросоциалистите да е в Европарламента. “Тази координация е изключително важна и с оглед на преговорите в Европейския съвет, където са премиерите на ПЕС, и в ЕП, където е групата ѝ”, обобщи той. Не е тайна, че Станишев и Нинова са в обтегнати отношения. Председателката бойкотира конгреса на ПЕС в Лисабон в началото на месеца, на който той бе преизбран. Неофициално се говори, че Елена Йончева ще е в челото на листата. “Ако някой мисли, че ще скара Елена и мен, няма да го постигне”, коментира Станишев вчера. Преди дни той изпрати до Нинова и БСП писмо с призив за единение, защото залогът е такова представяне на евровота, което да позволи битка за по-социален ЕС. И от ГЕРБ, и от БСП замълчаха по въпроса вчера. Водещи фигури от двете централи обясниха за “24 часа”, че всеки коментар би породил спекулации. “Абсурдно е лидерът на ПЕС да се кандидатира от дясна партия”, казаха от “Позитано”. Червената евролиста ще се реди след конгреса на БСП през януари. Местните структури по устав правят номинациите, после Националният съвет ги гласува. Списъкът ще се утвърди през март. “Предизборната кампания за евроизборите ще бъде да се гласува за представители на БСП в ЕП, които са против Истанбулската конвенция.” Това заяви Нинова пред Дарик радио в събота, като така даде да се разбере, че Станишев, който брани конвенцията, е малко вероятно да оглави евролистата. ", "date": "2018.12.23", "title": "Станишев: ГЕРБ ми намекват, че може да стана евродепутат и от гражданската им квота (Обзор)"}
{"url": "https://www.24chasa.bg/novini/article/7214076", "text": "10 дни по- късно от обикновено ще започва годишната кампания за деклариране на доходите за 2018 г., съобщиха за \"По света и у нас\" от НАП. Скъсява се и срокът, в който можем да подаваме декларации, за да получим отстъпка върху дължимите данъци.                                                                                                                                                                                                                                                                                                                       ", "date": "2018.12.23", "title": "Данъчната кампания за деклариране на доходите стартира с 10 дни закъснение"}
{"url": "https://www.24chasa.bg/novini/article/7213939", "text": "Клиниката във Виена - единствената, която до май 2017 г. приемаше български пациенти с нужда от трансплантация на бял дроб, е в готовност отново да приема и българи. Новината идва малко след като България започна отново да изпраща органи, в частност бял дроб, по линия на Евротрансплант. Именно това бе едно от условията страната да се върне в системата. които да се обучават в австрийската болница. Още по време на обучението им пък петима наши пациенти със спешна нужда от трансплантация ще могат да заминат и да се лекуват във виенската клиника. “Говорил съм с администрацията на болницата тук и имаме желание да ви помогнем, като приемем малък брой пациенти - около петима за година”, казва проф. Валтер Клепетко в разговор със Стефан Тамбуев, председател на “Сдружение на пациентите с дихателна недостатъчност и белодробна трансплантация”, преди дни. “24 часа” разполага със записа на разговора с проф. Клепетко, който е ръководител на Клиниката по белодробна хирургия в университетската болница във Виена. Темата за евентуално възстановяване на взаимоотношенията ни с австрийската клиника се повдигна в началото на декември, когато България дари белия дроб на починала млада българка на Виена. Случаят предизвика голямо недоволство, защото у нас все още има 15 души, които чакат за подобна трансплантация. Без налични специалисти обаче няма как да се направи оценка за съвместимост между органа и чакащия го пациент. Затова единственият изход в този случай бе или белият дроб да се предостави на друга страна по линия на Евротрансплант, или изобщо да не се използва. Затова е взето решение той да замине за Виена, обясниха тогава от агенцията по трансплантации пред “24 часа”. Досега от българска страна са предложени още 3 бели дроба, но те не са приети поради медицински причини. Идеята за възстановяване на взаимоотношения още е на етап предварителна договорка. Очаква се след Нова година по покана на здравното министерство или дори такава да му се отправи от името на цялото правителство. След това ще се пристъпи и към подписване и на официален договор.", "date": "2018.12.23", "title": "Виена готова отново да трансплантира българи с нужда от бял дроб"}
{"url": "https://www.24chasa.bg/novini/article/7214093", "text": "Българите масово пътуват до Одрин за евтин пазар по празниците. Сривът на лирата направи Турция изгодно място за пазаруване, не само за хората от пограничните райони, но и от цяла България. За да отговорят на интереса, от страна на българите, търговците в турския град започнаха да учат български език. В сладкарницата на майстор Гюрюролу, българите са основни клиенти. Сметките показват, че всеки подарък купен от Одрин – излиза почти двойно по-евтин. Денка споделя, че е купила за внучка си панталон и блуза за 15 лв., у нас струват много повече. „Преди три, пет и повече години, турците ходиха в България, всяка седмица, всеки ден, за да пазаруват там, а сега е обратното – българските туристи идват в Одрин”, коментира Неджат Йосбостан, управител на търговски комплекс в Одрин. За да е по-лесен пазарлъкът, съседите ни започнаха да учат български. Сред първите записали се на курс е Айше. Тя работи в хотел, в който отсядат предимно българи и е важно да ги разбира. Обучението е безплатно и се организира от Търговската палата. „Интересът е не само от продавачи но и от хора от администрацията, дори полицаи. Обучението е четири месец , като целта е да научат български език говоримо”, посочи Реджеп Зъпкъкурт, председател наа ТПП-Одрин. От началото на годината на курс по български език са се записали 120 души от Одрин.", "date": "2018.12.23", "title": "В Одрин учат езика ни заради наплив от български клиенти"}
{"url": "https://www.24chasa.bg/novini/article/7214112", "text": "Директорът на „Гранична полиция” гл. комисар Светлан Кичиков пострада при катастрофа. Инцидентът е станал около 14.30 ч., съобщава БГНЕС. Служебният автомобил, с който е пътувал, е сериозно потрошен. Той се е ударил с тир. Катастрофата е станала на автомагистрала \"Тракия\" в района на Пазарджик в посока София. В автомобила е имало още една жена и две деца, които не са пострадали. Инцидентът се разследва.", "date": "2018.12.23", "title": "Директорът на „Гранична полиция” пострада при катастрофа"}
{"url": "https://www.24chasa.bg/novini/article/7214116", "text": "36-ият контингент на Въоръжените сили на Република България, участвал в мисията на НАТО в Афганистан „Решителна подкрепа“, се завърна в България днес, 23 декември 2018 г.  Самолетът с военнослужещите кацна на летище София малко след 20.00 ч тази вечер. Тридесет и шестият български военен контингент включва национален елемент, рота за охрана, екип от съветници и щабни офицери в щаба на мисията на НАТО. В състава му са включени до 160 военнослужещи от Сухопътните войски и 68-ма бригада „Специални сили“. По време на мисията те изпълняваха задачи, свързани основно с организирането на контролно-пропускателния режим на автомобилния и пешеходния трафик на летище Кандахар, както и с обучение, съветване и методическо подпомагане на формирования и военнослужещи от Афганистанската национална армия. Национален командир на контингента е полковник Веселин Василев от Съвместното командване на силите.", "date": "2018.12.23", "title": "36-ият контингент от мисията в Афганистан се завърна в България"}
{"url": "https://www.24chasa.bg/novini/article/7213762", "text": "“Авионамс” е увеличил печалбата си над 18,5 пъти към септември 2018 г. сравнено с година по-рано, като достига 6,546 млн. лева. Това обясни икономическият министър Емил Караниколов в парламента и подчерта, че финансовото състояние на дружеството е стабилно. Той допълни, че стойността на акция от “Авионамс” е повишила цената си от 0,17 до 3,13 лв. Общият размер на задълженията на дружеството също намалява с 5,6%, като се отчита ръст на общите приходи от 59,4% и 74% на постъпленията от продажби. Караниколов съобщи, че дружеството е кандидатствало и по обявена поръчка от Министерството на отбраната за ремонт на два вертолета Ми-17.", "date": "2018.12.23", "title": "“Авионамс” увеличил печалбата 18,5 пъти"}
{"url": "https://www.24chasa.bg/novini/article/7214025", "text": "Първият заместник-министър на отбраната на САЩ Патрик Шанахан от 1 януари 2019 г. ще изпълнява длъжността министър след оттеглянето на Джеймс Матис. Това съобщи в Туитър президентът на страната Доналд Тръмп, предаде    \"Радвам се да обявя, че талантливият първи заместник-министър на отбраната Патрик Шанахан ще стане изпълняващ длъжността ръководител на Пентагона от 1 януари 2019 г. Патрик има зад гърба си сериозна кариера, той е постигнал много, докато беше заместник-министър, а преди това - в компанията \"Боинг\", написа стопанинът на Белия дом. Тръмп съобщи в четвъртък, че Матис подава оставка. Той заемаше този пост от 20 януари 2017 г. Решението е взето заради различия във възгледите с президента Тръмп.", "date": "2018.12.23", "title": "Патрик Шанахан ще ръководи временно Пентагона от 1 януари 2019 г."}
{"url": "https://www.24chasa.bg/novini/article/7214018", "text": "В Словакия тежък пътен инцидент по чудо се размина без жертви. На кадри, разпространени от полицията, се вижда как автомобил излита от пътя и се блъска в тавана на тунел. След това колата пада на земята и се преобръща. 44-годишният шофьор е в шок, но няма сериозни травми. Властите разкриха, че той е заспал зад волана. След направен тест е било установено, че мъжът не е бил под въздействието на алкохол или наркотици.", "date": "2018.12.23", "title": "Кола се вряза в тавана на словашки тунел (Видео)"}
{"url": "https://www.24chasa.bg/novini/article/7214070", "text": "Лека катастрофа на магистрала „Тракия” по обед предизвика 4-километрово задръстване. Инцидентът е станал на 22-ия километър в посока Пловдив. Движението се извършваше само в изпреварващата лента. Малко след 15.00 часа движението беше възстановено във всички ленти.                                                                                                                                                                                                                                                                                                                       ", "date": "2018.12.23", "title": "Катастрофа затрудни движението на АМ „Тракия”"}
{"url": "https://www.24chasa.bg/novini/article/7214073", "text": "Президентът на САЩ Доналд Тръмп съобщи в Туитър, че днес е разговарял по телефона с турския президент Реджеп Тайип Ердоган и е обсъдил с него \"бавното и изключително координирано\" изтегляне на американските войски от Сирия, предадоха осведомителните агенции. Тръмп написа, че е провел \"дълъг и продуктивен\" разговор с Ердоган, че двамата са обсъдили \"Ислямска държава\", ангажимента на двете страни в Сирия, както и \"бавното и изключително координирано изтегляне оттам на американските военни. \"След дълги години се връщаме у дома\", заявява Тръмп. Двамата са разговаряли и \"много нарасналата\" търговията между двете страни. Решението на Тръмп да изтегли американските сили от Сирия бе разкритикувано от американски законодатели, включително от неговата Републиканска партия, и доведе до оставката на министъра на отбраната Джим Матис.", "date": "2018.12.23", "title": "Тръмп каза, че е обсъдил с Ердоган изтеглянето на американските войски от Сирия"}
{"url": "https://www.24chasa.bg/novini/article/7213948", "text": "Рекордно голям брой хора лично поздравиха японския император за рождения му ден. Повече от 75 000 души се събраха пред остъклена тераса на императорския дворец в Токио, за да видят Акихито, предаде NOVA.  Имаше двоен повод за по-голям интерес към празника. Императорът става на 85 години, а освен това обяви, че ще абдикира преди следващия си рожден ден. В Япония императорът има церемониални функции, като реалната власт е в ръцете на премиера и правителството. Акихито е обичан от японците, които наричат трите десетилетия, които прекара на трона \"хей сей\", което означава \"да постигнеш мир\". Абдикацията му ще е заради напреднала възраст и влошено здраве. Император ще стане сина му Нарухито. Това ще е първата абдикация в Япония от повече от 200 години.", "date": "2018.12.23", "title": "Десетки хиляди поздравиха лично императора на Япония"}
{"url": "https://www.24chasa.bg/novini/article/7213991", "text": "Папа Франциск се помоли за загиналите, изчезналите и останалите без дом след цунамито в Индонезия, предаде Асошиетйед прес, цитирана от БТА.  Светият отец заяви пред туристите и поклонниците на площад \"Свети Петър\" във Ватикана, че в мислите си е с индонезийския народ, който е бил \"сполетян от мощни природни бедствия\". Изпитвам духовна близост с тези, които са останали без дом или страдат по някакъв друг начин, допълни той. Най-малко 222 души загинаха в Индонезия в резултат на цунамито, което в събота вечерта местно време помете хотели, домове и присъстващи на концерт на плаж. 28 човека са в неизвестност, а 843 бяха ранени. Папата призова хората да покажат солидарност, а международната общност - да окаже подкрепа за засегнатите от бедствието.", "date": "2018.12.23", "title": "Папата се помоли за жертвите на цунамито \nв Индонезия"}
{"url": "https://www.24chasa.bg/novini/article/7213547", "text": "Социалните служби масово отказват да приемат молби на инвалиди за новите безплатни винетки. „Казаха ни, че чакат разпореждане и след Нова година щяло да започне подаването на документите”, сигнализираха „24 часа” хора с увреждания. Те твърдят, че ги връщат служители в социалните бюра и същевременно ги предупреждавали да чакат опашки след началото на януари. Безплатна винетка се полага на всеки, които има решение на ТЕЛК за инвалидност от 50% нагоре. „Всяка година подавам молба през декември, сега казаха след 14 януари. Представяте ли си като се струпат изведнъж толкова много хора какво чакане ще е ”, притеснява се Петрана Василева от Пловдив. От „Социално подпомагане” в града на тепетата обясниха, че още нямат информация как точно ще става раздаването на стикерите, които са вече електронни. Оттам уточниха, че раздаването на винетките ще стартира още в първите дни на януари. Според тях причината за забавянето е промяна в наредба, която регламентира винетките. До 20-и декември била качена за обсъждане. Трябвало да бъде приета, след което да я разпратят на териториалните бюра „Социално подпомагане”, за да се запознаят с новия ред. Това била причината едва след Нова година да започнат да приемат заявленията. Не разполагали и с новите заявления. От пловдивската дирекция „Социално подпомагане” призоваха хората с увреждания да не се притесняват, тъй като сегашните им винетки важат до 31 януари 2019 г. Мнозина обаче са свикнали още през декември да се подадат заявленията, за да са спокойни, че са ги отметнали. \"Притесняваме, че изведнъж ще се струпаме много хора и това ще нагнети напрежение\", коментира Василева. Близо 12 000 са инвалидите само в Пловдив. „Който има право на безплатна винетка, ще му бъде издадена в срок”, уверява шефката на дирекцията Надя Танева. По думите й ще бъде създадена перфектна организация, включително и с отваряне на допълнителни приемни, за да могат да обслужат в срок всички инвалиди.", "date": "2018.12.23", "title": "Масово връщат инвалиди за новите безплатни винетки"}
{"url": "https://www.24chasa.bg/novini/article/7213993", "text": "Задържането на лица без уведомяване на близките за 48 часа (или 24 за децата) не е последователно разписано в законовите текстове и няма да е ефективно и ще остане единствено като едно излишно мракобесно решение. Това коментира пред   съдията от Софийския районен съд и бивш негов председател Методи Лалов. „Ще е „удар във въздуха”, отделно, че засяга неоправдано съществени граждански права”, коментира магистратът. Той отбеляза, че промените в НПК не са подготвени добре и всъщност ограничението ще засегне само задържаните по досъдебно производство – арестуваните по текстове от Закона за МВР ще продължат да имат право на обаждане. Освен това е странно, че няма списък от престъпления, за които да важат рестрикциите и всичко пада върху плещите на прокурора, който сам трябва да прежени как да действа. Според Лалов в сериозен риск са децата, които са с неукрепнала психика и за които не може да се очаква, че ще могат ефективно да се възползват от правото си на адвокат. „Такъв дебат не може да се води на инат. Ако това е резултатът на месеци работа, то са си изгубили времето”, подчерта съдията. Той се обяви и против разрастващите се правомощия на КПКОНПИ, защото това показва липса на визия за новия антикорупционен орган. Методи Лалов разкритикува и дългия престой в ареста на Десислава Иванчева и Биляна Петрова. Според него самият факт на отстраняването на двете от общината в „Младост” означава, че няма риск те да извършват ново престъпление – а именно опасността от такова трябва да е в основата на решение да се наложи най-тежката мярка за неотклонение.", "date": "2018.12.23", "title": "Съдия: Арестите в тайна от близките ще са мракобесни, но неефективни"}
{"url": "https://www.24chasa.bg/novini/article/7214008", "text": "Телата на всичките деветима работници, загинали при инцидента в руска мина в Пермския край вчера, бяха извадени на повърхността днес, предаде ТАСС, като се позова на оперативния кризисен щаб. Злополуката станала в мина за добив на поташ (калиев карбонат) в град Соликамск, на около 1500 километра североизточно от Москва, предаде БТА.  Деветимата загинали работници били хванати в капан заради пожар и силно задимяване. Осем техни колеги успели да избягат от мината. Пожарът вече е изгасен. Следственият комитет на Руската федерация заведе наказателно дело за нарушаване на правилата за безопасност в мината. Четирима работници са задържани във връзка с инцидента. Утре е обявен ден на траур в Пермския край.", "date": "2018.12.23", "title": "Извадиха телата на всичките 9 загинали при инцидента в руска мина"}
{"url": "https://www.24chasa.bg/novini/article/7213766", "text": "Ново поевтиняване на горивата има от няколко дни - масовият бензин в големите вериги се продава за 1,94 лв., а дизелът е 2,14 лв. Доскоро цените бяха с 5 ст. по-високи. При бензина това е най-ниското ниво от 30 месеца насам - по-евтин не е бил от юни 2016 г. Цената на дизела е на 8-месечен минимум. Причината за поевтиняването е падането на петрола. В края на миналата седмица котировките му се задържаха под 54 долара. Ако тези нива останат и през тази седмица, е възможно да има нов спад на горивата и бензинът да мине под 1,90 лева, а дизелът - под 2,10 лв.", "date": "2018.12.23", "title": "Бензинът 1,94 лева, най-евтин е от 30 месеца"}
{"url": "https://www.24chasa.bg/novini/article/7213818", "text": "Министър-председателят Бойко Борисов изпрати съболезнователна телеграма до президента на Република Индонезия Джоко Уидодо, съобщи пресслужбата на Министерски съвет. “От името на правителството на Република България и от свое име изказвам най-дълбоки съболезнования за многобройните жертви на разрушителното цунами в Зондския пролив, между островите Ява и Суматра”, казва премиерът Борисов в съболезнователния адрес. “В този трагичен момент моля, Ваше превъзходителство, да предадете най-искреното ни съчувствие към болката на семействата и близките на загиналите и на приятелския индонезийски народ”, посочва министър-председателят. Той пожела и бързо възстановяване на всички пострадали при природното бедствие.", "date": "2018.12.23", "title": "Борисов прати съболезнователна телеграма в Индонезия за жертвите на цунамито"}
{"url": "https://www.24chasa.bg/novini/article/7213815", "text": "Американската частна компания Спейс Екс (SpaceX) изстреля днес ракета носител с американски военен сателит, предадоха световните агенции, цитирани от БТА.  Ройтерс отбелязва, че това е първата космическа мисия на Спейс Екс, свързана с националната сигурност. Ракетата носител ще изведе на орбита най-мощния сателит за американската система за глобално позициониране Джи Пи Ес (GPS). Ракетата носител Фолкън 9 (Falcon 9) бе изстреляна от космодрума Кейп Канаверал, щата Флорида, в 8.51 ч. (15.51 ч. българско време). Сателитът, произведен от компанията Локхийд Мартин (Lockheed Martin), струва около половин милиард долара. От ново поколение, той е три пъти по-точен и осем пъти по-добре защитен срещу смущения в сравнение с предишни версии. Сателитът е наречен \"Веспучи\" по името на италианския мореплавател и картограф от 15-и век Америго Веспучи. Изстрелването му бе отложено четири пъти тази седмица заради неблагоприятни метеорологични условия и технически проблеми. Ройтерс определя днешния успешен старт като сериозен успех за Спейс Екс. Компанията на Илон Мъск от години се опитва да пробие на доходоносния пазар на изстрелванията на обекти в космоса за военни цели, който е доминиран от Локхийд Мартин и Боинг (Boeing).", "date": "2018.12.23", "title": "Спейс Екс изстреля ракета с американски военен сателит"}
{"url": "https://www.24chasa.bg/novini/article/7213823", "text": "Северноамериканското военновъздушно-космическо командване (НОРАД) ще проследи маршрута на шейната на Дядо Коледа въпреки частичното спиране на дейността на правителството на САЩ, предаде Асошиейтед прес. Американските въоръжени сили успокоиха днес малчуганите, че НОРАД ще ги държи в течение кога ще си получат подаръците в коледната нощ. Това ще стане благодарение на стотици доброволци във военновъздушната база \"Питърсън\" в щата Колорадо. Необходимите средства ще бъдат осигурени от бюджета на министерството на отбраната на САЩ, одобрен по-рано тази година. Утре НОРАД ще проследи пътя на Дядо Коледа за 63-и път. Традицията датира от 1955 г., когато вестник публикува реклама с телефонен номер на Добрия старец. Номерът обаче се оказал на Континенталното военновъздушно командване, предшественика на НОРАД. Въпреки грешката, военните отговаряли с удоволствие на питанията на децата къде се намира Дядо Коледа. Федералното правителство на САЩ спря частично работа, тъй като демократите и републиканците в Конгреса не успяха да се споразумеят за неговото финансиране заради искането на президента Доналд Тръмп в законопроекта да бъдат предвидени 5 милиарда долара за изграждане на стена по границата с Мексико.", "date": "2018.12.23", "title": "Космическото командване на САЩ ще проследи маршрута на дядо Коледа"}
{"url": "https://www.24chasa.bg/novini/article/7213842", "text": "Ботаниците от векове търсят скритите чудеса на растенията по цял свят. И въпреки това растенията все още крият тайни за науката, като се откриват нови и нови видове. Учените от кралските ботанически градини „Кю“ в Лондон са успели да открият над 100 нови и напълно непознати растения през 2018 г., пише Би Би Си, цитирана от БГНЕС. Ето и най-интересните от тях: 1. Билка, открита във водопад Необичайното растение е открито, прилепено към скалите на водопад в Сиера Леоне. Той взима проба от билката и я изпраща в „Кю гардънс“, където новият вид е идентифициран и кръстен на откривателя си – Лебиея Грандифлора. Растението е класифицирано като застрашено от изчезване още с откриването си. То е идентифицирано в район, който е заплашен от замърсяване заради миннодобивната дейност и хидроелектрически проект. Според учените рибите се хранят с билката и по този начин укрепват силата на екосистемата 2.Растение, ядящо насекоми, открито на отдалечен остров Има над 150 вида растения „стомна“ по света. Новооткрития вид Непентес биак расте само на малкия отдалечен остров Биак край северното крайбрежие на индонезийска Нова Гвинея. Цветовете му наподобяват стомна и то е заплашено от местния туризъм. Растенията от този вид могат да намерят приложение в медицината, които тепърва ще се проучват. 3. Растение, което може да помогне при лечението на рак Новото растение Киндиа ганган е от семейството на кафето. Ботаниците от „Кю гардънс“ са го открили да расте на пясъчните скали в близост до градчето Киндиа в Гвинея, Западна Африка. Биологични екстракти от него предполагат, че растението може да има приложения за медицински цели – включително при лечението на рак. 4. Контрабандна орхидея, спасена при незаконна продажба Уникална орхидея бе открита при опит да бъде нелегално продадена във Виентян, столицата на Лаос. Орхидеята с остри цветове, Папхиопедилум папилиолаотикус, е вече застрашен вид. 5. Сладък картоф, идентифициран по стара снимка Увивен сладък картоф, който се използва за храна в много части на света, първоначално е бил идентифициран по снимка в „Кю гардънс“ през 2002 г. Десетилетие по-късно изсушен екземпляр е бил открит в хербариума на ботаническата градина в Лондон. Растението с лилави цветове Диоскореа хуртери е било открито в шест района на Южна Африка. То вече е класифицирано като застрашено от изчезване. 6. Растение с вибриращи цветове от Виетнам Този нов вид Ореохарис трибрахтеата е бил забелязан при експедиция в Северен Виетнам. След това е бил пренесен за отглеждане във Великобритания. 7. Дърво от дъждовната гора Това огромно дърво расте в дъждовната гора в Гвинея, Западна Африка. През пролетта то има шокиращо розови цветове. Талботиела чееки е било неизвестно за науката до 2015 г. 8. Диво билково дърво Пимента берсилиае е от вида, който ни осигурява бахар – билката, която се използва не само за готвене, но и в козметиката. 9. Растение от облачната гора То е с розови цветове е било открито в долина в Боливия. 10. Дърво, смятано за изчезнало Едно дърво от Камерун, Верпис бали, за което е известно, че расте само и единствено в резервата Баменда хайландс. Смяташе се, че дървото е изчезнало напълно заради унищожаването на хабитата му.", "date": "2018.12.23", "title": "Ботаници откриха над 100 нови вида растения"}
{"url": "https://www.24chasa.bg/novini/article/7213858", "text": "Двама души пострадаха тежко, след като колата им се удари в дърво на пътя за Суходол, съобщи БНР. На място са изпратени три линейки. Единият от пострадалите е отведен в шокова зала на \"Пирогов\" в много тежко състояние с опасност за живота. Най-вероятната причина за инцидента е несъобразена скорост. Изпратени са и екипи на полицията. Движението в района се осъществява без затруднения.", "date": "2018.12.23", "title": "Тежка катастрофа на пътя за Суходол, двама души са ранени"}
{"url": "https://www.24chasa.bg/novini/article/7213835", "text": "Рибарско корабче потъна в Поморие, сигнализира читател на 24 часа, който изпрати кадри на потопеното във водата корито. Инцидентът е станал днес на кея, на метри от мястото, където миналата зима потъна туристическият кораб за разходки \"Кук\". Силният вятър скъсал въжетата на рибарското корабче, то се ударило в стената на кея и започнало да потъва. На борда му не е имало хора, установи проверка на \"24 часа\".", "date": "2018.12.23", "title": "Силен вятър потопи рибарско корабче в Поморие Снимки+видео)"}
{"url": "https://www.24chasa.bg/novini/article/7213903", "text": "Ръст на харчовете по Коледа и Нова година очакват от НАП. За миналогодишните празници беше поставен рекорд. През касовите апарати са минали над 1,4 млрд. лв., предаде  Пиковите дни са били 22 и 29 декември когато сме платили в брой по почти 300 милиона лева. Навръх празниците разходите се свиват драстично, на самата Коледа сме похарчили почти 5 пъти по-малко – 67 млн. лв. Във всеки от останалите дни през касовите апарати минават над 100 млн. Заради ръста на икономиката и доходите се очаква тази година да бъде поставен нов рекорд. „Наблюдаваме една стабилна тенденция на повишаване на харчовете. Най-големите пикове в предколедното и новогодишно харчене са точно два дни преди новогодишната нощ. А, противно на очакванията, празнуването на самите празници не формира толкова голям паричен поток хората са похарчили повече пари в подготовката преди това”, коментира говорителят на НАП Росен Бъчваров.", "date": "2018.12.23", "title": "НАП очакват рекордни харчове по Коледа и Нова година"}
{"url": "https://www.24chasa.bg/novini/article/7213909", "text": "Френският президент Еманюел Макрон изрази днес дълбоко съжаление по повод решението на американския му колега Доналд Тръмп да изтегли войниците на САЩ от Сирия, предадоха Франс прес и Ройтерс, цитирани от БТА.  \"Един съюзник трябва да бъде надежден и да се координира с другите съюзници\", подчерта Макрон на съвместна пресконференция в Чад с президента Идрис Деби. Френският президент отдаде дължимото на американския министър на отбраната Джеймс Матис, който подаде оставка, след като Тръмп реши да изтегли контингента на САЩ от Сирия. Макрон нарече Матис \"надежден събеседник\". Френският президент подчерта важната роля в борбата в Сирия срещу групировката \"Ислямска държава\" на Сирийските демократични сили - доминирана от кюрдите коалиция. \"Призовавам всички. . . не забравяйте какво им дължим\", апелира Макрон. Той похвали доброто партньорство между Франция и Чад в борбата срещу джихадистките групировки в района на пустинята Сахара и Сахел.", "date": "2018.12.23", "title": "Макрон изрази дълбоко съжаление за \nизтеглянето на американските войници от Сирия"}
{"url": "https://www.24chasa.bg/novini/article/7213911", "text": "Турският президент Реджеп Тайип Ердоган днес обвини израелския министър-председател Бенямин Нетаняху в извършване на \"държавен терор\", предадоха световните агенции. Нетаняху, ти си тиранин, каза Ердоган пред поддръжници в Истанбул, като обвини Израел в \"убийството на десетки хиляди невинни мъже, жени и деца на всякаква възраст в Палестина\", информира ДПА, цитирана от БТА.  Ердоган, който е поддръжник на палестинците, заяви, че осъжда \"извършваните от Израел масови убийства и престъпления срещу човечеството\". Изявлението на Ердоган бе направено, след като вчера премиерът на Израел обвини Турция, че \"избива\" кюрди. Нетаняху критикува неправилния човек. Като президент на Турция аз помагам на угнетените. А израелският министър-председател сее зло, каза днес още Ердоган, цитиран от ТАСС. По-рано днес и турският външен министър Мевлют Чавушоглу обвини Нетаняху за \"гибелта на хиляди палестинци\". Израелският премиер Нетаняху е \"хладнокръвен убиец\" в модерни времена, написа Чавушоглу в Туитър. Междувременно днес израелският премиер окачестви Ердоган като \"антисемитски тиранин\", който е \"обзет от Израел\", предаде ДПА.", "date": "2018.12.23", "title": "Ердоган обвини Нетаняху в извършване на \"държавен терор\""}
{"url": "https://www.24chasa.bg/novini/article/7213944", "text": "Израелският лидер Бенямин Нетаняху заяви днес, че решението на САЩ да изтеглят силите си от Сирия няма да се отрази на политиката на Израел, предаде Асошиейтед прес, цитирана от БТА.  Израел \"ще продължи да противодейства на опитите на Иран да се окопае във военно отношение в Сирия и дори, ако е необходимо, ще разшири действията си там\", каза Нетаняху. Израел, подобно на други, беше изненадан от решението на президента на САЩ Доналд Тръмп да изтегли през следващите седмици двете хиляди американски военнослужещи от Сирия, отбелязва Асошиейтед прес. Това предизвика оставката на министъра на отбраната Джеймс Матис и на американския специален представител в глобалната коалиция срещу \"Ислямска държава\" Брет Макгърк. Няколко републиканци заявиха, че изтеглянето от Сирия е равнозначно на изоставяне на американски съюзници като Израел. В днешното си изказване Нетаняху, който твърди, че е в добри отношения с Тръмп, заяви, че \"сътрудничеството със САЩ ще продължи на пълни обороти\".", "date": "2018.12.23", "title": "Нетаняху: Изтеглянето на Тръмп от Сирия \nняма да промени политиката на Израел към Иран"}
{"url": "https://www.24chasa.bg/novini/article/7213960", "text": "9407 са висшите държавници, които подават декларации за имущество. Това са т.нар. PEPs  . В събота “24 часа” съобщи, че някои банки отказват депозити и дори връщат пари на политици, магистрати и други важни хора. Причината е изискването да се подава информация към НАП и други контролни агенции за движения по сметките им. От януари 2017 г. България е част от автоматичен обмен на данни с Общото икономическо пространство на ЕС и с още 90 държави. Това означава, че банките са длъжни веднъж годишно да дават на БНБ и НАП информация за сметки и движения по тях. За целта се изисква специален софтуер. За част от банките той е твърде скъп и поради това те предпочитат да откажат откриване на сметка, дори парите да са очевидно чисти. Предполага се, че в групата на хората, чиито сметки, депозити и кредити са под специално наблюдение на банките влизат тези, които подават декларации по Публичния регистър. А те са 9407 души. Сред тях са 4168 магистрати - съдии, прокурори и следователи. Те подават декларациите си пред Инспектората на Висшия съдебен съвет. Останалите 5239 души включват президента, вицепрезидента, премиера и министрите, техните заместници, омбудсман, кметове и шефове на агенции, главен секретар на МВР, членовете на ЦИК, СЕМ и КЕВР и други висши чиновници. Те подават декларации пред Комисията за противодействие на корупцията и отнемане на незаконно придобито имущество. Предни дни зам.-шефката на КПКОНПИ Силвия Къдрева заяви в парламента, че комисията прави проверка на 5116 задължени лица, включително техните съпрузи, както и лицата, с които се намират във фактическо съжителство на съпружески начала, и ненавършилите пълнолетие деца. 123-ма не са подали декларации в срок.", "date": "2018.12.23", "title": "Сметките на 9407 важни в държавата под лупа"}
{"url": "https://www.24chasa.bg/novini/article/7213785", "text": "Температурите в Източна Турция паднаха до минус 17 градуса по Целзий, съобщи турската телевизия СиЕнЕн-Тюрк, цитирана от БТА.  Силен сняг вали в редица окръзи в Източна Турция, където термометрите отчитат отрицателни температури. Най-ниска температура за изминалото денонощие бе измерена в град Текман, окръг Ерзурум - минус 17 градуса по Целзий. В град Гьоле, окръг Ардахан, живачният сълб показа минус 16 градуса, в град Карс - минус 11, в Ерзурум - минус 8, в Ерзинджан - минус 5, а в Агръ - минус 3 градуса по Целзий.", "date": "2018.12.23", "title": "Температурите в Източна Турция паднаха до минус 17 градуса по Целзий"}
{"url": "https://www.24chasa.bg/novini/article/7213635", "text": "Шестнадесет мигранти, включително две деца, опитали се да стигнат с рибарски кораб от Франция до Великобритания, бяха спрени тази нощ край северното френско пристанище Булон сюр Мер, съобщиха местните власти, цитирани от Франс прес и БТА. Около 04.45 ч. (5.45 ч. българско време) капитанството в Булон сюр Мер било разтревожено от необичайно поведение на плавателен съд при излизане от пристанището, съобщи в комюнике морската префектура за Ламанш и Северно море. Рибарски кораб плавал без светлини, не отговарял на радиосигнали и поел по странен курс. Тогава френският Център за морски операции извикал специален спасителен кораб, който да подпомогне плавателния съд, отдалечил се вече на 10 км от френския бряг. Така властите взели в свои ръце съдбата на 16-те мигранти \"в както изглежда добро здравословно състояние\". От октомври опитите мигранти да прекосят водите между Франция и Великобритания зачестиха въпреки рисковете, свързани с натоварения морски трафик, силните течения и ниската температура на водата, отбелязва Франс прес.", "date": "2018.12.23", "title": "Франция залови 16 мигранти, пътували с кораб към Великобритания"}
{"url": "https://www.24chasa.bg/novini/article/7213650", "text": "Диалогът между Белград и Прищина трябва да се води в ООН с посредничеството на Русия, Китай и САЩ, заяви сръбският министър за иновациите и технологиите Ненад Попович, цитиран от ТАСС. Европейският съюз не може да гарантира изпълнението на постигнатите споразумения между Белград и Прищина, заради което преговорите между Белград и Прищина трябва да се водят в ООН с посредничеството на трите големи държави, поясни Попович, който се срещна днес в Москва с представители на руското правителство. Русия е готова да се включи в преговорите за Косово, ако Америка директно би се включила в този процес и ако Белград официално помоли за това Москва, каза сръбският министър. Той изтъкна, че след като Прищина наложи 100-процентен данък на сръбския внос и след решението за създаване на косовска армия е станало ясно, че ЕС е \"безсилен да предостави гаранции за това, че споразуменията, постигнати между Белград и Прищина, ще се спазват\". Поради тази причина сега ни е необходим нов формат за диалог между Белград и Прищина, посочи Попович.", "date": "2018.12.23", "title": "Сръбски министър: Диалогът ни с Прищина трябва да се води в ООН с помощта на Русия, САЩ и Китай"}
{"url": "https://www.24chasa.bg/novini/article/7213656", "text": "Двамата задържани във връзка с полетите на дронове, станали причина лондонското летище Гетуик да бъде затворено, са пуснати на свобода без обвинения, съобщи днес полицията в графство Съсекс, цитирана от световните агенции. \"И двамата оказаха пълно съдействие на нашите следствени действия и изпитвам задоволство, че те вече не са заподозрени за случаите с дронове на Гетуик\", каза полицейски представител, цитиран от БТА. 47-годишен мъж и 54-годишна жена бяха арестувани в петък вечерта в Кроли (населено място на около 8 км от летището) по подозрение в \"криминално използване на дронове\". Полицейският представител каза, че разследването на полицията продължава, и поиска от обществеността да предостави всякаква информация, която би могла да доведе до арестуването на отговорните. Засичания на дронове на Гетуик причиниха внезапно спиране на работата на второто по големина британско летище в навечерието на коледните празници. Това наложи около 1000 полета да бъдат отменени или пренасочени.", "date": "2018.12.23", "title": "Освободиха двамата задържани за хаоса с дроновете на летище \"Гетуик\""}
{"url": "https://www.24chasa.bg/novini/article/7213412", "text": "Кметът на велинградското село Грашево Асен Мастев е блъснал два паркирали автомобила във Велинград и е избягал от местопроизшествието, съобщи за \"24 часа\" говорителят на полицията Мирослав Стоянов. Сигналът за случилото се бил подаден в събота рано сутринта. Изпратените на място полицейски екипи установили, че пред къща за гости в курортния център неизвестен водач е блъснал паркирани \"Пежо\" и \"Фолксваген\". Вместо да остане на мястото и да сигнализира органите на реда виновникът за инцидента напуснал местопроизшествието. От полицията във Велинград незабавно предприели действия по издирване и установяване на избягалия извършител. Няколко часа по-късно се оказало, че това е 41-годишният кмет на Грашево. Било установено, че той е блъснал двата паркирани автомобила зад волана на служебния си автомобил \" Фолксваген\".", "date": "2018.12.23", "title": "Кмет блъсна две коли и избяга от\nместопроизшествието във Велинград"}
{"url": "https://www.24chasa.bg/novini/article/7213413", "text": "Вълна цунами, която връхлетя Индонезия в събота вечерта, е помела сцената на поп концерт на открито, отнасяйки членове на групата и много хора от публиката. Това може да се види на видео, което днес бе качено в социалните мрежи, предаде Франс прес, цитирана от БТА. Вокалистът Риефиан Фажарсиах на групата \"Севънтийн\", която е имала концерт, публикува по-късно видеото, съобщавайки, че басистът и мениджърът са загинали. Групата изнасяла концерта си в събота вечерта на плаж в крайната западна точка на остров Ява преди той да бъде погълнат от водната стена.", "date": "2018.12.23", "title": "Цунамито в Индонезия помете публика и музиканти на концерт на остров Ява (Видео)"}
{"url": "https://www.24chasa.bg/novini/article/7213458", "text": "Вулканът, който вероятно е предизвикал смъртоносното цунами, ударило Индонезия в събота вечерта, се е показал от водите преди 90 години, когато е бил формиран от легендарния Кракатау. От 10 години той е обект на много внимателно наблюдение, предаде Франс прес, цитирана от БТА. Анак Кракатау или \"детето\" на Кракатау в превод от индонезийски, стана особено активен през юни. Оттогава изхвърля понякога огромни стълбове от пепел много високо в небето. През октомври едва не затрупа с лава един туристически кораб. Според специалистите Анак Кракатау се е формирал около 1928 г. в калдерата на Кракатау - вулканично образувание, получено при сриване на кратера навътре след катастрофалното изригване на стария вулкан през 1883 година. Анак Кракатау се е превърнал в малък вулканичен остров, чийто кратер е разположен в момента на 300 м над морското равнище. От самата си поява Анак Кракатау е активен почти постоянно и расте с всяко изригване, каквито се случват през две-три години, обясни за АФП вулканологът Рей Кас от австралийския университет \"Монаш\". \"Повечето изригвания са сравнително слаби според скалата за експлозивни изригвания\", добави той. Случаят от събота наподобява според него \"сравнително слабо експлозивно изригване\", но то може да е отключило или съвпаднало с някакво събитие под водата - свличане на земни маси или земетръс, което да е предизвикало смъртоносното цунами. На този остров не живее никой, но вулканът е забележителност, често посещавана от туристи, а и твърде притегателен обект за вулканолозите. Започнал да изригва на 27 август 1883 г., Кракатау изхвърля пепел на височина над 20 км. Следват експлозии, дочути в Австралия, а и чак на 4500 км разстояние - близо до остров Мавриций. Поради огромното количество пепел в атмосферата наоколо в региона две денонощия цари мрак. Година по-късно заради изхвърления във въздуха прах изгревите и залезите в цял свят са зрелищни гледки. Метеорологичната обстановка също се обърква години напред. Цунамито, предизвикано от това изригване, убива над 36 000 души и става една от най-тежките природни катастрофи, които планетата познава. Индонезийският архипелаг, включващ 17 000 острови и островчета, е формиран на мястото, където се срещат три големи тектонични плочи - индо-тихоокеанската, австралийската и евразийската. Държавата е разположена в \"огнения пояс\", опасващ Тихия океан - зона на силна сеизмична активност, припомня АФП.", "date": "2018.12.23", "title": "Изригване на вулкана \"Детето на Кракатау\" вероятно е предизвикало цунамито в Индонезия (Видео)"}
{"url": "https://www.24chasa.bg/novini/article/7213459", "text": "Късо съединение н коледна украса причини пожар в къща в павликенското село Върбовка. Сигнал за инцидента на ул.28-ма бил получен в 22:41 часа в събота в Оперативен център Велико Търново,  съобщават от пожарната. На мястопроизшествието се отзовали огнеборци от Павликени. Те успели да спасят сградата, но огънят е унищожил 60 кв.м покрив, 10 квадрата каратаван, домашно имущество. Опушени са 100 кв.м стени.", "date": "2018.12.23", "title": "Коледна украса подпали къща в Павликенско"}
{"url": "https://www.24chasa.bg/novini/article/7213470", "text": "Руският президент Владимир Путин поиска тази сутрин нов доклад за ситуацията в мината в град Соликамск (около 1500 километра североизточно от Москва), където снощи стана авария. Държавният глава разпореди да се отпусне максимална помощ на роднините на загиналите и да бъдат всестранно проучени причините за трагедията. Това съобщи днес пред журналисти губернаторът на Пермския край Максим Решетников, предаде ТАСС, цитирана от БТА. След пожар и задимяване спасители са открили в мината за добив на поташ - собственост на компания \"Уралкалий\", телата на осем души, съобщиха по-рано местните власти. Правителството на Пермския край ще изплати на семействата на жертвите, сред които има много малолетни деца, по един милион рубли, заяви губернаторът Решетников. По-рано бе съобщено, че организацията подизпълнител \"УС-30\", чиито работници са загинали в мината, ще изплати на семействата им по 2 милиона рубли. Отделни суми са предвидени за лицата на пълна тяхна издръжка. Освен това ще бъдат изплатени и застраховки - по около 1 милион рубли за всеки загинал. Осем души от общо 17-те, работили в мината по време на инцидента, не пострадаха и успяха да излязат на повърхността, напомня ТАСС. Спасители издирват в момента последния от деветимата миньори, блокирани под земята по време на пожара. Подготвя се изваждането на откритите тела. На местопроизшествието действа оперативен щаб. Представители на \"Уралкалий\" съобщиха, че пожарът е избухнал на дълбочина 340 метра при строителни работи в нова минна шахта, дълбока 500 метра. Местният клон на руското федерално следствие е образувал по случая наказателно дело за нарушение на нормите за сигурност, причинило смъртта на трима и повече души.", "date": "2018.12.23", "title": "Путин разпореди максимална помощ за семействата на загиналите в мината в Соликамск"}
{"url": "https://www.24chasa.bg/novini/article/7213473", "text": "Изпълнението на проекта \"Северен поток-2\" върви по график и вече са изградени близо 370 километра от газопровода, съобщи днес операторът на проекта компанията Норд стрийм 2 (Nord Stream 2), цитирана от ТАСС и БТА. Към момента са положени тръбите на участък от около 370 километра, се посочва в комюникето на компанията, публикувано днес на сайта й. Както бе съобщено по-рано Норд стрийм 2, чийто единствен акционер е руският газов концерн Газпром, е получила необходимите разрешения в четири от петте страни по маршрута на \"Северен поток-2\". По газопровода се работи в Швеция, Финландия, Германия и Русия в съответствие с издадените национални разрешителни. Проектът \"Северен поток-2\" предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. Общата стойност на проекта се оценява на 9,5 милиарда евро. На 12 декември Европейският парламент призова да бъде спрян строежът на разширението на газопровода \"Северен поток\". Резолюцията бе утвърдена с 433 гласа \"за\", 105 \"против\" и 30 въздържали се. Причина за призива е ключовата роля на Украйна в европейската енергийна мрежа, се посочва в съобщение на ЕП. Според евродепутатите доизграждането на газопровода, който заоби", "date": "2018.12.23", "title": "Операторът на \"Северен поток-2\": Вече са готови близо 370 км от газопровода"}
{"url": "https://www.24chasa.bg/novini/article/7213482", "text": "Астрономи забелязаха изригване, идващо от бебе звезда на разстояние от 685 светлинни години, което е 10 000 по-мощно от изригването на Слънцето, съобщава в. „Дейли мейл“. Според учените звездното изригване може да предостави ценна информация за зараждането на потенциално обитаеми екзопланети, и за това как подобни събития могат да повлияят на космическия материал, заобикалящ далечни звезди, предава Нова телевизия. Звездата от тип М е само на 2 милиона години, което означава, че ще измине още доста време преди да достигне пълните си размери. Тя е била забелязана с от обсерваторията в Чили, с помощна на мощния телескоп Next-Generation Transit Survey. Въпреки че звездите от тип М имат силно магнитно поле, което не им позволява да изригват, според учените наблюдаваното явление е изключително рядко и се повтаря на всеки три години. „Това е звезда, която показва лека активност и през останалото време е изключително рядка“, твърди доктор Джеймс Джакман от Университета Уоруик. „И изведнъж забелязахме, че яркостта на звездата нарасна седем пъти над нормалните нива само за няколко часа. След изригването тя отново се успокои“. „Виждали сме подобна активност при слънцето, но никога не са били толкова мощни“, твърдят учените. Вероятно поведението на звездата се дължи на факта, че тя е все още „бебе“ и е в началото на жизнения си цикъл. В началото на годината беше наблюдавано подобно явление от звезда червено джудже. Според учените радиацията при изригването й може да заплаши живота на всяка обитаема планета в обсега й.", "date": "2018.12.23", "title": "Звезда изригна 10 000 пъти по-мощно от Слънцето"}
{"url": "https://www.24chasa.bg/novini/article/7213494", "text": "В Областната дирекция на МВР-град Добрич, са установени общо 59 извършители на криминални престъпления срещу 72 за същия месец на 2017 г – съобщават от ведомсвото.. От регистрираните през м. ноември 2018 г. криминални престъпления, тези против личността са 18, които съставляват 12.68% от всички престъпления, престъпленията против собствеността са 51, което е 35.92%, а общоопасните престъпления са 53 и съставляват 37.32%. Престъпленията против личността през м. ноември 2018 г. в сравнение със същия месец на 2017 г. са на същите нива – 18 срещу 19. През отчетния месец е регистрирано едно убийство, което е разкрито. От половите престъпления са регистрирани 3 блудства, 2 от тях са разкрити. Регистрирани са 3 леки и средни телесни повреди срещу 9 за същия месец на предходната година. Значително е намален броят на престъпленията против собствеността през м. ноември 2018 г. в сравнение със същия месец на 2017 г. – 51 срещу 80. През м. ноември 2018 г. няма регистрирани грабежи. През сравнителния период на 2017 г. са регистрирани 5 грабежа, от които 2 са разкрити. Кражбите са 39, през м. ноември 2017 г. са били 56, намалението е с 30.36%.. Има намаление при кражбите на селскостопанска продукция – 2 срещу 12 и при кражбите от офиси – 1 срещу 2, увеличение се наблюдава при кражбите от магазини – 6 срещу 5, джебчийските кражби – 1 срещу 0 и кражбите на оръжие и боеприпаси – 1 срещу 0, на същите нива са домовите кражби – 11 срещу 11 и кражбите на части и вещи от МПС – 2 срещу 2. През отчетния месец са регистрирани 4 измами срещу 4 за м. ноември 2017 г. Намален е броят на общоопасните престъпления – 53 срещу 78 през същия месец на 2017 г. През отчетния месец са установени 23 случая на управление на МПС след употреба на алкохол или наркотици срещу 20 за м. ноември на предходната година. Регистрираните случаи на управление на МПС без свидетелство за правоуправление са 2 срещу 9. Регистрираните престъпления свързани с наркотични вещества през м. ноември 2018 г. са 10 срещу 23 за същия период на 2017 г. През отчетния месец няма регистрирани посегателства спрямо МПС срещу 6 през сравнителния месец на предходната година. През отчетния месец е регистрирано 1 незаконно притежание на огнестрелно оръжие срещу 1 за същия месец на миналата година.", "date": "2018.12.23", "title": "Намален е броят на опасните престъпления в Добичка област"}
{"url": "https://www.24chasa.bg/novini/article/7213500", "text": "Катастрофа е станала в началото на автомагистрала \"Хемус\" малко след изхода от София, видя читател на \"24 часа\". В едната лента движението е ограничено и се е образувала колона от коли. В другата лента се пропускат за преминаване автомобилите. На мястото на инцидента има и полиция.", "date": "2018.12.23", "title": "Катастрофа в началото на \"Хемус\" на изхода от София, има задръстване (Снимка)"}
{"url": "https://www.24chasa.bg/novini/article/7213507", "text": "Испанският премиер Педро Санчес, който даде интервю за в. \"Вангуардия\" след края на изнесеното заседание на испанското правителство в Барселона, заяви, че \"Хенералитат\", автономното регионално правителство на Каталуня, трябва да премине от прокламации към реален диалог, предава БТА. Не можем да постигнем политическо уреждане на кризата, която Каталуня преживява вече десетилетия, без да изградим пространство на доверие и институционални задължения, каза испанският премиер. Според него диалогът между Мадрид и Барселона \"винаги трябва да се води в рамките на конституцията и устава на Каталуня\". Санчес отбеляза, че правителството е за диалог, споразумение и компромис, които гарантират съвместното съществуване в каталунското общество. Решаването на каталунския проблем, свързан със засилването на сепаратистките настроения в региона, ще отнеме години, допълни испанският премиер в интервюто за водещото каталунско издание. На 20 декември Санчес проведе втората си среща с ръководителя на каталунското правителство Ким Тор. След края й двете страни съобщиха, че са се ангажирали да полага усилия за поддържане на диалога за уреждане на регионалния проблем. Централното и регионалното правителство са стигнали до общия извод, че по бъдещето на Каталуня има конфликт. Заради референдума за отделянето на Каталуня от Испания през октомври миналата година взаимодействието между Мадрид и Каталуня на практика бе прекратено. Правителството ограничи самоуправлението на Каталуня и се опита да нормализира ситуацията областта. Сега прякото управление на Мадрид в Каталуня е отменено, но въпреки това напрежението в отношенията между централната и регионалната власт не е отпаднало. Каталунското ръководство заявява, че няма да се отклони от пътя към извоюването на независимост, а централното правителство отхвърля възможността да се обсъжда провеждането на референдум по този въпрос.", "date": "2018.12.23", "title": "Педро Санчес: Няма как да решим кризата в Каталуня, без да изградим доверие"}
{"url": "https://www.24chasa.bg/novini/article/7213517", "text": "Турският президент Реджеп Тайип Ердоган днес поздрави християните в Турция по повод предстоящата Коледа, съобщи Анадолската агенция, цитирана от БТА. Турция винаги е отдавала огромно значение на правата на човека, на свободата на словото и вероизповеданията. Стремим се към това всички граждани на Турция да могат да живеят в съответствие с религиозните си убеждения и културни традиции, се казва в посланието на Ердоган. Културното и религиозно многообразие е безценно богатство на Турция, което формира основата на единството и солидарността на турското общество, подчерта президентът. Поздравявам всички християни в Турция и християнския свят с предстоящото Рождество, каза Ердоган.", "date": "2018.12.23", "title": "Ердоган: Поздравявам всички християни с престоящото Рождество"}
{"url": "https://www.24chasa.bg/novini/article/7213530", "text": "Броят на загиналите в Индонезия от вълната цунами нарасна до 222 души, а ранените вече са над 800, съобщиха местните власти, които се опасяват, че цифрите ще се увеличават през следващите часове, предаде АФП. \"Загинали са 222 души, 843 души са ранени и 28 се водят за изчезнали\", съобщи говорителят на индонезийската агенция за реакции при бедствия Сутопо Пурво Нугрохо, подчертавайки, че вероятно през следващите часове тези цифри ще се увеличават.", "date": "2018.12.23", "title": "Жертвите на цунамито в Индонезия станаха 222, ранени са над 800 (Снимки, видео)"}
{"url": "https://www.24chasa.bg/novini/article/7213603", "text": "Незаконна сеч е извършена в района на ДГС-Разлог. При обход в местността Мразеница служители на териториалното поделение на Югозападното държавно предприятие /ЮЗДП/ са открили отсечени 66 елитни дървета от бял бор, съобщиха от пресцентъра на държавното предприятие. Повалената строителна дървесина - над 50 кубически метра, не е била разкроена и извозена, а е оставена на място. \"По всяка вероятност дръзкото посегателство е тенденциозно и умишлено, с цел да се компрометират засилените мерки срещу системните нарушители в района на Разлог\", се посочва в съобщението. За случая са уведомени органите на МВР, които извършват следствени действия.", "date": "2018.12.23", "title": "Незаконна сеч на 66 дървета бял бор разкриха в Разложко"}
{"url": "https://www.24chasa.bg/novini/article/7213649", "text": "Полицията в Бургас разследва инцидент, при който един от служебните автомобили с двама служители на МВР вътре, е бил уцелен с тухла, научи \"24 часа\". За щастие униформените не са пострадали, но панорамното стъкло на автомобила е счупено, казаха осведомени. Инцидентът е станал близо до ОУ \"Братя Миладинови\" в едноимения бургаски квартал малко след 01,30 ч. по-миналата нощ. Двамата служители на Второ РУП са били в района, за да извършат проверка по сигнал, когато от висок етаж на бл.41 полетяла тухла. Тя паднала върху полицейския автомобил. Като по чудо случаят се разминал само с уплаха и материални щети. \"Лицето е установено, изяснено е, че е хвърлило по колата на служителите парче от итонг. Работи се по случая\", потвърди пред наш репортер директорът на ОД МВР Бургас старши комисар Калоян Калоянов.", "date": "2018.12.23", "title": "Бургазлия цели полицаи с тухла, чупи стъклото на патрулката"}
{"url": "https://www.24chasa.bg/novini/article/7213609", "text": "Осъждан за убийство и други престъпления мъж е успял да избяга от обекта, на който работи в София, предава  Затворникът вече е арестуван, но смущаващото в случая е, че той е трябвало да се труди… на територията на Националната следствена служба. Димитър Стоянов вчера се очаквало да се прибере в затворническото общежитие в Казичене, където изтърпява наказание при по-лек режим, но така и не се върнал. Все още не са ясни обстоятелствата, при които е успял да напусне НСлС. Веднага е започнало издирването на Стоянов, като той е бил заловен днес и вече се намира в Софийския затвор. Бягството обикновено води до удължаване на наказанието зад решетките.", "date": "2018.12.23", "title": "Осъждан за убийство избяга от сградата на следствието"}
{"url": "https://www.24chasa.bg/novini/article/7213617", "text": "Турция разполага допълнителни сили по границата си със Сирия, предаде Ройтерс, цитирана от БТА. По данни на ДХА около 100 военни коли са се насочили към границата. Засилената военна активност се наблюдава броени дни, след като турският президент Реджеп Тайип Ердоган обяви, че Турция ще отложи планираната военна операция срещу сирийските кюрдски милиции Сили за защита на народа (СЗН) в Северна Сирия. Ердоган направи изявлението, след като САЩ обявиха, че ще изтеглят войниците си от Сирия, отбелязва Ройтерс. ДХА информира, че турският военен конвой, насочил се към граничния град Килис (окръг Хатай), включва танкове, гаубици, автобуси, превозващи командоси. Част от военната техника и персоналът ще бъдат разположени по граничните постове, докато някои войници и военни коли са преминали в Сирия (през турския град Елбейли), съобщава агенцията. Елбейли е разположен на 45 километра от северния сирийски град Манбидж, за който Анкара и Вашингтон имат големи разногласия.", "date": "2018.12.23", "title": "Турция разполага допълнителни сили по границата със Сирия"}
{"url": "https://www.24chasa.bg/novini/article/7213231", "text": "Германската канцлерка Ангела Меркел се очаква да пристигне на двудневно посещение в Атина на 10 януари, съобщава вестник \"Катимерини\", цитиран от БТА. Меркел, която неотдавна отстъпи ръководството на Християндемократическия съюз, ще се срещне с гръцкия президент Прокопис Павлопулос, с премиера Алексис Ципрас и с лидера на основната опозиционна партия Кириакос Мицотакис. Според източници от Берлин основната цел на посещението е да предаде положително послание след излизането на Гърция от спасителните й програми. Моментът на посещението изглежда е свързан и с регионалните събития на Балканите, отбелязва изданието. Меркел вероятно ще подкрепи левия премиер на Гърция преди очаквания парламентарен вот по споразумението за името на Република Македония. Прилагането на третата спасителна програма от управляващата партия СИРИЗА и сътрудничеството в миграционната криза подобриха отношенията между двамата лидери, които бяха сериозно влошени заради решението на Ципрас да свика референдум за мерките за икономии през 2015 г.", "date": "2018.12.23", "title": "Меркел на визита в Гърция на 10 и 11 януари, ще се срещне с Ципрас"}
{"url": "https://www.24chasa.bg/novini/article/7213235", "text": "Надлезът на село Звъничево днес вече е опесъчен, местните хора посочват, че толкова пясък никога не е хвърлян на пътя, предава  .  Надлезът на село Звъничево днес вече е опесъчен, местните хора посочват, че толкова пясък никога не е хвърлян на пътя. Заледеният участък и гъстата мъгла са причина за тежката катастрофа. Надлезът обаче тъне и в мрак. Според човек от Звъничево, преди години са откраднати кабелите за осветлението и нови не са сложени. АПИ апелира шофьорите да карат с повишено внимание и със скорост, съобразена с метеорологичната обстановка. Днес се очакват по-високи температури, но ще има валежи – също предпоставка за катастрофи.", "date": "2018.12.23", "title": "Надлезът на село Звъничево вече е опесъчен, но е без осветление"}
{"url": "https://www.24chasa.bg/novini/article/7213239", "text": "Спасители са открили телата на осем души в , съобщава ТАСС, позовавайки се на пресслужбата на правителството на Пермския край. \"Девет души се оказаха блокирани в следствие на пожар и задимяване. От тях петима са от Пермския край, трима са от Башкирия, а един от Краснодарския край\", уточни по-рано губернаторът на Пермския край Максим Решетников. Злополуката станала в мина за добив на поташ (калиев карбонат), собственост на руската компания Уралкалий, която се занимава с добив на калиев карбонат. Спасителните екипи са се спуснали отново в мината, за да издирват тялото на деветия миньор.", "date": "2018.12.23", "title": "Откриха телата на 8 души в мина в Соликамск, загинали след пожар и задимяване"}
{"url": "https://www.24chasa.bg/novini/article/7213242", "text": "Френският президент Еманюел Макрон се срещна с френски войници в Чад и оцени успеха на антитерористичната мисия, която те провеждат в региона, предаде ДПА, цитирана от БТА. Франция има около 4500 войници, участващи в операцията Бархан, която се бори срещу въоръжени бойци в Чад, Мавритания, Мали, Буркина Фасо и Нигер. Макрон говори пред около 1000 войници в столицата Нджамена, на които каза да работят за създаването на регионална антитерористична сила, съставена от петте африкански страни. \"Идните месеци ще бъдат решаващи\", посочи френският президент. Той изтъкна \"отличното сътрудничество\" между Франция и Съединените щати, както и с други съюзнички, които също са активни в региона, като Великобритания, Испания, Германия и Естония. По-рано по време на среща с президента на Буркина Фасо Рош Марк Кристиан Каборе в Париж Макрон потвърди подкрепата си за страните Сахел (Мавритания, Нигер, Чад, Буркина Фасо и Мали). \"Ние ще продължим да работим със страните от Сахел, докато победата не бъде пълна\", посочи френският държавен глава.", "date": "2018.12.23", "title": "Макрон се срещна с френски войници в Чад, участващи в антитерористична мисия"}
{"url": "https://www.24chasa.bg/novini/article/7213244", "text": "Пади Ашдаун, бивш лидер на британските Либерални демократи и бивш върховен представител на международната общност в Босна и Херцеговина, почина на 77 години в събота, съобщи Ройтерс, цитирана от БТА. Ашдаун оглавяваше центристката партия в продължение на 11 години до 1999 г., противопоставяйки я на Консервативната и Лейбъристката партия. Партията заяви, че Ашдаун е починал след кратко боледуване. Той е бил хоспитализиран наскоро с рак на пикочния мехур. Британският премиер Тереза Мей заяви, че Ашдаун е служил на страната си с отдаденост. \"Той посвети живота си на обществената служба и изключително много ще ни липсва\", посочи тя в изявление. Бившият премиер консерватор Джон Мейджър определи Ашдаун като \"истински патриот\". \"В правителството Пади Ашдаун беше мой опонент. В живота той беше много ценен приятел\", заяви Мейджър. Роден на 27 февруари 1941 г. в Индия, Ашдаун служи в Кралските военноморски сили от 1959 г. до 1972 г. Влиза а парламента през 1983 г., но придобива известност пет години по-късно, когато оглавява проевропейската партия. Той е върховен представител на ООН в Босна и Херцеговина от май 2002 г. до януари 2006 г., отговарящ за прилагането на Дейтънското мирно споразумение от 1995 г., което сложи край на четигодишния въоръжен конфликт в страната, посочва Си Ен Ен.", "date": "2018.12.23", "title": "На 77 години почина британският политик Пади Ашдаун"}
{"url": "https://www.24chasa.bg/novini/article/7213248", "text": "300 000 автомобили заминаха от София за празниците, на оставиха своя отпечатък върху въздуха на столицата.Това е причината за все още силно замърсения въздух, който столичани дишат, съобщиха по НОВА. Отчетени са 3 пъти по-високи стойности на замърсяване на въздуха в София, а към 7 ч в квартал Дружба жителите му са дишали въздух с фини прахови частици на стойност 248 нанограма на куб. м. при норма 50 на куб м. 300 000 автомобили заминаха от София за празниците Над половината град обаче имал чист въздух. Положението във Видин е още по-лошо - жителите му дишат въздух с над 10 пъти замърсяване.", "date": "2018.12.23", "title": "300 000 автомобили заминаха от София за празниците"}
{"url": "https://www.24chasa.bg/novini/article/7213250", "text": "В знак на уважение Гърция даде гражданство на евродепутата от СИРИЗА Костадинка Кунева, предава Българката става известна със своята синдикална дейност. Продължава я и след инцидента със сярна киселина през 2008-а година, от който дълго се възстановява. Кунева е сред най-активните евродепутати, популярността й в Гърция е много висока. От днес българката Костадинка Кунева е и гръцки гражаданин с решение на Министерството на вътрешните работи в Атина. Министър Алексис Харицис направи изявление: \"Това е акт на уважение от страна на гръцката държава към една жена, която се превърна в символ и вдъхновение за всички хора, които се борят за един по-добър свят\". Гръцките медии често излъчват репортажи от дейността на Кунева в Европарламента. Хората признават, че тя е сред най-активните евродепутати с позиции и мнения в защита правата на работещите. Според днешни коментари в медиите повечето симпатизанти на СИРИЗА биха гласували за Кунева отново да влезе в Европарламента. В социалните мрежи евродепутат Кунева благодари с думите: \"За мен е чест да стана гражданин на европейска страна, където обществото знае какво е човещина и демокрация\".", "date": "2018.12.23", "title": "Гърция даде гражданство на българската евродепутатка от СИРИЗА Костадинка Кунева"}
{"url": "https://www.24chasa.bg/novini/article/7213260", "text": "Искам да благодаря на съдия Хинов, че след 8 месеца прегърнах детето си, майка си. Да се върнеш при семейството си за празниците е чудесна новина. Бях забравила какво е топла вода. Това каза Биляна Петрова, която вчера бе пусната под домашен арест с Десислава Иванчева, предава  С дъщеря ми си говорехме, че все едно не сме се разделяли. Почти цял ден бяхме прегърнати с нея. Твърдо не е имало подкуп и не е ставало дума да се вземат пари за лична облага. Имам различни хипотези как се е озовала тази сума в колата, но предпочитам още да не ги коментирам, каза още тя. \"Ако не кажеш определено нещо, си труп\", цитирам една от заплахите към мен. През цялото време даваме гласност на нещата. Страхувам се за заплахите, които са към адвокатите. Имало е разлепени некролози на адв. Савова в столицата. Килията, която видяхте , е след ремонт. За мен няма обяснение защо не се оправят дребни неща като прозорците например. Защо трябва да има това разбиране, че преди да си осъден, трябва да минеш през ада? Бих попитала г-н Ваклин защо говори пред медиите едно, а в съда друго, коментира Биляна Петрова. Ще прекарам празниците със семейството си. Възможно е след 7-10 дни да ни върнат в ареста. Ще готвя защитата си, завърши Петрова.", "date": "2018.12.23", "title": "Биляна Петрова: Почти цял ден бях с дъщеря си, може след 10 дни да ме върнат в ареста"}
{"url": "https://www.24chasa.bg/novini/article/7213263", "text": "Токийският окръжен съд днес удовлетвори искането на прокуратурата и продължи задържането под стража на бившия президент на френско-японския автомобилен съюз Рено-Нисан-Мицубиши (Renault-Nissan-Mitsubishi) Карлос Гон, съобщиха световните агенции. Задържането под стража на Гон се удължава за пореден път и сега срокът е до 1 януари. В петък Токийската прокуратура издаде нова заповед за задържане на отстранения ръководител на Нисан (Nissan) Карлос Гон, предава БТА. Решението бе мотивирано с нови подозрения в злоупотреба с доверие, а по-специално, че е прехвърлил върху компанията отговорността за покриване на негови частни инвестиционни загуби от около 1,85 млрд. йени (16 млн. долара), възникнали около октомври 2008 година, уточни агенция Киодо. Това е нанесло щети на автомобилостроителя, който е депозирал общо 14,7 млн. д. на четири пъти между юни 2009 г. и март 2012 г. по банкови сметки, свързани със случая. Според източници Гон, по това време главен изпълнителен директор и председател на борда на компанията, е понесъл загубите от търговия с деривати заради световната финансова криза, причинена от краха на американската инвестиционна банка Леман Бардърс (Lehman Brothers). Макар давността за злоупотреба с доверие да е седем години, според прокуратурата тя все още не е изтекла, тъй като времето, което Гон е прекарал извън Япония, не се отчита. Престъпление \"тежка злоупотреба с доверие\" според японския корпоративен закон има, когато лице, изпълняващо важна роля в ръководството на дадена компания действа противно на задълженията си и нанася щети на компанията, уточнява Киодо. Извършителят на подобни действия може да бъде осъден на глоба до 10 милиона йени или затвор до 10 години. Вече бившият член на съвета на директорите Грег Кели, който бе задържан заедно с Гон на 19 ноември, може да бъде освободен на 25 декември.", "date": "2018.12.23", "title": "Удължиха ареста на бившия шеф на \"Нисан\" до 1 януари"}
{"url": "https://www.24chasa.bg/novini/article/7213267", "text": "Императорът на Япония Акихито днес навърши 85 години. Рожденият ден на императора се отбелязва в страната като национален празник, а за самия Акихито, който догодина ще абдикира, това е последният рожден ден като император, предадоха световните агенции. Фактът, че епохата \"Хейсей\" приключва и в Япония няма войни ми дава душевно спокойствие, заявява император Акихито в реч, която е записана предварително и цитирана от управлението, отговарящо за дейността на императорския двор. Времето на управление на всеки японски монарх се нарича \"ера\", а ерата на Акихито е \"Хейсей\", предава БТА. Монархът подчерта също, че трябва да се помнят \"безбройните животи, които бяха загубени през годините на Втората световна война\" и че сегашният мир и благоденствието на Япония са построени \"върху огромните жертви и безспирните старания на японския народ в следвоенния период\". \"Ние трябва да предадем историята на поколенията, които са родени след войната\", допълни монархът. Акихито благодари от все сърце на жителите на Япония за оказаната му подкрепа във връзка с желанието му да се отрече от престола в полза на големия си син, престолонаследника Нарухито. Акихито ще абдикира на 30 април 2019 година, а на 1 май синът му Нарухито ще стане новият император. Очаква се, че 1 май ще стане постоянен официален празник. Роден на 23 декември 1933 година, Акихито е първият японски император, коронован според конституцията от 1947 година, наложена от САЩ след поражението на Япония, припомня Франс прес. Императорът благодари на императрица Мичико, която \"някога бе част на народа, но избра да извърви пътя до мен и в продължение на 60 дълги години да служи с голяма отдаденост и на императорското семейство, и на народа на Япония\".", "date": "2018.12.23", "title": "Акихито на последния си рожден ден като император: Спокоен съм, че в Япония няма войни"}
{"url": "https://www.24chasa.bg/novini/article/7213272", "text": "Американският президент Доналд Тръмп ще остане във Вашингтон за Коледа заради частичното спиране на дейността на правителството, заяви говорителят на Белия дом Сара Сандърс, цитирана от Ройтерс и БТА. Тръмп планираше да пътува със семейството си до имението си във Флорида за празниците, но заяви, че ще остане във Вашингтон, след като парламентаристите не успяха да постигнат споразумение за бюджета, за да избегнат частично спиране на работата на правителството. \"Заради спирането на работата на правителството президентът Тръмп ще остане във Вашингтон, а първата дама ще се върне от Флорида, за да могат да прекарат Коледа заедно\", посочи говорителката, цитирана от ТАСС.", "date": "2018.12.23", "title": "Тръмп се отказа да пътува със семейството си до Флорида за Коледа"}
{"url": "https://www.24chasa.bg/novini/article/7213274", "text": "Пакистан приветства днес решението на американския президент Доналд Тръмп да изтегли част от войските на САЩ, разположени в Афганистан, съзирайки тук стъпка към мир в тази страна, съсипана от войната, предаде Франс прес, цитирана от БТА. Решението да бъдат върнати в САЩ половината от 14-те хиляди американски военни в Афганистан смая дипломатите и политиците в Кабул. Изненадващото съобщение дойде скоро след неотдавнашните преговори \"за помирение\" между американския пратеник Залмай Халилзад и представители на талибаните в Абу Даби. Пакистанският външен министър Шах Махмуд Куреши заяви, че това решение е \"стъпка в посока\" към мир. \"САЩ преразгледаха своята политика (в Афганистан) и тогава се състоя обсъждане в Абу Даби, значи има прогрес в преговорите и нещата напредват\", каза министърът пред журналисти. Куреши добави, че Пакистан е освободил затворници талибани, за да подпомогне мирните преговори и да създаде \"благоприятна атмосфера\". Талибаните не направиха официален коментар, но един от командирите им приветства в петък решението на САЩ.", "date": "2018.12.23", "title": "Пакистан: Изтеглянето на САЩ от Афганистан е стъпка към мир"}
{"url": "https://www.24chasa.bg/novini/article/7213276", "text": "Най-богатите хора на Земята са загубили 511 млрд. долара тази година, след като спечеленото през първото полугодие беше изтрито от разпродажбите на капиталовите пазари през второто, пише в свой анализ Bloomberg. Напрежението около световната търговия и притесненията за рецесия в САЩ поведоха пазарите към червена територия в края на годината, оставяйки 500-те души в Bloomberg Billionaires Index с общо нетно състояние от 4,7 трлн. долара към приключването на бросовата търговия в петък, предава  Това е едва вторият годишен спад на индекса от старта му през 2012 г. и представлява силен обрат спрямо началото на годината, когато бичи настроените инвеститори насърчиха състоянието на най-заможните до рекордните 5,6 трлн. долара. „На по-късен етап тревожността на инвеститорите нарасна“, коментира Кейти Никсън, главен инвестиционен директор в Northern Trust Wealth Management. „Не очакваме рецесия, но имаме предвид рисковете пред глобалния растеж“. Дори Джеф Безос, който записа най-голям ръст на състоянието си през 2018 г., не беше застрахован от волатилността. През септември богатството му достигна 168 млрд. долара, покачвайки се с 69 млрд. долара. По-късно то се понижи с 53 млрд. долара – повече от пазарната стойност на Delta Air Lines или Ford Motor, което го оставя със 115 млрд. долара в края на годината. Още по темата Джеф Безос е най-успешният милиардер за 2018 г. според Forbes Основателят на Amazon.com все пак имаше по-добра година от Марк Зукърбърг, който записа голяма загуба от януари насам. Състоянието му се сви с 23 млрд. долара, след като Facebook се сблъсква с криза след криза. Като цяло 173-те американски милиардери в списъка (най-голямата група), са загубили 5,9% от богатствата си и в крайна сметка разполагат с 1,9 трлн. долара. Азиатските 128 милиардери в индекса са изтрили 144 млрд. долара от състоянието си през 2018 г. Тримата най-големи губещи в Азия са от Китай, водени от лидера на Wanda Group Уан Дзиенлин, чието богатство е спаднало с 11,1 млрд. долара. Въпреки проблемите Азия продължава да носи нови членове на клуба на милиардерите. В индекса са попаднали 39 нови членове от региона през тази година, макар че някои от тях са запазили статута си само за кратко. За Близкия изток годината беше още по-турбулентна. Въпреки много от милиардерите, обвинени в корупция, бяха освободени, съмненията и страхът от методите, използвани от кралството, охладиха саудитската икономика. Най-богатият човек в кралството принц Алауид, който беше пуснат през март след 83 дни в ареста, загуби 3,4 млрд. долара. Нетното му богатство е спаднало с 60% от пика му през 2014 г. От основателя на Zara Амансио Ортега до бившия италиански премиер Силвио Берлускони – повечето европейски милиардери се сблъскаха със спад на богатството си. Германската фамилия Шефлер, мажоритарен акционер в производителя на автомобилни части Continental, загуби част от средствата си заради сложните бизнес условия в Европа и Азия, които засегнаха представянето на компанията. Мексиканецът Карлос Слим, който е мажоритарен акционер в най-големия мобилен оператор в Латинска Америка, също преживя сериозни загуби. Някога най-богатият човек в света, сега той е шести с 54 млрд. долара. Руските милиардери се представиха по-добре. Волатилността, предизвикана от колапса в цените на петрола, проблемите с Украйна и затягането на санкциите бяха компенсирани от временните ръстове. Комбинираното нетно състояние на 25-те най-богати хора в страната е спаднало само леко, завършвайки годината до ниво от 255 млрд. долара, сочи класацията. И все пак 16 от 25-те руски милиардери в индекса на Bloomberg са преживели спад на състоянието си тази година.", "date": "2018.12.23", "title": "Най-богатите хора в света са загубили 511 млрд. долара през 2018 г."}
{"url": "https://www.24chasa.bg/novini/article/7213291", "text": "Европейската комисия предупреди Румъния, че одобреното в петък извънредно постановление, предвиждащо поставяне на таван на цената на природния газ, може да застраши инвестициите и да забави офшорния добив на газ от Черно море, предаде агенция Медиафакс, цитирана от БТА. \"Румъния има голям потенциал да играе важна роля в развитието на европейския пазар на природния газ (...) В този контекст е изключително важно Румъния да развие необходимата инфраструктура и да приложи адекватна законодателна рамка\", посочва комисията. \"Неподходящите и деформирани намеси на пазара на природния газ може да застрашат инвестициите и да забавят развитието на офшорната продукция на газ от Черно море и същевеременно да ограничат развитието на значими проекти за сигурността на снабдяването и солидарността на ЕС, като например втората фаза от проекта БРУА (България-Румъния-Унгария-Австрия)\", заяви говорителката на ЕК Наташа Берто. В петък вечерта румънското правителство одобри извънредно постановление, включващо редица икономически мерки, сред които допълнително облагане на банките, енергийните и телекомуникационните компании, таван на цените на природния газ до 2022 г. и други. Мерките, предложени от финансовия министър Еуджен Теодорович, целят да задържат бюджетния дефицит в рамките на определения от ЕС лимит от 3 процента от БВП, но според опонентите ще доведат до поскъпване на живота на румънците. Австрийският канцлер Себастиан Курц, който беше на посещение в Румъния в петък, заяви, че австрийските компании може да се изтеглят от страната заради новите мерки, които според него може да доведат до загуба на работни места и увеличаване на цените, както и да отблъснат инвеститорите. Фискалните промени, които бяха криткувани от президента Клаус Йоханис, предизвикаха протести в редица румънски градове. В Сибиу над 1000 души протестираха в събота, призовавайки за оставка на правителството и на лидерите на партиите от управляващата коалиция. В град Клуж над 200 души протестираха срещу фискалните мерки, както и срещу плановете на правителството да даде амнистия и помилване на осъдени за корупция. Те скандираха \"Оставка\", \"Засрамете се\", \"Правосъдие, а не коруция\" и \"Не гонете повече младите хора от страната\".", "date": "2018.12.23", "title": "ЕК към Румъния: Таван на цената на газа може да застраши инвестициите"}
{"url": "https://www.24chasa.bg/novini/article/7213293", "text": "Цунами, което бе предизвикано от изригване на вулкан в Индонезия, е отнело живота на най-малко 168 души и е ранило 745, а за безследно изчезнали се водят 30 души, сочат нови данни на властите, цитирани от световните агенции. \"Общият брой на загиналите достигна 168 души, има 745 ранени и 30 души се водят за безследно изчезнали\", обяви говорителят на индонезийската агенция за реакции при бедствия Сутопо Пурво Нугрохо, предава БТА.", "date": "2018.12.23", "title": "Поне 168 са загинали след цунамито в Индонезия, над 700 са ранени (Снимки, видео)"}
{"url": "https://www.24chasa.bg/novini/article/7213298", "text": "Парламентът на Куба одобри проект за нова конституция, който се очаква да бъде гласуван на национален референдум през февруари, предаде Асошиейтед прес, цитирана от БТА. В новата конституция Куба остава централно планирана икономика, управлявана единствено от Комунистическата партия, но за първи път се признава частната собственост и се проправя пътя към отделен референдум за легализиране на еднополовите бракове. Тя също така въвежда длъжността премиер редом до тази на президента и налага ограничения за възрастта и мандата на президента, след като покойният революционен лидер Фидел Кастро и по-младият му брат Раул управляваха страната в продължение на близо шест десетилетия, отбелязва Ройтерс. Легализирането на частната собственост представлява формално признаване на една съществена промяна в кубинското общество през последното десетилетие. Бившият президент Раул Кастро позволи продажбата на жилища и автомобили, създавайки бързо растящ пазар на недвижимите имоти. Над половин милион кубинци имат разрешение да работят като предприемачи, а стотици хиляди работят в частния сектор без лиценз. По-рано този месец комисията, натоварена със задачата да изготви новата конституция, предложи да се премахне изменението, което щеше да позволи легализирането на гей браковете. Кубински официални представители заявиха, че въпросът за еднополовите бракове ще бъде подложен на отделен референдум - нещо, на което гей активистите се противопоставят. Проектът за нова конституция ще бъде подложен на гласуване на национален референдум на 24 февруари 2019 г. Критици на проекта отбелязват, че основите на кубинската система остават непроменени. Малки опозиционни групи вече предприеха онлайн кампания, призовавайки да се гласува против.", "date": "2018.12.23", "title": "Kуба с проект за нова конституция, ще въведат и длъжността премиер в страната"}
{"url": "https://www.24chasa.bg/novini/article/7213207", "text": "Китай ще успее да реализира целта си за тазгодишния ръст на националната икономика от 6,5%, заяви заместник-председателят на Държавната комисия за развитие и реформи (ДКРР) Нин Дзиджъ по време на форум в Пекин този петък, предава  По думите му, обемът на БВП на страната ще достигне почти 13 трилиона долара. През последните няколко години, броят на гражданите със средни доходи е нараснал до 400 милиона, а през 2018 г. те ще надвишат тази цифра, създавайки устойчива база за трансформация на китайската икономика, добави Нин Дзиджъ. Тази година приносът на Китай за ръста на световната икономика ще бъде почти 30%, а БВП на страната – 16% от глобалния, посочи по време на форума и Хан Уънсиу от Централната комисия по финансови и икономически въпроси. По данни на националната статистика, в 2017 г. БВП на страната е бил 12 трилиона долара или 15% от световния.", "date": "2018.12.23", "title": "Нин Дзиджъ: Китай ще реализира годишната си цел за ръст на икономиката от 6,5%"}
{"url": "https://www.24chasa.bg/novini/article/7213225", "text": "И днес, 23 декември, буферните паркинги на метрото ще са безплатни за всички, които оставят колите си и използват градския транспорт, до изчерпване на капацитета им. Удължаваме въведената вчера мярка заради регистрираните завишени нива на фини прахови частици, предава Нова телевизия. Според синоптичната прогноза на 23 декември се очаква вятър, леко повишение на температурите и са възможни краткотрайни валежи. Според НИМХ краткотрайни валежи от сняг в София се очакват на 24 декември. Екипи на Столичен инспекторат продължават проверките за нерегламентирано горене на отпадъци в кварталите. Патрули на КАТ-Пътна полиция ще спират автомобили за проверка с мобилни газ-анализатори, които отчитат нивата на отработените газове. От Столична община призовават гражданите, които имат възможност, да не използват личните си автомобили днес, а тези, които се отопляват на твърдо гориво, при възможност, да използват алтернативно отопление.", "date": "2018.12.23", "title": "Буферните паркинги на метрото ще са безплатни и днес"}
{"url": "https://www.24chasa.bg/novini/article/7213227", "text": "Цунами отне живота на най-малко 62 души и рани стотици на индонезийските острови Ява и Суматра след подводно свличане, причинено от изригването на вулкана Анак Кракатау, предаде Ройтерс, позовавайки се на официални представители. Стотици домове и други сгради са сериозно повредени от огромната вълна, която връхлетя бреговете на Зондския пролив снощи, предава БТА. Властите предупредиха жителите и туристите в крайбрежните зони около пролива да стоят далече от плажовете, като предупреждението остава в сила до 25 декември. \"Моля не се приближавайте до плажовете около Зондския пролив. Тези, които са евакуирани, моля да се не се връщат все още\", призова Рахмат Трийоно, официален представител на Агенцията по метеорология, климатология и геофизика. Телевизиите показват кадри с блокирани от отломки пътища, преобърнати коли и съборени дървета. Водата е отнесла сцена на открито, на която свирела рок група. Най-малко един от музикантите е загинал, а други са изчезнали. Спасителни екипи и линейни трудно достигат засегнатите зони, тъй като някои от улиците са блокирани от съборени сгради.", "date": "2018.12.23", "title": "Цунами връхлетя Индонезия, поне 62-ма са загинали, стотици са ранени (Снимки, видео)"}
{"url": "https://www.24chasa.bg/novini/article/7213215", "text": "Вчера Китай изстреля експериментален сателит като част от проекта „Хунюн\", чиято цел е изграждането на широколентова комуникационна система на ниска орбита. От Китайската корпорация за космическа наука и индустрия (КККНИ), която движи проекта, съобщиха, че след успешното влизане на сателита в работен режим ще разширят тестовете и приложението на интернет технологии на ниска орбита, предава  Самият проект „Хунюн\" е насочен към интегрирането на комуникации, подобрена навигация на ниска орбита и дистанционно наблюдение, които са ключови за използването на интернет в космическото пространство. Когато бъде завършен проектът ще разполага със 156 сателита, осигуряващи функционирането на мрежа за широколентов интернет на ниска орбита. Той също така представлява голяма крачка на Пекин към комерсиализацията и индустриализацията на космическите технологии.", "date": "2018.12.23", "title": "Китай изстреля експериментален сателит за широколентова връзка в ниска орбита"}
{"url": "https://www.24chasa.bg/novini/article/7213327", "text": "Президентът на Франция Еманюел Макрон заяви, че правителството му ще вземе строги мерки срещу хората, които са извършили погроми по време на демонстрациите на \"жълтите жилетки\". Френският държавен глава направи това изявление снощи в ефира на телевизионния канал Бе Еф Ем при посещението си в Чад, съобщиха френски медии. \"Внимателно следих през деня какво става в страната и бях информиран за случващото се от министъра на вътрешните работи (Кристоф Кастанер). Напълно очевидно е, че френското правосъдие ще вземе много строги мерки срещу нарушителите на закона\", подчерта Макрон, цитиран от БТА. Сега на Франция са й необходими ред и съгласие. Важно е да ликвидираме разногласията, заяви френският държавен глава. От вчера той е на двудневно посещение в Чад, където посети военната база в Нджамена, на чиято територия се намира генералният щаб на френските части, които участват в регионалната антитерористична операция \"Бархан\". Визитата е почти традиционна, защото президентът миналата година бе при френските части в Ниамей, в Нигер, припомня на сайта си Франс енфо. Както и през предишни години ястията на коледната трапеза за войниците са приготвени от главния готвач на Елисейския дворец, който сега е Гийом Гомес. Със самолет в Чад бяха доставени два тона деликатеси. Днес Макрон има планирани разговори с президента на Чад Идрис Деби.", "date": "2018.12.23", "title": "Maкрон: Ще вземем строги мерки срещу нарушилите закона на протестите във Франция"}
{"url": "https://www.24chasa.bg/novini/article/7213336", "text": "Индонезийските власти признаха, че липсва система за ранно предупреждение за цунами при изригвания на вулкани. Това съобщи днес ръководителят на центъра за предотвратявания на земетресения и цунами към Агенцията по метеорология, климат и геофизика Рахмат Трийоно. \"Механизмите за ранно предупреждение, с които разполагаме към момента, са свързани най-вече с тектонични явления, а не с вулканични\", съобщи Трийоно, цитиран от новинарския портал \"Детик\" и БТА. В края на септември на остров Сулавеси стана силно земетресение, довело до разрушително цунами, чиито вълни достигнаха 7 метра. Впоследствие властите признаха, че системата за ранно предупреждение за цунами не действа пълноценно в Индонезия вече 6 години. От 2012 година в страната не функционира дълбочинен сензор за ранно предупреждение, който е един от ключовите елементи на системата. Според чиновници от различни ведомства причината е липса на необходимото финансиране, което с всяка година намалява. Сега в Индонезия работят само 130 датчика за промяна на морското равнище. В Япония те са около хиляда, макар тази страна по размери да е съпоставима само с част от остров Ява, припомня ТАСС.", "date": "2018.12.23", "title": "Индонезия: Нямаме система за ранно предупреждение за цунами"}
{"url": "https://www.24chasa.bg/novini/article/7213314", "text": "От ГЕРБ намеквали на Сергей Станишев, че имат гражданска квота за Европарламента. Така отговори лидерът на ПЕС на въпрос на Георги Любенов от БНТ възможно ли е да се окаже независим депутат в Европарламента, ако председателката на БСП Корнелия Нинова не го включи в евролистите на БСП. Ако някой мисли, че ще скара Елена и мен, няма да го постигне, каза Станишев в отговор на въпрос за спекулациите, че Йончева ще оглави соцлистата за Европарламента. Той отказа да коментира дали някой в БСП се опитва да го скара с депутатката, която е негова бивша приятелка. За да ни има като нация, трябва много политики да се разработят, каза още лидерът на ПЕС в интервюто си. Ако искаме лошите сценарии да не се случат, трябва сега да вложим ресурси. Eвропа преживява една трансформация, Брекзит е едно предизвикателство. Според мен това, което се случва с Брекзит, е най-добрата предпазна мярка срещу подобни идеи.  Нашият интерес като страна, средна по размери и население, е да бъдем в ЕС и да се научим най-сетне да отстояваме нашия интерес в хармония с интересите на другите. Да ни уважават. И в България подкрепата към ЕС спада, защото политиците прехвърлят проблемите си към него, но ЕС сме всички ние - държавите членки, заяви Станишев. Вече близо 70 години Европа живее в мир и относително благоденствие, макар че наистина има поводи за недоволство. „Не трябва да се изхвърля бебето с водата“, допълни Станишев. Амбицията на социалистите е да бъдем основата на алианс със зелените, по-крайни либерали. Ако искаме идеите ни да бъдат възприети, трябва да признаем и грешките си. ЕС стана повече агент на пазара. В момента има 2 заплахи за Европа. Никаква ограда няма да ни предпази от бежанска вълна. Ако Ердоган отвори границите, никой няма да може да спре мигрантите. Лидерът на ПЕС каза, че е доволен от поздравлението на Бойко Борисов за преизбирането му на поста. Пропусната възможност нарече Станишев факта,  че Корнелия Нинова не отиде на конгреса, който го избра за трети път за лидер на ПЕС. На въпроса как се чуства по този повод, той отговори, че най-точната индикация е БСП как се чувства. Получих стотици поздравления от хора от БСП, хората го чувстват като свой успех и аз се радвам, че съм допринесъл за това, каза Станишев. Не е въпрос само на председателя на НС реденето на листите, отговори Станишев на въпрос възможно ли е Корнелия Нинова да не го включи в листите за евродепутати. В подреждането на евролистите трябва да има политическа логика. За мен е важно да работя  в следващия ЕП, за да мога да работя. Представете си лидерът на БСП да не бъде в Народното събрание, ще се получи разминаване между група и партия. Ще има много важни преговори в следващия ЕП и координацията е много важна. Може ли все пак да се окаже независим евродепутат, хипотетично, попита го водещият.  А, те от ГЕРБ ми отправят вече такива намеци, казват че имат гражданска квота, засмя се Станишев. Спекулациите сочат за водач на листата Елена Йончева, продължи Любенов. Оставете спекулациите. Ако някой мисли, че ще скара Елена и мен, няма да го постигне, отговори Станишев.  ", "date": "2018.12.23", "title": "Станишев: От ГЕРБ ми намекват, че имат гражданска квота за Европарламента"}
{"url": "https://www.24chasa.bg/novini/article/7213340", "text": "Индия днес успешно изстреля балистична ракета \"Агни-4\", способна да носи включително и ядрени бойни глави, предаде ТАСС, цитирана от БТА. Според телевизия Ен Ди Ти Ви ракетата е била изстреляна от полигона на остров Абдул Калам в Бенгалския залив край бреговете на източния щат Одиша. \"Тази ракета, която е една от най-новите, има модерна и компактна авиационна радиоелектроника, гарантираща високо ниво на сигурност и точност\", се посочва в съобщение на индийската организация за отбранителни изследвания и разработки, цитирано от телевизията. По данни на този орган \"Агни-4\" може да поразява цели на разстояние до 4000 км. Днешният тест е седми за ракети от този модел. Индия има на въоръжение няколко типа ракети от същата фамилия - \"Агни-1\" с обсег 700 км, \"Агни-2\" - 2000 км, \"Агни-3\" - над 3000 км. Очаква се страната скоро да приеме на въоръжение и \"Агни-5\" с обсег над 5000 км. Индия разработва и ракета \"Агни-6\" с радиус на поразяване 10 000 км и възможност за изстрелване от подводници, уточнява ТАСС.", "date": "2018.12.23", "title": "Индия тества успешно балистична ракета, способна да носи ядрени бойни глави"}
{"url": "https://www.24chasa.bg/novini/article/7213345", "text": "Японският премиер Шиндзо Абе и президентът на САЩ Доналд Тръмп вероятно ще имат разговори в края на януари в кулоарите на Световния икономически форум в Давос. Това съобщи днес агенция Киодо. По данни на Киодо в момента двете страни обсъждат възможността за такава среща. Ключови теми в преговорите се очаква да бъдат икономическите отношения между Япония и САЩ наред със ситуацията на Корейския полуостров, предава БТА. По-рано Белият дом съобщи, че Тръмп ще участва в тазгодишния Давоски форум. Според говорителката Сара Сандърс американската делегация ще бъде водена от финансовия министър Стивън Мнучин. За Давос ще отпътуват също така държавният секретар Майк Помпейо, министърът на търговията Уилбър Рос, постоянният търговски представител на САЩ Робърт Лайтхайзър и министърът на вътрешната сигурност Кирстен Нилсен. В делегацията ще бъдат също дъщерята на президента Иванка Тръмп и съпругът й Джаред Къшнър - съветници в Белия дом.", "date": "2018.12.23", "title": "Тръмп и Шиндзо Абе може би ще имат среща на форума в Давос през януари"}
{"url": "https://www.24chasa.bg/novini/article/7213374", "text": "2016 и 2017 са първите две години, в които Европа регистрира отрицателен естествен прираст. Броят на умиранията е повече от ражданията, заяви Мариана Коцева, генерален директор на Евростат. Tя допълни, че ръстът, който се наблюдава с около милион всяка година, се дължи само на имиграция. „България е страната, в която естественият прираст е най-отрицателен. Повече умирания има, отколкото раждания. Но като цяло населението намалява по-бързо в няколко други държави – Литва, Латвия, Хърватия, където освен негативен прираст, има и по-голяма емиграция“. Тя каза още, чепри нас намалената раждаемост и застаряването на населението, процес, който се е оформил през 90-те години, сега дава своя негативен резултат. „2018 беше поредната добра година за ЕС. Това е четвърта поредна година, в която има положителен ръст на икономиката, вкл. и в България. С над 3% ние сме в златната среда, защото едни от най-бързо развиващите се икономики през последната година, са държавите от Източна Европа”, обясни Коцева. М. Коцева: България е страната, в която естественият прираст е най-отрицателен \"Денят започва с Георги Любенов\" | \"Политически равносметки и нови битки - Сергей Станишев, лидер на ПЕС\" - 23.12.2018", "date": "2018.12.23", "title": "Мариана Коцева: България е страната, в която естественият прираст е най-отрицателен"}
{"url": "https://www.24chasa.bg/novini/article/7213377", "text": "Три дни паркирането в София ще е безплатно и няма да има синя и зелена зона в центъра на столицата, съобщиха от Центъра за градска мобилност. Без таксуване може да се спира на официалните празнични дни 24, 25 и 26 декември 2018 г. Зоните са почасово платено паркиране няма да работят и на 1 януари 2019 г. През останалите дни паркирането се заплаща и са валидни правилата за синя и зелена зона. ", "date": "2018.12.23", "title": "Три дни паркирането в София ще е безплатно, няма да има синя и зелена зона"}
{"url": "https://www.24chasa.bg/novini/article/7213380", "text": "На 5 май следващата година папа Франциск ще се срещне с патриарх Неофит в рамките на тридневното си посещение в България. След произнасянето на привествените думи в Синодалната палата главата на римо-католическата църква ще разгледа храм-паметника \"Св. Алексанъдр Невски\". Това обяви в предаването \"Тази неделя\" по  западно и средноевропейския митрополит Антоний. Той е един скромен човек, издигнат на един много сложен пост. Той е индивидуален и излиза извън протокола, в него има детска простота, като, че ли е по-различен от другите папи\", така митрополит Антоний описа папа Франциск. „Европа е християнска и като такава не може да бъде добра почва за интеграция за хората, които изповядват исляма, защото тук има сблъсък между две култури“, така митрополит Антоний коментира терористичния атентат на коледния базар в Страсбург. По думите на митрополит Антоний, при спазване на всички биоетични норми и установяването на мозъчната смърт, може да се пристъпи към даряване на органите. Той припомни, че БПЦ вече излезе с позиция, че донорството е проява на християнска любов, но за да се даде благословия, има няколко условия. Митрополитът посочи още, че не одобрява експериментите за първите генетично модифицирани бебета и определи това като вмешателство, защото според него „Бог е установил света премъдро в хармония“.", "date": "2018.12.23", "title": "Папа Франциск ще се срещне с патриарх Неофит при визитата си у нас"}
{"url": "https://www.24chasa.bg/novini/article/7213371", "text": "Разследващите екипи са установили как точно е станала  , съобщи говорителят на полицията Мирослав Стоянов. Той поясни, че става дума за няколко последвали един след друг инцидента, причините за които ще бъдат изяснени окончателно, след като станат ясни резултатите от назначените експертизи и се анализират показанията на свидетели. Трагедията се разиграва, след като автомобил „ Лада“, зад волана на който е бил 69-годишният Д.Г. от Ветрен дол, пътувайки към Пазарджик , непосредствено след като започва да се спуска от най-високата точна на надлеза, излиза от своето платно за движение, навлиза в насрещното се блъска челно в микробус „ Мерцедес“, който пътува към Велинград. На място умират водачът на руското возило и съпругата му Р.Г. / 60г./, а по-късно в болницата в Пазарджик от раните си умира тяхната спътничка М.Й. на 53 г. от Пазарджик. Непосредствено след мерцедеса, в който се блъска ладата, е пътувал микробус „ Форд“. Неговият водач след като вижда катастрофата, която става пред очите му, в опита си да избегне удара навлиза в насрещното платно и в него се блъска движещо се към Пазарджик „ Пежо“. На място умират водачът на пежото Г.Т. на 64г. от село Братаница и съпругата му А.Т., на 60-години. Впоследствие други 7 автомобила се блъскат на надлеза, заради първоначалната катастрофа, но при тях няма жертви, а само сравнително леко пострадали две жени. Основните версии, по които работят разследващите за жестокия пътен инцидент, е, че той е причинен от гъстата мъгла, заледяване на пътното платно, което не е било достатъчно опесъчено и несъобразена с пътните условия скорост.", "date": "2018.12.23", "title": "Установиха как точно е станала катастрофата край Звъничево, отнела 5 човешки живота"}
{"url": "https://www.24chasa.bg/novini/article/7213396", "text": "По информация на посолството на Република България в Джакарта, няма данни за пострадали български граждани в резултат на цунамито, регистрирано на 22 декември в Зондския пролив между островите Ява и Суматра. Toва съобщиха от Министерството на външните работи. Бедствието, вероятно причинено от вулканична дейност на Анак Кракатау, е нанесло щети на девет хотела и 480 къщи в района. Най-малко 168 души загинаха, 745 са ранени, а 30 се издирват. Посолството ни в Джакарта следи обстановката и е на разположение за информация, координация и съдействие, ако е необходимо, на денонощния телефон +62 812 9600 0691. Пътуващите в чужбина български граждани могат по желание да се регистрират в системата на МВнР „Пътувам за…“. Така в случай на нужда ще получават предупреждения и контакти на най-близката българска консулска служба, която ще бъде известена за присъствието им в съответната държава. . Броят на жертвите при бедствието, причинено от вулканично изригване в Индонезия, достигна 168 души, ранени са 745, издирват се 30 души, съобщава АФП.", "date": "2018.12.23", "title": "Външно: Няма данни за пострадали или изчезнали българи в Индонезия"}
{"url": "https://www.24chasa.bg/novini/article/7213409", "text": "Симха Ротем, последният известен евреин, участвал във въстанието във Варшава през 1943 г. срещу нацистите, почина в Ерусалим на 94 години, предаде Асошиейтед прес, цитирана от БТА. Ротем, познат с прякора \"Казик\" от годините на нелегалност, е бил един от най-активните бойци на съпротива на евреите по време на Холокоста. Макар и обречено на неуспех, въстанието във Варшавското гето става символ на отказа на жителите му да се пречупят пред жестокостите на нацистите и вдъхновява други съпротивителни движения на евреи и неевреи. Ротем, който почина в събота след продължително боледуване, е помогнал да бъдат спасени последните оцелели от въстанието, прекарвайки ги през канализационните тунели. Погребението на Ротем ще бъде утре, 24 декември. В Ерусалим живеят неговата сестра, двамата му синове и петимата му внуци. По време на Холокоста загиват 6 милиона евреи, припомня АП.", "date": "2018.12.23", "title": "На 94 г. почина последният оцелял евреин от въстанието срещу нацистите във Варшава"}
{"url": "https://www.24chasa.bg/novini/article/7213625", "text": "Индонезийските власти предупредиха, че заплахата от второ цунами в крайбрежните райони на островите Суматра и Ява остава, предаде ТАСС, позовавайки се на националната агенция за борба със стихийните бедствия, информира БТА.                                                                                                                                                                                                                                                                                                                       ", "date": "2018.12.23", "title": "Остава заплахата от второ цунами на островите Суматра и Ява (Снимки)"}
{"url": "https://www.24chasa.bg/novini/article/7213663", "text": "Остри изявления си размениха през уикенда Израел и Турция. Кулминацията е днес, когато Анкара нарече \"незаконна окупация\" израелското присъствие в палестинските територии, след като премиерът на еврейската държава обвини Турция, че \"избива\" кюрди, предаде Франс прес, цитирана от БТА. Говорителят на турския президентски офис Ибрахим Калън се противопостави днес на израелския министър-председател Бенямин Нетаняху с думите, че последният трябва \"да прекрати незаконната окупация на палестинските територии и грубото потискане на палестинския народ\". Той добави в Туитър, че \"неспирните атаки срещу Ердоган и използването на кюрдите\" за отвличане на вниманието \"няма да спасят (Нетаняху) от неприятностите на вътрешния фронт\". Агенцията напомня, че вчера турският президент Реджеп Ердоган препоръча в обръщение към млади турци \"никога да не удрят вече повален враг\". И добави: \"Нали не сте евреин в Израел\". Това сравнение шокира Нетаняху. Израелският премиер прикани в Туитър лидера на Турция \"да не чете морал на Израел\", обвини го, че \"окупира Северен Кипър\" и оглавява армия, която \"избива жени и деца по кюрдските села в самата Турция и извън нея\". Турско-израелските отношения се изостриха тази година във връзка с редица проблеми, по-специално през юли, когато израелският парламент прие оспорван закон, определил Израел като национална държава на еврейския народ. Ердоган, който се смята за поддръжник на палестинската кауза, гневно разкритикува тогава Израел и го описа като \"най-ционистката, най-фашистката и най-расистката държава в света\". През май - след като мнозина демонстранти загинаха на границата с ивицата Газа, Анкара вече бе разпоредила на израелския посланик да напусне Турция. На 14 декември Ердоган заяви също, че палестинците са подложени на \"натиск, насилие и политика за сплашване, не по-малко тежки от угнетяването на евреите по време на Втората световна война\", подразбирайки холокоста, припомня АФП.", "date": "2018.12.23", "title": "Нетаняху към Ердоган: Да не чете морал на Израел"}
{"url": "https://www.24chasa.bg/novini/article/7213672", "text": "Първа английска езикова гимназия подарява за Коледа на своите бивши и настоящи възпитаници онлайн премиера на документалния си филм „От вчера до днес“. Лентата, създадена по случай 60-годишния юбилей на столичното училище, среща зрителите с част от най-успелите ученици в историята на 1. АЕГ, с учителите и ръководството на гимназията, както и с кмета на София Йорданка Фандъкова. „От вчера до днес“ вече е наличен в разработения специално за филма канал в YouTube, озаглавен „Fels Film 2018“: Двама ученици създават филма за по-малко от месец. „Заснехме го само с два смартфона и дрона на общ приятел. Основната ни цел беше в рамките на 75 минути да покажем историята на училището ни по едновременно най-автентичния и вълнуващ начин – чрез истински истории, чрез разказите от първо лице на лицата на гимназията в годините“, споделят авторите на филма „От вчера до днес“ Божидар Русев и Гиньо Ганев, които са дванайсетокласници в Първа АЕГ. В самото начало лентата отвежда зрителите към Езиковата гимназия в Ловеч, където Английската намира своите корени. Участие в „От вчера до днес“ взима и представител от първия випуск на учебното заведение, а непоказвани до този момент архивни кадри правят разказите на бившите възпитаници още по-завладяващи. Трайчо Трайков си спомня за изпълненията си с оркестъра на училището, а Георги Близнашки разказва какви си били изискванията за обличане и поведение в Първа АЕГ по негово време. Боби от дует „Авеню“ описва изключително любопитни и забавни моменти от бригадите и военните обучения. Един от най-успелите български актьори в Холивуд Николай Стоилов говори за това как владеенето на перфектен английски език му е помогнало, за да стане част от световни кинопродукции като сериала „NCIS: Los Angeles“. Голяма част от бившите ученици на Първа АЕГ, които днес са сред най-добрите ръководители, общественици, лекари, артисти споделят, че историите от филма „Вчера“ почти напълно изразяват „духа на Английската“ в близкото минало. „Зрелостниците ни винаги имат най-високия успех на държавния зрелостен изпит по английски език, което е доказателство, че Първа АЕГ е на едно от първите места в страната. Мисля, че няма човек, който да не е чувал за нашата гимназия и за успехите на учениците ни в различни проекти, олимпиади, състезания. Всъщност това е основната предпоставка толкова много седмокласници всяка година да предпочитат да продължат обучението си точно при нас“, заявява директорът Нели Петрова. „Първа АЕГ е знаково училище за града. То е създадено като иновативно учебно заведение и продължава да бъде едно от най-добрите не само в София, но и в цяла България. Гордеем се с успехите на учениците му в чуждите езици, точните науки, изкуствата и другите сфери. Английската гимназия, както всеки я нарича, е наистина и символ и марка за София“, коментира в „От вчера до днес“ кметът на столицата Йорданка Фандъкова.", "date": "2018.12.23", "title": "Английската гимназия пусна филм за историята си преди Коледа"}
{"url": "https://www.24chasa.bg/novini/article/7213680", "text": "Белград ще продължи преговорите с Прищина за нормализация на отношенията само след отмяната на въведените 100-процентни мита за сръбския внос. Това заяви днес външният министър на Сърбия Ивица Дачич, цитиран от ТАСС и БТА. Сега е съвършено ясно, че няма да има продължаване на диалога, докато не бъдат изпълнени определени условия. Диалогът в момента е невъзможен, митата със сигурност не може да са в размер на 100 процента. ЕС действа вяло или се прави, че не може да окаже влияние върху Прищина, но както наскоро заяви сръбският президент Александър Вучич - ще се стремим да постигнем отмяна на митата. Едва тогава диалогът ще бъде продължен, каза Дачич. В отговор на въпрос дали не е дошло време за промяна на формата на диалога и преместването му от ЕС в ООН Дачич каза, че засега няма видими признаци за това, че може да бъде извършена промяна на формата на диалога. Преговорите ще продължат с посредничеството на ЕС, когато бъдат създадени условия за това, посочи външният министър на Сърбия. Същевременно Дачич напомни, че руският външен министър Сергей Лавров е казвал, че Русия е готова да участва в диалога, ако бъде променен форматът му. По-рано днес сръбският министър за иновациите и технологиите Ненад Попович заяви, че диалогът между Белград и Прищина трябва да се води в ООН с посредничеството на Русия, Китай и САЩ.", "date": "2018.12.23", "title": "Ивица Дачич: Ще продължим диалога с Косово само след отмяната на митата"}
{"url": "https://www.24chasa.bg/novini/article/7213717", "text": "Община Сунгурларе и община Юскюп (окръг Къркларели, Северозападна Турция) обединиха усилия за реализиране на проект за съвместни действия и подпомагане в борбата срещу пожарите, предаде БТА.  Проектът се реализира по европейската програма за трансгранично сътрудничество между български и турски общини в граничните райони. Проектът, който се финансира от европейски фондове, е на стойност 468 хиляди евро и е със срок за изпълнение една година. На среща между отговорните представители на двете общини, която се състоя в Юскюп, бе обсъдена предстоящата работа по проекта. В срещата участва делегация от град Сунгурларе начело с кмета на общината Васил Панделиев, както и отговорни представители на противопожарната служба, участващи в изпълнението на проекта. От турска страна участваха началникът на противопожарната служба в Люлебургаз Джейхун Акйол, инструкторът Джейхун Акйол и представители на местните власти в Юскюп. Кметът на община Юскюп Хюсеин Касап посочи, че проектът предвижда купуване на противопожарна техника и екипировка, както и обучение на персонал за работа с противопожарната техника.", "date": "2018.12.23", "title": "България и Турция в съвместен проект за 468 хил. евро за борба срещу пожарите"}
{"url": "https://www.24chasa.bg/novini/article/7213748", "text": "Предполагаем джихадист беше депортиран във Франция от Джибути във връзка с терористичното нападение срещу сатиричното издание \"Шарли ебдо\" преди близо четири години, заяви днес френският министър на вътрешните работи Кристоф Кастанер, цитиран от ДПА и БТА.  Кастанер написа в Туитър, че Питър Шериф се е укривал от френското правосъдие и че задържането му във френски арест е резултат от \"ефективността на френските служби за сигурност и международната комуникация, позволили ареста му\". Предполага се, че той е бил в тесен контакт с братята Шериф и Саид Куаши, извършили нападението срещу \"Шарли ебдо\". В петък френската прокуратура поиска 14 души да бъдат изправени пред съдебен състав заради предполагаема замесеност в нападенията от януари 2015 г., при които загинаха 17 души. Питър Шериф обаче не е в този списък. Парижката прокуратура заяви, че той е бил екстрадиран във Франция, след като бил задържан наскоро в Джибути, и след пристигането си на летище \"Шарл де Гол\" в Париж е бил отведен в ареста, предаде Асошиейтед прес. Повдигнати са му обвинения в престъпно сдружаване с цел тероризъм. Френският министър на отбраната заяви, че обвиняемият е изиграл \"важна роля в организирането\" на нападението срещу \"Шарли ебдо\". Шериф, известен още като Абу Хамза, е бил близък приятел на двамата братя, които убиха 11 души в редакцията на сатиричното издание и полицай недалеч оттам, преди да бъдат ликвидирани. В началото на миналото десетилетие той е посещавал Ирак и Сирия, а от 2011 г. се е укривал от френските власти.", "date": "2018.12.23", "title": "Депортираха във Франция предполагаем джихадист, свързан с атентата срещу \"Шарли ебдо\""}
{"url": "https://www.24chasa.bg/novini/article/7213767", "text": "Списание \"Шпигел\" заяви днес, че подава иск срещу един от бившите си журналисти, за когото подозира, че е злоупотребявал с дарения за сирийски сираци - герои на негова статия, чиято достоверност също е под въпрос, предаде Франс прес, цитирана от БТА.  Авторитетният германски седмичник каза, че разполага с данни, според които Клаас Релотиус - водещ негов журналист, изпаднал в немилост заради фалшификации - е организирал подписка за дарения сред читателите си, за да подпомогне пострадалите млади сирийци, описани в една от статиите му, но е дал на донорите своите собствени банкови данни. \"Съответно с иска \"Шпигел\" ще предаде цялата събрана информация на прокуратурата\", посочва изданието на сайта си в интернет. Релотиус призна, че си е измислял истории и персонажи за близо 10 статии. Скандалът бе разкрит от германския седмичник в сряда, след като 33-годишният журналист бе напуснал на 16 декември. Тогава разтревожени читатели сигнализираха в редакцията за обявената от Релотиус подписка за дарения в полза на сирийските сираци, живеещи по улиците на Турция - герои на негова статия, публикувана през юли 2016 г. Журналистът обявил подписката чрез имейли до читатели, които му писали във връзка с фалшивия репортаж. След това турски фотограф, работел заедно с него по този материал, разкрил съществени неточности в него. В редакцията на \"Шпигел\" вече са убедени, че Релотиус е измислил изцяло основните герои на репортажа. Списанието отрича да е било в течение на тази кампания и посочва, че в момента не знае точния размер на събраните средства. Бившият водещ журналист, награждаван неведнъж, описа после в редица статии усилията си да подпомогне тези деца като продължила с месеци борба с цел те да могат да емигрират в Германия и там да бъдат осиновени. Според \"Шпигел\" това също е лъжа. В последния си брой от вчера германският седмичник заяви, че тези фалшификации са \"най-лошото, което може да се случи на една редакция\". \"Шпигел\" поднесе извинения и увери, че \"ще положи всички усилия, за да възстанови достоверността\" на своите материали. Списанието също призна, че случаят е накърнил доверието към него и към медиите като цяло.", "date": "2018.12.23", "title": "Германският седмичник \"Шпигел\" ще съди свой журналист, който си измислял истории"}
