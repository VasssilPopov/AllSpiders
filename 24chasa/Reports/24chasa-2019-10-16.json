{"url": "https://www.24chasa.bg/novini/article/7712997", "text": "Председателят на Европейския съвет Доналд Туск призова опозиционните партии в Полша мъдро да подберат общ кандидат за президент и да не \"пропиляват\" резултата, който са постигнали на парламентарните избори през уикенда, предаде ДПА, цитирана от БТА. Туск, който е бивш полски министър-председател, каза, че опозицията трябва да избере кандидат, способен да привлече гласоподаватели от управляващата партия \"Право и справедливост\" (ПиС). Той отбеляза, че обединените усилия на опозицията са й донесли мнозинство в Сената на изборите в неделя, въпреки че ПиС запази контрол върху разполагащата с по-голяма власт долна камара на парламента. \"За да не се допусне правителството на ПиС да причини вреди, трябва да е налице силата на президентското вето\", заяви Туск в телевизионно интервю пред полски репортери. Президентът на Полша има право на вето върху законопроектите, приети от парламента, който може да го преодолее с мнозинство от три четвърти. Туск, който приключва мандата си като председател на Европейския съвет, отказа да потвърди дали е един от възможните кандидати за президентските избори в Полша следващата пролет, но каза, че ще приеме, ако опозицията реши, че други кандидати имат по-голям шанс да успеят. Той заяви, че може да обмисли възможността да се кандидатира за ръководител на Европейската народна партия, но това няма да му попречи \"напълно да се ангажира с вътрешната политика\".", "date": "2019.10.16", "title": "Туск зове полската опозиция: Изберете\nмъдро кандидат за президент"}
{"url": "https://www.24chasa.bg/novini/article/7712982", "text": "Любимият актьор Стефан Данаилов вероятно има хипостатична пневмония, която е довела до полиорганна недостатъчност и затова се е наложило да бъде на асистирана вентилация, предполагат лекари, които чуха за влошеното му състояние. От ВМА официално категорично отказват каквато и да е било информация за състоянието му, тъй като това е лична информация. Самите лекари от ВМА даже не си вдигат телефоните на журналисти, подозирайки за какво ще ги питат. Застойната пневмония е често срещано усложнение след счупване на бедрената шийка. То се получава заради липсата на движение след травмата и съответно проблемите с кръвообръщението в малкия кръг. При неговата възраст и общо състояние такова усложнение е напълно реалистична хипотеза. Пневмонията води до дихателна и полиорганна недостатъчност. Реанимационните възможности на Военна болница са много сериозни, но в момента състоянието му е критично.", "date": "2019.10.16", "title": "Стефан Данаилов с хипостатична пневмония и полиорганна недостатъчност вероятно"}
{"url": "https://www.24chasa.bg/novini/article/7712639", "text": "Президентът на САЩ Доналд Тръмп заяви, че вероятно няма да подпише каквато и да било търговска сделка с Китай, докато не се срещне с китайския президент Си Цзинпин на предстоящия през ноември форум на Азиатско-тихоокеанското икономическо сътрудничество (АТИС) в Чили, предаде Ройтерс, цитирана от  . Говорейки пред репортери в Белия дом преди среща с италианския си колега Серджо Матарела, Тръмп посочи, че обявената през миналата седмица частична търговска сделка, определена от него като \"първа фаза\", е в процес на формализиране на харти и отново подчерта, че Китай е готов да започне да купува американска селскостопанска продукция. Президентът на САЩ също така омаловажи сирийската криза, която е в резултат на нахлуването на турски войски в североизточния регион на страната, като заяви, че конфликтът е между Турция и Сирия и че е \"добре\" Русия да помогне на Дамаск. Той допълни, че налагането на американски санкции срещу Турция би било по-добро, отколкото битки в региона. Наскоро Тръмп изтегли американските войски от Сирия, но след това пренасочи част от тях, за да предотврати повторното разпространение на Ислямска държава в региона.", "date": "2019.10.16", "title": "Тръмп: Никаква търговска сделка с Китай, ако не се срещна със Си Цзинпин"}
{"url": "https://www.24chasa.bg/novini/article/7712650", "text": "35-годишният мексиканец Фабиан Наваро е в \"Пирогов\", след като мъж го простреля в главата в столичния кв. \"Дианабад\", съобщи за \"24 часа\" важен човек в МВР. Фабиан Наваро и негови другари били на купон в апартамент в блок 54 в жилищния комплекс. На вратата се позвънило. Наваро отворил и последвала тежка разправия с човека, които натиснал звънеца. Двамата се карали няколко минути, преди пришълецът да извади пистолет и да простреля мексиканеца в главата. В момента мъжът се намира в \"Пирогов\" в тежко състояние. Линейката го е закарала там за минути. Сигналът за престъплението е подаден в 17,35 часа. Стрелецът е избягал, издирват го.", "date": "2019.10.16", "title": "Мъж звънна на вратата на мексиканец в София, гръмна го в главата"}
{"url": "https://www.24chasa.bg/novini/article/7712477", "text": "Два глобални инвестиционни фонда - BC Partners и Providence Equity са на финалната права за покупката на \"Виваком\", научи \"24 часа\". Те са подали оферти в последния ден, за които още няма подробности.  И двата кандидата имат опит в телекомуникациите и са сред най-големите фондове за дялови инвестиции. Базираният в Лондон BC Partners ще наддава чрез регионалния си телевизионен оператор United Group, който работи основно в Западните Балкани. Конкурентът му- Providence Equity e със седалище в щата Ню Йорк фонд и инвестира основно в медии, комуникации, образование и информационни технологии. Ако бъде завършена успешно, сделката ще доведе до шеста смяна на собствеността на най-големия ни телеком. Последната  сделка бе факт през 2016 г., когато операторът беше продаден на търг, организиран от руската VTB. Срещу 330 млн. евро, тя бе придобита от консорциум, воден от Спас Русев с 46%. Дялове имат VTB и нейните български мениджъри- Милен и Георги Велчеви.  Очакванията са \"Виваком\" да бъде евентуално придобита срещу 1- 1,2 милиарда евро, твърди \"Файненшъл таймс\", позоввайки се на свои източници. ", "date": "2019.10.16", "title": "Два глобални фонда с оферти за \"Виваком\""}
{"url": "https://www.24chasa.bg/novini/article/7712666", "text": "Няма все още пряка заплаха за България, няма миграционен натиск по границите. Това каза вицепремиерът и външен министър Екатерина Захариева в предаването \"Още от деня\" по  . \"Ердоган настояваше за операцията в Сирия още отпреди година. Кюрдите водеха битката с екстремистите на Ислямска държава. В ЕС обсъждахме темата - Европа призовава за диалог с Турция, която е важен партньор. Тази операция определено е притеснителна. Интервенцията може да доведе до увеличаване на миграционния натиск. И какво ще стане със задържаните джихадисти? Борбата с Ислямска държава още не е приключила. Призоваваме за прекратяване на действията. Не военните действия ще прекратят конфликта в Сирия.  Не считаме, че икономическите санкции срещу Турция са продуктивни. Дълбоко се съмнявам, че и лидерите на ЕС ще вземат решение за санкции\", добави тя. \"И обидата на българските граждани, не само на англичаните, е силна - защото в пресата на Острова бяха поставени под общ знаменател с расистите.  Не мога да приема цял един народ да бъде обвинен в расизъм, както четем в тамошната преса. Разбира се това не бяха изказвания на британските официални власти\". Така тя коментира казуса с избухналия расистки скандал след мача България - Англия (0:6).", "date": "2019.10.16", "title": "Захариева: Не мога да приема цял един народ да бъде обвинен в расизъм"}
{"url": "https://www.24chasa.bg/novini/article/7712690", "text": "Ако Европейският съюз не вземе решение за започване на преговори със Северна Македония, това на практика ще означава, че отхвърля Преспанското споразумение с Гърция, с което страната промени името си, заяви премиерът на Северна Македония Зоран Заев в интервю за Танюг. \"Всички казват, че Преспанското споразумение е един от най-добрите примери за Западните Балкани досега. Ако ЕС накаже този договор с отлагане на преговорите за присъединяване на Северна Македония, как може тогава да се очаква да бъде намерено решение за косовския въпрос, или как могат да се мотивират босненските лидери да намерят решение в Босна и Херцеговина\", каза Заев. Той изрази надежда, че лидерите на ЕС все пак ще дадат зелена светлина за започване на преговори с неговата страна. Заев посочи, че нито една страна членка няма забележки към Северна Македония, а проблем е само искането на Франция за реформа на процеса на преговори, която според Заев може да се развива паралелно с процеса на разширяване. Премиерът каза, че още едно отлагане на преговорите може да предизвика падане на правителството в Скопие, но на негово място ще дойде друго, което ще продължи европейския път.", "date": "2019.10.16", "title": "Заев: Ако не получим дата за преговори с ЕС, значи Европа отхвърля Преспанското споразумение"}
{"url": "https://www.24chasa.bg/novini/article/7712700", "text": "Австралийка, която в продължение на три се била изгубила в пустошта, е била спасена благодарение на изписан върху пясъка надпис SOS, предава Франс прес. Дебора Пилгрим била открита от мъж, който наблюдавал дистанционно имението си с видеокамера. Австралийката изчезнала в неделя вечерта, след като била на къмпинг с приятели на стотина километра от град Аделаида. Тя напуснала палатката и се изгубила в пущинака. В продължение на три дни била издирвана от полицаи и хеликоптер, но не била открита в този отдалечен район, предава БТА. Дебора била открита от човек, който случайно разчел с охранителната си камера надпис SOS, изписан върху пясъка на един път в близост на претърсваната зона. Той веднага известил полицията, която към полунощ открила 50-годишната жена. Тя се намирала в съседно имение, където успяла да открие вода. Водоизточникът всъщност спасил живота на изгубилата се туристка.", "date": "2019.10.16", "title": "Австралийка беше спасена в пустошта благодарение на SOS надпис върху пясъка"}
{"url": "https://www.24chasa.bg/novini/article/7712706", "text": "Частната американска компания \"Спейс екс\" внесе искане за отпускане на допълнителни честоти на 30 хиляди свои спътника, към съществуващите 12 хиляди, съобщава Франс прес. Американската администрация по съобщенията е внесла в Международния съюз по далекосъобщенията, предаде БТА. в Женева 20 искания, всеки от които касае по 1500 спътника. Те ще бъдат включени в съзведието от мини-сателити \"Старлинк\" на компанията на Илон Мъск. Предназначението й е да осигури високоскоростен интернет на Земята с малките апарати, които ще кръжат на сравнително ниска орбита /550 километра за първата партида/. Покриването на небето със сателити ще бъде такова, че няколко от тях ще бъдат в директна връзка от всяка точка на планетата. \"Спейс екс\" изстреля първата си серия от 60 спътника през месец май и групата ще влезе в действие на територаията на Канада и северната част на САЩ догодина. Според компанията ще са нужни още 24 изстрелвания, преди да бъде покрита останалата част от света. Понастоящем в орбита има над 2 100 активни спътника. Прибавянето към тях на още 42 хиляди буди безпокойство. Астрономите се опасяват, че големият брой мини-сателити на ниска орбита ще попречи на видимостта на земните телескопи от обсерваториите. Второто притеснение е увеличаването на космическия боклук в нискоземна орбита на разстояние от 1500-2000 километра. От \"Спейс екс\" съобщиха че 3 от първите нейни 60 спътника били излезли от строя. Компанията увери, че притежавала технология за извеждане от орбита на дефектиралите устройства за избягване на сблъсък с други апарати. Но един инцидент миналия месец подсказа, че процедурите все още не са изпипани докрай.", "date": "2019.10.16", "title": "\"Спейс екс\" ще включи 42 000 спътника в своето съзвездие"}
{"url": "https://www.24chasa.bg/novini/article/7712720", "text": "Системи за видеонаблюдение на горивото по целия му път ще бъдат инсталирани във всички топлоелектрически централи у нас. Това обяви в студиото на „Лице в лице” по   екоминистърът Нено Димов във връзка със скандалите около предизвиканото от тецове замърсяване на въздуха на няколко места в странатa. Той обясни, че ТЕЦ „Брикел” е възстановил работа едва след монтирането именно на 10 камери, свързани с общината и районната екоадминистрация – за да се вижда какво гориво влиза даже в часовете, в които проверка от инспектори е невъзможна. Срокът за въвеждане на видеонаблюдението е два месеца, като записите ще трябва да се пазят половин година. „Горенето на биомаса може да бъде разрешено и неразрешено, не може да сложим всички под общ знаменател”, подчерта Димов. Именно заради нерегламентирана употреба на биомаса беше спрян пернишкият ТЕЦ „Република”. Министърът обясни, че комплексното разрешително на всяка централа, която иска да разчита на такъв тип гориво, от 2 години включва изискване за използване на върховите технологии в областта. Димов отбеляза, че, ако е използвана правилно, биомасата може да бъде сравнима с природния газ. Попитан дали България ще гори боклука на Рим (каквито информации се появиха в пресата), министърът на околната среда и водите беше категоричен: \"Не\". Преди дни от платформата airbg.info обявиха резултатите от свое проучване, което показва, че даже през летните месеци има много крупни стойности на азотен диоксид край натоварени булеварди и кръстовища. Отпадният продукт от автомобилното движение може да доведе до астма, бронхит, кашлица и различни белодробни заболявания. „Днес в 18 ч. на Орлов мост ще има много по-силно замърсяване, отколкото на Малките пет кьошета в 6 ч. сутринта. Нормите имат проблем – те са средни за града, невъзможно е обективно сравнение”, заяви Димов. Той допълни, че Рим, Милано, Париж и Неапол са по-мръсни по този показател от София. По думите му инвестициите в електрификация на градския транспорт в София са спомогнали за това да не стане проблемът с азотния диоксид да не стане по-голям – той посочи, че автобусите на газ са основни производители на този вид газове. Димов нарече „фалшива новина” твърденията на кандидат-кметове, че България ще плаща санкции заради осъдителното решение на Съда на ЕС за качеството на въздуха у нас. По думите му заедно с Брюксел са набелязани мерки, които се изпълняват и подобни изказвания само влошават атмосферата.", "date": "2019.10.16", "title": "24 часа на ден камери ще следят какво гори в тецовете"}
{"url": "https://www.24chasa.bg/novini/article/7712721", "text": "Министър-председателят Бойко Борисов ще участва в заседанието на Европейския съвет, което ще се проведе на 17 и 18 октомври в Брюксел. Държавните и правителствени ръководители ще обсъдят дългосрочния бюджет на ЕС, приоритетите за следващите 5 години и Брекзит, съобщиха от пресслужбата на правителството. Финландското председателство на ЕС ще информира относно планираните дискусии в Съвета по прилагането на Стратегическия дневен ред, а новоизбраният председател на Европейската комисия Урсула фон дер Лайен ще бъде поканена да представи приоритетите на новата Комисия. Европейските лидери ще обсъдят международните аспекти на борбата с изменението на климата, предвид предстоящата през декември в Сантяго де Чили 25-та Конференция на страните по Рамковата конвенция на ООН относно изменението на климата. Въпросът за миграцията също ще бъде във фокуса на вниманието на европейските лидери.", "date": "2019.10.16", "title": "Борисов ще участва в заседанието на Европейския съвет за Брекзит"}
{"url": "https://www.24chasa.bg/novini/article/7712768", "text": "Британският премиер Борис Джонсън е казал на своите водещи министри, че вижда шанс за договаряне на нова сделка за Брекзит с Европейския съюз, но сделка още не е сключена, заяви негов говорител, цитран от Ройтерс. Остават важни въпроси за договаряне, добави говорителят, като уточни, че в ход са преговори със северноирландската Демократична юнионистка партия, предава БТА. Премиерът информира кабинета за напредъка на текущите преговори за Брекзит, като каза, че има шанс за договаряне на добра сделка, но още не сме стигнали дотам и остават нерешени важни въпроси, заяви говорителят. След заседанието на кабинета Джонсън отиде на среща с депутатите консерватори от комитета 1922. В Брюксел финландският премиер Анти Рине, чиято страна заема председателството на ЕС, заяви, че все още се надява за сделка в последния момент, за да бъде избегнат твърд Брекзит, който по дучмите му ще навреди на живота на европейците дълго след това, и добави, че сделката е изключително трудна, но все още възможна, и че е възможно \"техническо\", сиреч много кратко отлагане на датата за Брекзит 31 октомври.", "date": "2019.10.16", "title": "Джонсън вижда шанс за нова сделка за Брекзит, но сделка още няма"}
{"url": "https://www.24chasa.bg/novini/article/7712771", "text": "Съсед е стрелял по мексиканеца  , научи \"24 часа\" от източници близки до разследването. Една от причините е шум. Мъжът позвънил на вратата на Наваро заради вихрещия се в апартамента купон. Настоял музиката да бъде спряна, но мексиканецът отказал. Нервите на стрелеца не издържали, извадил пистолет и пуснал куршум във врата на Наваро. След това избягал. В момента МВР го издирва. Проверяват се всички коли, които излизат от квартала.", "date": "2019.10.16", "title": "Съсед прострелял мексиканеца Фабиан Наваро, издирват го"}
{"url": "https://www.24chasa.bg/novini/article/7712797", "text": "Спор за пари е причината мексиканецът Фaбиан Наваро да бъде прострелян от свой съсед. Инцидентът се разигра около 17:50 в столичния квартал \"Дианабад\". Наваро работи в България като асистент на сляпа жена. Той и стрелецът се познавали, мексиканецът му дължал пари. Кредиторът си ги поискал, но Наваро заявил, че няма да ги върне. Афектиран от отказа, както и от силния шум, идващ от апартамента на мексиканеца, който правел купон, ядосал мъжа. Той прострелял чужденеца във врата, след което избягал. ", "date": "2019.10.16", "title": "Простреляният Наваро бил асистент на сляпа жена, дължал пари на нападателя си"}
{"url": "https://www.24chasa.bg/novini/article/7712837", "text": "Броят на афганистанците, мигрирали в Европейския съюз досега през годината, е по-голям от този на сирийците, предаде Ройтерс, като се позова на официални данни на ЕС, съобщи БТА. Така афганистанците са станали най-многобройната народностна група, влязла незаконно на територията на ЕС тази година. Мнозина от тях идват от Иран. Те са напуснали Ислямската република до голяма степен заради икономическите трудности, провокирани от санкциите на САЩ, отбелязва Ройтерс. На фона на опасенията на ЕС от нова вълна на търсещи убежище от Сирия (след турската офанзива срещу кюрдските сили в Североизточна Сирия) европейски служители предупредиха, че увеличаващият се брой на афганистанските мигранти е по-непосредствен проблем. Особено остро стои той на гръцките острови, където мнозина от афганистанците за първи път стъпват в ЕС. От началото на годината близо 17 000 афганистанци са прекосили Егейско море, за да стигнат до територията на ЕС, сочат данни на европейската гранична служба Фронтекс. Близо половината от тях са живели в Иран преди да направят опит да стигнат в ЕС през Турция, заяви пред Ройтерс високопоставен служител на ЕС. В много от случаите пристигащите в Европа афганистанци са били родени в Иран, каза още служителят. Те напускат Иран, защото \"политиката на САЩ значително влоши икономическото положение\" в Ислямската република, твърди той. Иранската икономика е в лошо състояние, след като американският президент Доналд Тръмп възстанови миналата година санкциите срещу Техеран във връзка с иранската ядрена програма. Изправени пред икономически трудности в Иран, афганистанските работници напускат страната в търсене на работа, с която да издържат семействата си в Афганистан, заявиха ирански служители. В Иран сега има около два милиона афганистанци, твърдят афганистански служители. Близо 800 000 афганистанци са напуснали Иран миналата година, по данни на Международната организация за миграция. Европейските власти регистрираха миналата година 12 000 афганистанци, влезли незаконно на територията на ЕС. Броят им сега може да се увеличи двойно. Повечето от тях пристигнаха на гръцки острови, където местните власти се опитват да им осигурят подслон. Над 13 000 мъже, жени и деца се намират в лагер на гръцкия остров Лесбос, проектиран да побере 3100 души, по данни на благотворителната организация Оксфам. Европейските служители обаче подчертават, че ситуацията е управляема и по никакъв начин не може да се сравни с мигрантската криза от 2015 г., когато над един милион мигранти достигнаха територията на ЕС, 25 процента от които афганистанци. Общо 80 000 мигранти са влезли в ЕС през първите девет месеца на тази година, като броят им се увеличава, отбелязва Ройтерс. Търсещите убежище в ЕС сирийци са намалели до около 10 000 тази година. За сравнение, през 2015 г. сирийските мигранти в ЕС бяха над половин милион. Сега обаче те отново започват да напускат домовете си. Над 130 000 души бяха разселени в Североизточна Сирия след началото на турската офанзива миналата седмица, заяви ООН. Турският президент Реджеп Ердоган заплаши да пусне над три милиона сирийски бежанци от Турция към Европа, ако ЕС се противопоставя на турските действия в Северна Сирия.", "date": "2019.10.16", "title": "Афганистанците, мигрирали в Европа през годината, били повече от сирийците"}
{"url": "https://www.24chasa.bg/novini/article/7712852", "text": "В първия си ден на свобода австралиецът Джок Полфрийман обяви пред  , че съжалява за смъртта на Aндрей Mонов. Заяви и готовност доживот да изплаща на семейството му кръвнина. По негови сметки дължимата сума била над 1 милион лева. „Днеска чух, че някаква полиция е ходила на адреса, на който се регистрирам и не е имало никой. Аз съм излязъл, за да давам интервю с журналисти. В Бусманци не ми даваха да ме снимат журналисти и сега аз давам интервю, не искам да давам адрес, защото става дума за моята безопасност”, сподели австралиецът. Той допълни, че не се страхува от това, че може да му се случи нещо, след като вече е извън общежитието в Бусманци. Но въпреки това според него трябва да вземе мерки срещу прояви, подобни на тези, които се случиха по време на мача между България и Англия. Полфрийман разказа още, че това не е първото му излизане навън. „Не е за първи път, имал съм отпуска. Първо беше за осем часа 2016 година, после за два дни и пак за два дни. Съжалявам за смъртта на Андрей Монов. Това не беше целта. За мен целта на тази битка, това не беше битка, беше нападение… моята целта беше да спасява живот на някой, а не да отнема”, каза още той и допълни, че не помни убийството на студента. В момента той е без документи, невъоръжен и в готовност да се върне в затвора.", "date": "2019.10.16", "title": "Джок Полфрийман: Съжалявам за смъртта на Андрей Монов, но не помня убийството му"}
{"url": "https://www.24chasa.bg/novini/article/7712604", "text": "186 души са били задържани досега по подозрения в публикуване на коментари в социалните мрежи, насочени срещу операцията на турската армия в Северна Сирия, съобщи Анадолската агенция, цитирана от БТА. 24 от задържаните са поставени под постоянен арест по обвинения в извършване на пропаганда в подкрепа на терористична организация, а 78 души са били освободени. Продължават разследванията срещу останалите задържани. Установено е, че близо 840 души са публикували в социалните мрежи обидни коментари, насочени срещу турската операция в Северна Сирия. Някои от лицата са поствали съобщения от териториите на Германия, Великобритания и Франция. Турция започна офанзивата \"Извор на мира\" на 9 октомври в Северна Сирия, насочена срещу сирийските кюрдски бойци от Силите за защита на народа, които според Анкара са свързани с поставената извън закона Кюрдска работническа партия.", "date": "2019.10.16", "title": "186 задържани в Турция, поствали коментари срещу офанзивата в Сирия"}
{"url": "https://www.24chasa.bg/novini/article/7712610", "text": "България е страната в ЕС с най-голям дял от населението, който е застрашен от бедност - 32,8 на сто или над 2,32 милиона души, сочат представените днес данни на Евростат, цитирани от  . По този показател Румъния се нарежда веднага след България (32,5 на сто), следвана от Гърция (31,8 на сто). Същевременно България отчита и най-голямо намаляване на дела на хората в риск от бедност - 12 базисни пункта спрямо 44,8 процента през 2008 година, която е отправна точка. Страната ни е следвана от Румъния (-11,7 процентни пункта) и Полша (- 11,6 пункта). За целия Европейски съюз делът на населението в риск от бедност или социално изключване за миналата година е бил 21,7 процента или 109,2 милиона души. Това е с два процентни пункта под референтната 2008 година и с 0,7 процентни пункта под равнището от 2017 година. Най-нисък риск се наблюдава Чехия, където 12,2 процента от населението е застрашено от бедност и социално изключване. Веднага след нея по този показател се нареждат Словения (16,2 процента) и Словакия (16,3 на сто, данните са за 2017 година). Най-голямо увеличение на дела на хората в риск от бедност и социално изключване за миналата година спрямо 2008 година Евростат отчита в Люксембург (+6,4 процентни пункта), Гърция (+3,7 процентни пункта) и Естония (2,6 процентни пункта). В ЕС над 16,9 на сто от населението е в риск от бедност поради ниски доходи. Този показател е най-висок в Румъния (23,5 процента), Латвия (23,3 процента), Литва (22,9 процента) и България (22 процента). Най-малък е рискът от бедност поради ниски доходи в Чехия (9,6 процента), Финландия (12 процента), Словакия (12,4 процента данните са за 2017 година), Дания (12,7 на сто). Анализът на Евростат е по повод Международния ден за изкореняване на бедността - 17 октомври.", "date": "2019.10.16", "title": "България първа в Европа по дял на хората, застрашени от бедност"}
{"url": "https://www.24chasa.bg/novini/article/7712619", "text": "Подразделения на сирийската армия влязоха в град Кобане, разположен в северна Сирия близо до границата с Турция, съобщи днес телевизия \"Ал Маядин\", цитирана от ТАСС. По-рано днес телевизията съобщи, че предни отряди на сирийската армия са навлезли в град Ракка в Северна Сирия и са установили там контролно-пропускателни пунктове, предаде БТА. Според неправителствената организация Сирийски център за наблюдение на човешките права, цитирана от Ройтерс, до предградията на Кобане са стигнали руски военни, след като пресекли река Ефрат.", "date": "2019.10.16", "title": "Сирийската армия влезе в град Кобане на границата с Турция"}
{"url": "https://www.24chasa.bg/novini/article/7712629", "text": "Артилерийски формирования от състава на Сухопътните войски провеждат десетдевно полево лагерно обучение на учебен полигон „Корен“, съобщиха от пресцентъра на министерството на отбраната. В него участват около 600 военнослужещи със 115 броя бойна и специална техника от военните формирования в Асеновград, Стара Загора, Хасково, Смолян, Благоевград, Враца, Белене и Пловдив, както и модул за санитарна обработка от състава на батальона за ядрена, химическа и биологическа защита – Горна Оряховица. Основната цел на полевото обучение е затвърждаване на способностите на артилеристите от Сухопътните войски за осигуряване на навременна и точна, обща и непосредствена огнева поддръжка на маневрените формирования. По време на подготовката командирите и щабовете ще усъвършенстват организацията и управлението на артилерийските формирования, както и бойното им сглобяване, ще се повиши полевата натренираност на военнослужещите за изпълнение на огневи задачи в системата на огневата поддръжка на маневрените формирования. По време на лагерния сбор до 24 октомври батареите ще проведат тактически учения с бойни стрелби. В тях ще участват 2-а противотанкова батарея от 2-и противотанков дивизион на 4-и артилерийски полк – Асеновград, самоходните минохвъргачни батареи на 31-и механизиран батальон - Хасково и 42-и механизиран батальон – Ямбол от състава на 2-а механизирана бригада – Стара Загора и противотанковата батарея на щабния батальон – Стара Загора от състава на 2-а механизирана бригада. Ще се проведат и ротни тактико-специални учения с участието на инженерна рота за бойна поддръжка от 54-и инженерен батальон от състава на 55-и инженерен полк - Белене и инженерна рота за хоризонтални конструкции от 91-и инженерен батальон за обща поддръжка – Пловдив от състава на 55-и инженерен полк – Белене. Военнослужещите от 4-и артилерийски полк ще изпълнят индивидуални огневи задачи и тренировка по стрелба и управление на огъня. Началник на лагерния сбор е полковник Лъчезар Мишев – командир на 4-и артилерийски полк – Асеновград. Контролът на полевото лагерно обучение се осъществява от началника на сектор „Подготовка на артилерийските формирования” от Командването на Сухопътните войски полковник Петър Кръстанов.", "date": "2019.10.16", "title": "600 артилеристи стрелят на 10-дневно обучение на полигона „Корен“"}
{"url": "https://www.24chasa.bg/novini/article/7712624", "text": "„В условията на бързоразвиващата се дигитализация в глобален аспект вашите знания и умения стават все по-значими за съвременното и модерно развитие на обществото ни“, заяви вицепремиерът пред възпитаници на учебното заведение. Тя отбеляза, че хакерските пробиви в системите на институциите или на частните компании, които за мнозина са вид състезание и изява, всъщност нанасят щети под различни форми. „Използвайте натрупаните знания и умения за доброто на нашето общество и за неговия прогрес“, призова вицепремиерът и изрази увереност, че учениците на Националната професионална гимназия по компютърни технологии имат потенциал да бъдат бъдещи лидери в сектора на информационните и комуникационни технологии. В рамките на срещата директорът на Дирекция „Планиране и управление на дейности и проекти за електронно управление“ в Държавна агенция „Електронно управление“ Иван Модев представи пред учениците електронното управление и неговото развитие. В срещата участваха също представители на Българската асоциация по киберсигурност и Българската асоциация на сертифицираните етични хакери.", "date": "2019.10.16", "title": "Марияна Николова: Хакерските пробиви нанасят огромни щети"}
{"url": "https://www.24chasa.bg/novini/article/7712901", "text": "Премиерът на Северна Македония Зоран Заев изрази днес увереност, че София и Скопие ще намерят решения по откритите двустранни въпроси. Досега решихме много по-сложни задачи от тези, които остават пред нас, заяви той на пресконференция в отговор на въпрос, съобщи БТА. Заев добави, че разглежда България единствено като приятелска страна. Той благодари за ясно изразената от България подкрепа за започване на преговори за присъединяването на неговата страна към ЕС. Премиерът отправи призив към държавните и правителствените ръководители на страните от ЕС да вземат тази седмица положително решение за преговорите. Не ни създавайте препятствия, бъдете нашите герои, призова Заев. Той настоя промените в подхода за оценяване на присъединителните преговори да бъдат обсъждани едновременно с воденето на преговори със Скопие. По неговите думи народът, политиците и институциите в Северна Македония са готови да продължат по пътя към ЕС. Готови сме да направим още повече, а всяко следващо отлагане ще има много отрицателни последици, ще донесе разочарование сред гражданите и депутатите, които подкрепиха Преспанското споразумение. Добронамерено предупреждавам, че ако не се вземе положително решение, доверието на нашите граждани в ЕС ще бъде поставено под въпрос, добави Заев. По неговите думи вътрешни и външни сили биха отчели признак на слабост и биха се опитали да се възползват. Еврокомисарят по въпросите на съседството Йоханес Хан заяви, че му се е искало днес със Заев да празнуват, но вчера Съветът на ЕС не успя да постигне необходимото единодушие за определяне на срок за начало на преговорите със Скопие и Тирана. Не става въпрос преговорите да започнат в следващите дни, а да се даде ясно послание, поясни Хан. По неговите думи, ако усилията на Скопие не бъдат възнаградени, няма да се вижда причина Сърбия и Косово да предприемат преговори за съжителство.", "date": "2019.10.16", "title": "Заев: София и Скопие ще намерят решения на откритите въпроси"}
{"url": "https://www.24chasa.bg/novini/article/7712938", "text": "Лаура Кьовеши бе окончателно утвърдена днес за главен прокурор на ЕС. Това стана с решение, за което съобщи Европейският парламент, предаде БТА. По-рано тази седмица своето решение прие и Съветът на ЕС. С днешното решение на ръководителите на политическите групи и на председателя на ЕП започва седемгодишният мандат на Кьовеши. Тя ще бъде първият ръководител на прокуратурата на ЕС. Очаква се прокуратурата на ЕС да започне работа до края на следващата година. Европейските прокурори ще разследват престъпления с бюджета на ЕС - измами, корупция, злоупотреби с ДДС над 10 милиона евро. При обособяването на прокуратурата на ЕС бе решено, че пълномощията на институцията може да бъдат разширявани. Досега 22 държави от ЕС участват в европейската прокуратура, като не са се включили Великобритания, Швеция, Унгария, Полша, Ирландия и Дания.", "date": "2019.10.16", "title": "Утвърдиха окончателно Кьовеши за главен прокурор на ЕС (Обновена)"}
{"url": "https://www.24chasa.bg/novini/article/7712951", "text": " От ВМА отказаха всякакви коментари. Той е интубиран и е на командно дишане, споделиха обаче за \"24 часа\" близки до големия актьор. След инцидент през август 2019 г. той бе приет по спешност в болница „Бургасмед”, а операцията на тазобедрената става бе извършена от екипа на един от водещите хирурзи в България – проф. Андрей Йотов, началник на Клиника по ортопедия и травматология в УМБАЛ „Софиямед”. След допълнителни изследвания в столичната болница, направени през септември, на Стефан Данаилов бе назначена рехабилитация във военния санаториум в Хисаря. Големият актьор през декември ще навърши 77 г. Преди 5 години с лечение в Париж той пребори лимфом. Неотдавна бе диагностициран и с паркинсон.", "date": "2019.10.16", "title": "Стефан Данаилов е в кома, на командно дишане, борят се за живота му"}
{"url": "https://www.24chasa.bg/novini/article/7712931", "text": "Рекордьорката заченала \"ин витро\" от 80-годишния си съпруг. Тя роди със секцио в частната болница \"Кинкер\" в град Кота. Прабха силно желаела да стане майка и не я плашели нито възрастта й, нито факта, че е без един бял дроб. Още по-малко се притеснявала и от това, че съпругът й е с 5 години по-възрастен от нея. Новороденото момиченце видяло бял свят преди термина. Медиците провели планово цезарово сечение на седмия месец от бременността. Бебето тежало под 700 грама и било настанено в отделението за интензивна терапия на болницата. Сега майката и дъщеричката й са под наблюдение на лекарите, които първи поздравиха родилката за рекорда й. Тя стана най-възрастната майка на света, предава БТА.", "date": "2019.10.16", "title": "Индийка стана най-възрастната родилка на 75 години, таткото е на 80"}
{"url": "https://www.24chasa.bg/novini/article/7712962", "text": "A1 в България отчита силно трето тримесечие за тази година и продължава позитивната тенденция от края на 2016 г. за ръст във всички основни бизнес показатели, съобщиха от телекома. През третото тримесечие главен изпълнителен директор стана Александър Димитров. Общите приходи се увеличават с 11,8% и достигат 122 млн. евро, а тези от услуги са с 11,5% повече и стигнаха 98,8 млн. евро. От компанията регистрират и по-високи приходи от продажбата на мобилни устройства - с 16,2% спрямо третото тримесечие на миналата година. При фиксираните услуги увеличението е с малко над 17% до 30,2 млн. евро. Приходите от продажба на нови услуги за съществуващи клиенти нарастват с 9,2% до 68,6 млн. евро. Печалбата преди данъци се е вдигнала с 13,6% до 49,8 млн. евро. От телекома посочват, че основните фактори за добрите резултати са дигиталните бизнес услуги, спортното съдържание на каналите MAX Sport, както и продажбата на мобилни устройства. За деветте месеца на тази година общите приходи на А1 в България нарастват с 6,5% до 348,5 млн. евро на годишна база. Увеличението на средния приход от фиксирана линия е до 13,2 евро, а при мобилните услуги е 9,3%. Печалбата преди облагане се е увеличила с 13,4% до 137,6 млн. евро за деветте месеца.", "date": "2019.10.16", "title": "А1 със силно тримесечие, има ръст на печалбата и приходите"}
{"url": "https://www.24chasa.bg/novini/article/7712978", "text": "35 лева са в основата на скандала, довел до нападението в София срещу мексиканеца Фабиан Наваро, който е асистент на сляпа жена, научи \"24 часа\" от много важен човек в МВР. Чужденецът не е бил прострелян, а ударен, съобщи източникът ни. Първоначално от МВР съобщиха, че мъжът е бил открит с прострелна рана във врата. В момента столичната полиция издирва нападателя, той е съсед на Наваро. Двамата са имали спор за 35 лева, който допълнително се разрастнал заради шумен купон, който чужденецът вдигнал. Наваро е бил закаран в \"Пирогов\", нападателят се издирва.  ", "date": "2019.10.16", "title": "Скандалът с мексиканеца бил за 35 лева, не е прострелян, ударен е"}
{"url": "https://www.24chasa.bg/novini/article/7712823", "text": "„Изграждането на първата общинска детска поликлиника е моят ангажимент и кауза. Тя ще предоставя денонощно неотложна, първична и специализирана извънболнична педиатрична помощ. За мен е важно да осигурим едно място, на което родителите и децата да получават грижа от специалисти на едно място. Поликлиниката ще бъде на територията на район „Възраждане“. Това каза кандидатът за кмет на София Йорданка Фандъкова на среща с лекари и медицински специалисти. На срещата присъстваха проф. д-р Иво Петров и проф. д-р Асен Николов, които са част от гражданската квота в листата за общински съветници на коалиция ГЕРБ-СДС, както и директорите на големите софийски болници - проф. Асен Балтов - директор на „Пирогов“ и национален консултант по ортопедия и травматология, проф. Генчо Начев - директор на „Св. Екатерина“ и национален консултант по кардиохирургия, проф. Меджидиев -председател на столичната колегия на Българския лекарски съюз, проф. Николай Габровски - национален консултант по неврохирургия, проф. Иван Костов - директор на „Майчин дом“ и национален консултант по акушерство и гинекология, доц. Ангелов - директор на Александровска болница и национален консултант по коремна хирургия, д-р Велев - директор на „Шейново“, д-р Коларова и директорите на общинските болници. Това съобщиха от пресцентъра на ГЕРБ. На срещата беше постигнато съгласие между общинските и университетските болници за разширяване на обхвата на скриниговите програми. Най-важното е стартирането на организиран скрининг за бременни – неинвазивно изследване за хромозомни и генетични аномалии на плода. „В София се раждат около 35% от новородените в България и за пръв път ще можем да въведем такъв голям организиран скрининг, който ще даде спокойствие на бъдещите майки“, каза Фандъкова. В последните години Столична община започна първите 5 скринингови програми заедно с общински и държавни болници. „Друг приоритет в общинското здравеопазване е модернизирането с нова медицинска апаратура на общинските болници и ДКЦ-а, които успяхме да стабилизираме. Дофинансираме общинските болници и поликлиники за дейности, които не се покриват от задължителното здравно осигуряване“, обясни кандидатът за кмет на София. Фандъкова посочи, че е поканила лекари в екипа си като професионалисти и хора, които работят за града, и допълни: „Лекарите са изключително активни и всеотдайни хора, които се интересуват от проблемите и имат позиция, която отстояват, а това е важно, за да може да защитаваме добри процеси и каузи за София“. „С общи усилия трябва да запазим позитивните аспекти и да надградим. Важна цел е контролът и затова ще работя за развитие на електронно здравеопазване“, каза проф. Иво Петров. Проф. Асен Николов коментира, че в София категорично има добри медицински практики. Една от тях е програмата за ин-витро чрез донорски яйцеклетки, която разви общината. По създадената от общината програма за финансово подпомагане на семейства, които се нуждаят от ин витро процедура с донорски яйцеклетки, вече са родени 9 бебета.", "date": "2019.10.16", "title": "Правят общинска детска поликлиника в София"}
{"url": "https://www.24chasa.bg/novini/article/7712561", "text": "32-годишният Роб Спрей е Английският фен бе намерен в \"безпомощно състояние\" в близост до центъра на столицата само часове преди квалификацията за Евро 2020 в България, която бе помрачена от расистки скандирания срещу английски играчи, коментира британското издание \"Сън\". Спрей е бил закаран в болница с линейка, но от там са алармирали полицията, след като изведнъж той започнал да се държи агресивно и заплашвал служители. В официално съобщение на МВР се посочва, че той е колабирал и е починал на път за столично полицейско управление, отбелязва таблоидът. \"Не знаем какво се е случило, но той е умрял при полицейски арест и подозрителни обстоятелства\", коментира сестрата на мъжа Кейти Браун. Тя споделя, че семейството й е било \"напълно съкрушено\" от смъртта на Роб, която се разследва от българските власти. Близо 15 000 паунда вече са събрани чрез сайта за благотворителност   за подкрепа на семейството и прибиране на тялото на загиналия мъж обратно в родината му. Приятелите на Роб изразиха мъката си за него в социалните мрежи: \"Тази новина оказа огромно влияние върху всички, които имаха късмет, че те познаваха. Ти беше фантастичен човек със страхотен характер и ще липсваш на всички до края на живота ни\",  казва негов близък. „Не знаем точно какво се е случило, но знаем, че Спрей беше най-хубавият и добродушен млад мъж, който някога съм срещал. Това, което се е случило, е трагедия. Всички трябва да подкрепим семейството на Спрей\", пише друг негов приятел.", "date": "2019.10.16", "title": "32-годишният Роб Спрей е англичанинът, починал в София. Приятелите му: Беше прекрасен"}
{"url": "https://www.24chasa.bg/novini/article/7712392", "text": "На 17 октомври, четвъртък, от 14.00 часа в Гербовата зала на „Дондуков“ 2 президентът Румен Радев ще награди с отличия шестима изтъкнати българи, съобщиха от прессекретариата на държавния глава. За изключителните му заслуги в областта на културата и изкуството държавният глава ще удостои писателя Владимир Зарев с орден „Стара планина“ първа степен. Легендарният баскетболист Атанас Голомеев ще бъде отличен с орден “Стара планина“ първа степен за приноса му в областта на спорта. С орден „Св. св. Кирил и Методий“ огърлие ще бъде награден акад. проф. дмн Владимир Овчаров за значимите му заслуги за развитието на медицинската наука и образование в България. Държавният глава ще отличи акад. Чавдар Руменин с орден „Св. св. Кирил и Методий“ първа степен за приноса му в областта на науката. За заслуги в областта на образованието и науката президентът Румен Радев ще награди акад. Ангел Гълъбов с орден „Св. св. Кирил и Методий“ първа степен. Посмъртно с медал „За заслуга“ ще бъде отличен треньора по борба Христо Мирянов за приноса му в областта на спорта.", "date": "2019.10.16", "title": "Румен Радев ще награди с висши държавни отличия шестима изтъкнати българи"}
{"url": "https://www.24chasa.bg/novini/article/7712388", "text": "Особено внимание при проверките на РИОСВ ще се обръща на нерегламентираното изгаряне на излезли от употреба гуми, отработени масла, отпадъци от текстил, дървени дограми и други лесно запалими материали, тъй като това е процес, при който се отделят вредни емисии в атмосферата, които са канцерогенни. Припомняме, че съгласно Наредбата за изискванията за третиране на излезли от употреба гуми се забранява изоставянето, нерегламентираното изхвърляне или друга форма на неконтролирано обезвреждане, както и изгарянето им с изключение на случаите, в които лицата притежават съответното разрешение. Съгласно Наредбата за отработените масла и отпадъчните нефтопродукти се забранява третирането, в това число изгарянето на отработени масла и отпадъчни нефтопродукти, по начин, водещ до превишаване на установените норми за допустими емисии на вредни вещества в атмосферния въздух. Съгласно нормативната уредба се забранява нерегламентираното изхвърляне, изгаряне, както и всяка друга форма на нерегламентирано третиране на строителни отпадъци. Третирането и транспортирането на строителните отпадъци се извършва от лица, имащи право да извършват дейности с отпадъци въз основа на писмен договор. Като отпадъци могат да бъдат окачествени и употребяваните дрехи, които са предназначени за подготовка за повторна употреба, т.е. дейности като сортиране, отстраняване на замърсявания, пране. След сортиране дрехите, които са годни за повторна употреба, се предлагат в магазинната мрежа, а всичко друго, което е негодно за предлагане в магазините, се класифицира като отпадък, който следва да се предава само на база на сключен писмен договор на лица, които имат необходимите документи по ЗУО. Общинските съвети определят условията и реда за изхвърлянето, събирането, включително разделното, транспортирането, претоварването, оползотворяването и обезвреждането на битови и строителни отпадъци. В контейнерите за събиране на битови отпадъци или за разделно събиране на отпадъци от опаковки е забранено изхвърлянето на строителни отпадъци. При констатиране на нерегламентираното изгаряне на отпадъци от страна на физически лица, санкцията, която се налага, е в размер до 5000 лв. Еднолични търговци или юридически лица, които нерегламентирано изгарят или извършват друга форма на нерегламентирано третиране на неопасни отпадъци (например за излезли от употреба гуми и употребявани дрехи) се наказват с глоба от 1400 до 4000 лева. За явно маловажни случаи при установяване на нерегламентирано изгаряне компетентните органи налагат глоби в размер от 10 до 50 лв. срещу издаване на фиш по реда на Закона за административните нарушения и наказания. Имуществена санкция в размер от 10 000 до 50 000 лв. се налага на еднолични търговци или юридически лица, които изхвърлят опасни отпадъци на неразрешени за това места и/или нерегламентирано изгарят опасни отпадъци (например за отработените масла и отпадъците като стъкло, пластмаса и дървесина, съдържащи или замърсени с опасни вещества както се класифицират боядисаните дограми).", "date": "2019.10.16", "title": "Санкции до 5000 лева, ако нерегламентирано си изгорите отпадъците"}
{"url": "https://www.24chasa.bg/novini/article/7712399", "text": "Извършителят на   се е сдобил през 2015 г. с огнестрелно оръжие от т.нар. тъмен интернет (даркнет). Това заявиха днес участници в закрито заседание на парламентарната комисия по вътрешни работи, цитирани от ДПА, предаде БТА. Депутатите се позоваха на доказателства, представени пред комисията от прокурора Петер Франк. Нападателят по същия начин си е осигурил части за оръжия, които сам е сглобил. Стрелецът беше задържан на 9 октомври, след като уби двама души. Той призна, че се е опитал да влезе със сила в синагогата, където около 50 човека са чествали еврейския празник Йом Кипур. После застрелял жена на улицата и мъж в магазин за дюнери. При нападението бяха ранени няколко човека. Нападателят призна, че е действал от антисемитски и десни подбуди.", "date": "2019.10.16", "title": "Нападателят на синагогата в Хале се сдобил с оръжие от даркнет (Видео)"}
{"url": "https://www.24chasa.bg/novini/article/7712180", "text": "Вицепремиерът и министър на външните работи Екатерина Захариева обсъди с премиера на Кралство Камбоджа Самдех Техо Хун Сен развитието на търговските отношения между България и Камбоджа, съобщиха от пресцентъра министерство на външните работи. Има съществен интерес от страна на българския бизнес за развитие на търговските връзки с Камбоджа, подчерта Екатерина Захариева. „Създаването на съвместна икономическа комисия ще даде тласък на този процес. Тя ще даде възможност на бизнесите от двете страни да започнат да търсят възможности за сътрудничество“, заяви външният ни министър. За 2018 г. стокообменът между България и Камбоджа възлиза на 6.2 млн. долара и отчита ръст от 12.7% спрямо 2017 г. Регистрирано е увеличение от 161.5% в българския износ, който възлиза на 3.4 млн. щ.д., при 1.3 млн. за 2017 г. И двете страни бяха единодушни, че въпреки позитивните тенденции търговският оборот не съответства на възможностите на двете страни. Вицепремиерът и министър на външните работи Екатерина Захариева даде официален обяд от името на министър-председателя на Бойко Борисов в чест на Хун Сен. Двамата обсъдиха и въпроси от отношенията по линия на сътрудничеството между ЕС и Асоциацията на страните от Югоизточна Азия (АСЕАН). Министър Захариева поздрави премиера Хун Сен за предстоящото през 2020 г. домакинство на Камбоджа на АСЕАН. Официалното посещение на министър-председателя на Камбоджа Хун Сен е първо на такова ниво за последните близо 40 години. Дипломатическите отношения са установени на 18 септември 1960 г. През 2020 г. България и Камбоджа ще отбележат 60-годишнината от установяване на дипломатически отношения. Следващата година предстои Камбоджа официално да открие свое посолство в София.", "date": "2019.10.16", "title": "Захариева: България и Камбоджа ще работят за активизиране на търговските отношения"}
{"url": "https://www.24chasa.bg/novini/article/7712267", "text": "При провеждане на специализирана полицейска операция за противодействие на наркоразпространението са задържани 21-годишна жена и 25-годишен мъж от град Добрич, известни на МВР – съобщават от Областната дирекция. Двамата са установени в района на училище по ул. „Сан Стефано” около 18 ч. в понеделник в момент на разпространение на 2 грама амфетамин. При последвалата проверка в жената са намерени 45 грама марихуана, 35 грама амфетамин и електронна везна. При процесуално-следствените действия в жилището, обитавано от 25-годишния мъж, са установени сумата от 3000 лева, реализирана от продажбата на наркотични вещества и други инкриминирани вещи. Двамата са привлечени в качеството на обвиняеми. Жената е с наложена мярка „подписка”, а мъжът е с постановление за задържане за 72 часа, предстои вземане на мярка за неотклонение „задържане под стража”. Работата по установяване и документиране на цялостната им престъпна дейност продължава.", "date": "2019.10.16", "title": "В Добрич задържаха дилъри на дрога около училище"}
{"url": "https://www.24chasa.bg/novini/article/7712281", "text": "Американски прокурори обвиниха във вторник турската държавна банка в участие в схема на стойност милиарди долари за избягване на американските санкции срещу Иран. Тези обвинения са повдигнати като част от санкциите, наложени на нашата страна от американското правителство, в отговор на операцията \"Извор на мира\", героично започната от турската армия, за да обезпечи сигурността по нашите граници и да установи мир в региона, се посочва в изявление на банката, цитирано от Ройтерс.", "date": "2019.10.16", "title": "Халкбанк: Обвиненията на САЩ срещу нас са част от санкциите заради операцията в Сирия"}
{"url": "https://www.24chasa.bg/novini/article/7712307", "text": "Сякаш потвърждавайки настъпилия хаос, самият Тръмп изглежда се колебаеше за използвате на американската мощ в Близкия изток и намаляването на войските зад граница. Президентът променяше позициите си, първо стана съучастник в нахлуването, после мина към заплахи да унищожи турската икономика, а накрая наложи само меки санкции срещу Анкара. В същото време има покана турският президент Реджеп Тайип Ердоган да посети Вашингтон идния месец, предава БТА. Анкара пренебрегна санкциите и заяви, че ще продължи с нахлуването, а официални представители казаха, че страната няма да позволи да бъде мачкана от Вашингтон. \"За мен това е наистина скандално лошо решение на тази администрация\", каза Джеймс Ставридис, бивш върховен главнокомандващ на силите на НАТО и американски адмирал от запаса. Една от главните тревоги е завръщането на \"Ислямска държава\", която ще е в състояние да се възползва от бъркотията на терен, за да се прегрупира. Вече има данни, че затворници са успели да избягат в резултат на нахлуването. \"Разполагането в Сирия беше най-много 2000-3000 души \", каза Ставридис по радио \"Фокс\" за американските сили, които подкрепяха милиции начело със сирийските кюрди, като го нарече \"минимално и разумно разполагане\". Нещо повече, докато Тръмп се изтегляше от Сирия, той започна да укрепва американските позиции в Саудитска Арабия с хиляди войници, обезсмисляйки собствените си изказвания, че се опитва \"да сложи край на безкрайните войни\" и да върне войниците у дома. Освен това, САЩ все още имат войски в Сирия, което значи, че потенциално има възможност за сблъсъци с подкрепяни от турците войски и това усложнява гладкото изтегляне. Конгресът ще продължи да налага свои санкции. Крис ван Холън, водещият сенатор демократ, който настоява за по-твърди мерки срещу Турция, нарече санкциите на Белия дом \"жалки\" и осъди Тръмп за изоставянето на кюрдските съюзници на САЩ. \"Предложените от нас санкции ще са много остри и ще останат в сила, докато Турция не спре агресията си срещу сирийските кюрди и не оттегли силите си и своите проксита от районите, които е взела под контрол\", каза Ван Холън пред общественото радио, който очаква \"много силна подкрепа и от двете партии\". Републиканците всъщност ясно се обявиха срещу Тръмп по въпроса за Сирия - сенаторът Линдзи Греъм заплаши Ердоган с \"пъклени санкции\", но президентът може би стратегически ги е отслабил. Като налага известни санкции, Тръмп влиза в спор с Конгреса и казва, че Белият дом вече е предприел действия, дори да са предимно символични. \"Турското нахлуване едва ли ще бъде забавено или категорично спряно от новите административни санкции\", написа анализаторът Джарод Тейлър за мозъчния тръст Институт за изследване на външната политика (FPRI). Опасността е, че вътрешнополитическите маневри може да подкопаят всяко формиране на последователна външна политика, предупреди Тейлър. Министърът на отбраната Марк Еспър пътува за Европа, за да убеди съюзниците да предприемат мерки срещу Турция. Това би било признак за по-широк политически процес, в който участват държави партньори, рамка, която от известно време извънредно много липсваше на Вашингтон. В същото време вицепрезидентът Майк Пенс заминава за Турция за тежки преговори, съсредоточени върху прекратяване на огъня, въпреки че щетите вече са нанесени. Объркването по отношение на американската политика ще затрудни и съюзниците, и противниците в преценката им и правилното разбиране на намеренията на президента. Заради това, че главнокомандващият действа в Сирия, воден само от инстинкта си, се сбъднаха някои от най-големите страхове: ООН твърди, че подкрепяните от Турция сили са извършили екзекуции по бързата процедура; налице е масово прогонване на хора от домовете им; а хуманитарните организации спряха да работят в района. И всичко това се случва в част от Сирия, която беше относително стабилна. Майкъл Хана от американския мозъчен тръст \"Сенчъри фаундейшън\" (The Century Foundation) каза, че САЩ са дали на Турция \"зелена светлина\" да нахлуе, което е грешка, но това не означава, че САЩ трябва да останат завинаги в Сирия. Вашингтон се нуждаеше по-скоро от методичен план, който да следва. Получи се обратното. \"Прахосахме всичките си лостове за въздействие\", каза Хана в интервю. \"Все още има начин САЩ да се опитат да смекчат най-лошите възможности, но това няма да се случи от позиция на силата\". Най-новият ход на САЩ ще позволи на Русия, главният балансьор в Сирия, да консолидира постиженията си в страната, като гарантира, че сирийското правителство ще запълни голяма част от вакуума, създаден от Вашингтон. Турция също ще се укрепи в Сирия. Никълъс Данфорд, гостуващ изследовател в Джърман Маршал фънд, каза, че Турция постига краткосрочна победа, като практически унищожава кюрдската квазидържава до границата си и разчита уверено на ограничен американски отговор. \"Изглежда, че Анкара остава убедена, че е прекалено необходим геополитчески играч за Вашингтон и той няма да се отдръпне\", каза Данфорд. Турция обаче, от години успява да избегне неприятностите, включително с помощта на Тръмп, след като наруши санкциите срещу Иран и купи руските противовъздушни системи С-400, макар че е член на НАТО. Законодателите републиканци може да търсят начин да демонстрират независимост от Белия дом, без да воюват с президента. Сирийското поражение ще им предостави изгодна възможност да нанесат удар, а мишената е Турция. \"Тръмп може да е непостоянен, но Тръмп не е единственият играч в САЩ\", предупреди Дънфорд чуждестранните лидери. От друга страна, Турция може отново да се измъкне безнаказано с минимални щети, след като се е възползвала от хаоса във Вашингтон.", "date": "2019.10.16", "title": "Прекратяването на американското присъствие в Сирия предизвика объркване и хаос"}
{"url": "https://www.24chasa.bg/novini/article/7712326", "text": "Гръцкият премиер Кириакос Мицотакис ще постави на срещата на върха на ЕС въпроса за разпределянето на тежестта от мигрантите. Това заяви Мицотакис в интервю за агенция Франс прес, цитирано от гръцката телевизия Скай, в навечерието на Европейския съвет на 17 и 18 ноември. Мицотакис определи като неприемлив подхода на някои страни-членки, които смятат, че въпросът с миграцията не е проблем. Той изрази убеждение, че трябва да има последствия за онези страни, които избират да не поемат от проблема с миграцията тежестта, която им съответства, предава БТА. Гръцкият правителствен ръководител спомена конкретно непридружаваните деца, настанени в Гърция, които наброяват между 3000 и 4000, и каза, че не би било чак толкова трудно на партньорите на Гърция да се споразумеят за един план за солидарност, за да подпомогнат страната. Като приоритет на гръцкото правителство Мицотакис изтъкна ускоряването на процедурата по даване на убежище, за да може онези, които нямат право на такова, да бъдат връщани в Турция. Той каза, че в тази насока ще има нужда от повече европейска помощ, като спомена технологичната инфраструктура, която ще позволява да бъдат идентифицирани плавателните съдове на мигрантите още преди отплаването им от Турция и възможността за комуникация с турската брегова охрана, за да бъдат спирани още преди да достигнат до гръцки териториални води. По отношение на турската военна операция в Сирия Мицотакис каза, че Европа не може да бъде шантажирана със заплахи, но трябва да е готова за нова мигрантска и бежанска вълна. Мицотакис подчерта, че ЕС е бил \"щедър\" към Турция, но в сравнение с миналото лято се наблюдава увеличение на мигрантите, пристигащи на гръцките острови, до степен проблемът да става много сериозен. Мицотакис определи турското нахлуване в Сирия като \"недопустимо\" и добави, че то дестабилизира страната и дава възможност на джихадистите да се реорганизират.", "date": "2019.10.16", "title": "Мицотакис: Трябват последствия за страните, които не споделят тежестта на проблема с миграцията в ЕС"}
{"url": "https://www.24chasa.bg/novini/article/7712325", "text": "Братът на иранския президент Хасан Рохани - Хосейн Ферейдун, влезе днес в техерански затвор, за да излежи наложената му петгодишна присъда за корупция. Това съобщи полуофициалната агенция ИСНА, предаде Франс прес. Ферейдун се яви в службата на генералния прокурор, откъдето бе изпратен в затвора Евин и започна да изтърпява наказанието си, заяви адвокатът на осъдения - Хосейн Сартипи. Брат и специален съветник на Рохани, Ферейдун бе арестуван през юли 2017 г. Името му бе замесено в редица корупционни афери, припомни БТА. Обвинен във финансови престъпления, той бе освободен ден след ареста, след като плати гаранция, равна на 8,4 милиона евро, съобщиха местни медии. Процесът срещу него започна през февруари т. г. и съдебните власти съобщиха на 1 октомври, че апелативният съд е потвърдил присъдата му от пет години затвор, наложил е глоба с неуточнен размер и е разпоредил също да възстанови \"подкупите\", получени от него според обвинението. Иранският президент и Ферейдун носят различни имена, откакто Рохани смени своето преди време.", "date": "2019.10.16", "title": "Братът на Рохани влезе в техерански затвор за 5 години"}
{"url": "https://www.24chasa.bg/novini/article/7712241", "text": "Председателят на ВКС Лозан Панов изпрати на главния прокурор писмо с напомняне, че очаква информация за обвинителните актове, изготвени от кандидата за нов главен прокурор, съобщиха от съда. Председателят на Върховния касационен съд напомни с писмо от 16.10.2019 г., че още очаква отговор на писмото си от 02.10.2019 г. В него постави въпроса за необходимостта от преценка на качеството на изготвените от кандидата за главен прокурор обвинителни актове, а не само на обема на неговата дейност в количествен аспект. В писмото от 16.10.2019 г. пише: „Като председател на Върховния касационен съд – член по право на Висшия съдебен съвет (ВСС), с писмо с изх. № 1146/02.10.2019 г. посочих необходимостта от запознаване не само с общите количествени резултати от дейността на кандидата за главен прокурор, но и с конкретните прокурорски актове, изготвени от него, за да бъдат преценени познанията му в областта на наказателното право и процес; способността за идентификация на подлежащите на доказване съществени факти по съответното дело; умението за подбор на релевантните доказателствени материали; умението за правилна квалификация на значимите факти и законосъобразно определяне на приложимия закон; познаването на съдебната практика и т. н. Подобни данни липсват в Доклада на Комисията по атестирането и конкурсите при Прокурорската колегия на ВСС по чл. 173, ал. 9 от ЗСВ относно професионалните качества на кандидата. Няма яснота и конкретика относно точния брой изготвени и внесени в съда обвинителни актове, както и относно броя и крайния резултат на окончателните съдебни актове, поставени по внесени от кандидата обвинителни актове. До момента не съм получил отговор на посочено писмо, а както подчертах в него, информираният вот в процедурата за избор на главен прокурор предполага непосредствено запознаване с работата на кандидата, което да даде възможност за обективна преценка на неговите професионални и делови качества, нивото на правните му познания, умения и лични способности, проявени при изпълнение на функциите му.“", "date": "2019.10.16", "title": "Лозан Панов с второ писмо до Цацаров, че иска актовете на Гешев"}
{"url": "https://www.24chasa.bg/novini/article/7712362", "text": "Румъния е в късия списък на страните, където \"Фолксваген\" може да открие нова фабрика за следващите поколения на \"Фолксваген\" Пасат и Шкода Суперб, а дискусии в този смисъл вече са инициирани от правителството в Букурещ, съобщава днес финансовият всекидневник \"Зиарул финанчиар\". Изданието напомня, че групата \"Фолксваген\" е отложила обявяването на окончателно решение относно изграждането на автомобилна фабрика в Турция на фона на турската военна операция в Сирия. Компанията беше избрала турския град Маниса, на около 40 километра северно от Измир, а производството трябваше да започне през 2022 г., предава БТА. \"Инициирахме нови дискусии с групата \"Фолксваген\" тази сутрин. Румъния има много добри технически условия в момента и няма проблем с работната ръка. Направихме проучвания и има редица възможни места, където може да се построи фабрика, и разполагаме с необходимата инфраструктура и работна ръка\", заяви Щефан Раду Опря, министър за бизнес средата, търговията и предприемачеството. Той подчерта, че нови дискусии може да бъдат инициирани от настоящото правителство, въпреки че то беше отстранено с вот на недоверие миналата седмица. \"Румъния има добре квалифицирана работна ръка в тази сфера и имаме зони с традиции в автомобилната индустрия, където има място за развитие. Разговаряхме включително с румънски инженери в Германия и други страни, които казаха, че са готови да се върнат у дома, ако подобен проект дойде в Румъния\", изтъкна още министърът. Според данни от пазара на недвижими имоти \"Фолксваген\" е обмислял възможността да построи фабрика в района на град Арад, Западна Румъния. В Арад има както пътна, така и железопътна инфраструктура, като по този начин един автомобилостроител би имал възможност да изнася бързо произведените автомобили, отбелязва изданието. \"Румъния все още може да привлече една фабрика на \"Фолксваген\", след като ситуацията в Близкия изток ги накара да отложат решението си за Турция. Имаме нужда от силна реакция на високо ниво от страна на правителството\", коментира Габриел Сикое, председател на Асоциацията на автомобилостроителите в Румъния. \"Зиарул финанчиар\" отбелязва, че в бъдещата фабрика \"Фолксваген\" ще произвежда следващите поколения на автомобилите \"Фолксваген\" Пасат и Шкода Суперб с годишен обем от около 300 000 броя.", "date": "2019.10.16", "title": "\"Зиарул финанчиар\": Румъния се връща в играта за завода на \"Фолксваген\""}
{"url": "https://www.24chasa.bg/novini/article/7712365", "text": "Турският президент Реджеп Тайип Ердоган планира да се срещне с вицепрезидента на САЩ Майк Пенс и с държавния секретар Майк Помпейо. Това съобщи днес ръководителят на Дирекцията по комуникации в турското президентство Фахреттин Алтун, цитиран от ТАСС и турската телевизия СиЕнЕн-Тюрк. По-рано днес телевизия Скай нюз съобщи, че Ердоган няма намерение да се срещне с американската делегация, която днес пристига в Анкара. Президентът Ердоган в действителност планира да се срещне с американската делегация, оглавявана от вицепрезидента Майк Пенс, написа в акаунта си в Туитър Алтун, предаде БТА.", "date": "2019.10.16", "title": "Ердоган планира да се срещне с Пенс и с Помпейо в Анкара"}
{"url": "https://www.24chasa.bg/novini/article/7712405", "text": "Педешен разговаря с журналисти след днешната си среща със сирийския външен министър Уалид Муалем и заяви, че иска да се увери, че боевете в Северна Сирия не застрашават нейния суверенитет, независимост и териториална цялост, предава БТА. Кризата в североизточната част на Сирия може да се реши само по политически път и \"призоваваме всички страни да участват\" в намирането на политическо решение, заяви той. Пратеникът на ООН изрази силен оптимизъм, че комисията, която изготвя новата конституция на Сирия, ще започне да заседава в края на месеца. Това ще подейства като \"отварянето на вратата към по-широкия политически процес, необходим за намирането на решение на кризата в Сирия\", каза Педешен.", "date": "2019.10.16", "title": "Специалният пратеник на ООН за Сирия: Трябва да се прекратят бойните действия между турските и кюрдските сили"}
{"url": "https://www.24chasa.bg/novini/article/7712406", "text": "Полски съд постанови днес тежки присъди срещу съпружеска двойка, създала финансова пирамида, която събрала вноски на стойност около 200 милиона евро от близо 18 000 клиенти на инвестиционната им компания \"Амбър голд\", предаде Франс прес, цитирана от БТА. Марчин П. беше осъден на 15 години затвор, а съпругата му Катажина - на 12 години и половина. Престъпната схема е действала през 2009-2012 г. Съпрузите обещавали на вложителите да инвестират парите им в злато или други благородни метали и пирамидата растяла, като в началото изплащала големи лихви, достигащи до 16 процента годишно. Обвинени и в пране на пари (тъй като набраните фондове преминавали през множество сметки и компании на групировката, между които и нискотарифната авиокомпания \"OLT Express\", която бързо фалирала), двамата съпрузи трябва да платят глоба от близо 70 000 евро и да обезщетят жертвите си. Двамата осъдени имат забрана да се занимават с икономическа дейност през следващите 10 години. Само малка част от всички изчезнали средства е възстановена. Процесът имаше и политическа страна: консервативните националисти от управляващата партия \"Право и справедливост\" критикуваха центристките си предшественици, че не са следили ефективно дейността на \"Амбър голд\" и не са проучили миналото на нейния учредител, осъден няколко пъти за измами. Парламентарна комисия, създадена по инициатива на ПиС, проведе разследване по случая, призовавайки като свидетел и сегашния председател на Европейския съвет Доналд Туск, който е бивш полски министър-председател.", "date": "2019.10.16", "title": "Съпрузи получиха тежки присъди в Полша, създали финансова пирамида"}
{"url": "https://www.24chasa.bg/novini/article/7712429", "text": "Позволяващо по-гъвкави движения облекло - НАСА представи прототипи на нови скафандри за американски астронавти, които се предвижда да стъпят на Луната след няколко години, предаде Франс прес. Прототипите все още не са тествани в космоса и разработването им не е приключило. Завръщането на хора на Луната е официално планирано за 2024 г. в рамките на мисията \"Артемис 3\", макар че може да бъде забавено заради проблеми с финансирането. Новите скафандри вероятно няма да са готови преди 2023 г., предава БТА. Пред голямо американско знаме в седалището на НАСА във Вашингтон инженери облякоха прототипите пред представители на медиите. Предишните подобни скафандри датират от мисиите \"Аполо\" (1969-1972). Инженери от американското космическо ведомство работят от години върху подобрена версия на скафандрите. Всъщност ще бъдат създадени два вида скафандри - един за стъпване на Луната, който ще е бял със сини и червени ивици и ще е с названието xEMU (Exploration Extravehicular Mobility Unit), и друг за маршрута между Земята и Луната, който ще е по-лек, оранжев и ще е с названието Orion Crew Survival Suit, т.е. ще е предназначен за екипажа на космическия кораб \"Орион\". Скафандърът xEMU ще е по-еластичен.", "date": "2019.10.16", "title": "НАСА показа скафандри за астронавти, които ще стъпят на Луната през 2024 г."}
{"url": "https://www.24chasa.bg/novini/article/7712425", "text": "Турският външен министър Мевлют Чавушоглу заяви днес, че Анкара е готова да отвърне на всякакви санкции на САЩ, които те ще въведат в качеството на реакция на операцията в Сирия, предаде турската телевизия НТВ. При сегашната ситуация никакви санкции или заплахи няма да попречат на нашата решителност. Виждаме, че президентът на САЩ Доналд Тръмп заради натиск в страната предприема определени стъпки против нас. Ние ще дадем съразмерен отговор на тези санкции, ще вземем съответни мерки, отбеляза Чавушоглу, който говори в турския парламент, предаде БТА. Когато на дневен ред стои осигуряването на нашата национална сигурност, всичко останало са дреболии, добави Чавушоглу. Тази седмица Тръмп подписа указ за налагане на санкции против Турция във връзка с действията й в Сирия.", "date": "2019.10.16", "title": "Чавушоглу: Анкара е готова да отвърне на всякакви санкции на САЩ"}
{"url": "https://www.24chasa.bg/novini/article/7712456", "text": "Евентуално одобрение от лидерите на Европейския съюз на срещата им на върха в Брюксел тази седмица за постигната в последния момент сделка за Брекзит може да зависи от това дали британският парламент впоследствие ще одобри споразумението, казаха дипломати, цитирани от Ройтерс и БТА. \"Ясно е, че може единствено да има най-много политическо споразумение утре или в петък. Не сме видели никакви текстове. Това ще отнеме повече време\", заяви висш дипломат от ЕС. \"Не мога да си представя лидерите утре да могат да кажат нещо повече от следното: това не изглежда твърде лошо и нека да работим с Великобритания за очертаване на повече подробности\", заяви той. Друг висш дипломат от ЕС каза за преговорите в Брюксел и планираното за събота заседание на Камарата на общините на британския парламент: \"Дамоклевият меч остава, предвид решението на британския парламент.\" Трети дипломат добави, че ако в последния момент бъде постигнато споразумение при продължаващите технически преговори между ЕС и Великобритания, лидерите от общността можe да предложат на Лондон кратко отлагане на Брекзит, за да бъдат уредени подробностите. Ако няма споразумение, ЕС ще иска по-дълго отлагане, каза дипломатът.", "date": "2019.10.16", "title": "Утре или в петък може да има най-много политическо споразумение за Брекзит"}
{"url": "https://www.24chasa.bg/novini/article/7712457", "text": "Двама белгийски терористи, държани в кюрдски затвор, са избягали заради турското нахлуване в Северна Сирия. Това е потвърдил днес представител на белгийските служби за сигурност пред комисията по външни работи на федералния парламент, цитиран от местни медии и БТА. По данни на белгийските власти действията на Турция са помогнали и за бягството на три белгийски гражданки, държани в лагер в същия район. Двама мъже бяха задържани вчера в Белгия за събиране на пари в помощ на държани в сирийски лагери жени. Очаква се двамата да бъдат обвинени за участие в терористична група, потвърди прокуратурата. Уточнява се, че задържаните в сирийски лагери са уличени в съпричастие към терористична дейност. Според белгийските служби в североизточните части на Сирия доскоро са се намирали 84 души, свързани с Белгия. Не е известно каква част от тях са живи, в лагери или в затвори. Белгийският съвет за национална сигурност заседава днес, за да оцени обстановката в Сирия. На срещата е отчетено тясно сътрудничество с Франция, Германия, Великобритания, Дания и Швеция по въпроса с европейските джихадисти.", "date": "2019.10.16", "title": "Двама белгийски терористи са избягали от затвора след турското нахлуване"}
{"url": "https://www.24chasa.bg/novini/article/7712468", "text": "Държавен фонд \"Земеделие\" преведе първия транш от 19 193 877 лева на 4461 животновъди, заявили Схемата за преходна национална помощ за говеда, необвързана с производството, съобщиха от пресцентъра на ДФЗ. Ставката за плащането на едно допустимо за подпомагане животно за първия транш по тази схема, е определена със Заповед от 09.10.2019 г. на министъра на земеделието и храните. За говеда тя е по 96.44 лв, а за биволи - по 168.76 лв. Право на подпомагане по схемата за Преходна национална помощ за говеда, необвързана с производството, имат земеделските стопани, които са отглеждали 10 или повече говеда и/или 10 или повече биволи, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70 процента от референтния брой животни.", "date": "2019.10.16", "title": "ДФ \"Земеделие\" преведе първите 19 милиона лева на 4461 животновъди"}
{"url": "https://www.24chasa.bg/novini/article/7711073", "text": "Севернокорейският лидер Ким Чен Ун изкачи най-високия връх на Корейския полуостров - планината Пектусан, смятана от севернокорейците за свещена, съобщи днес държавната осведомителна агенция КЦТА, цитирана от ТАСС. Ким \"изкачи планината на бял кон по първия сняг, паднал на планината Пекту\", отбеляза КЦТА. \"Конният му поход до планината Пекту е велико събитие с огромно значение в историята на корейската революция - се казва в съобщението. - Възседнал коня на върха на планината Пекту, той с дълбоки чувства си припомни пътя на тежката борба, изминат от него заради едно велико дело - изграждането на най-могъщата страна с вяра и воля . . . \" Пектусан, или в превод от корейски \"планина с бял връх\", е най-високата точка на Корейския полуостров - 2750 м над морското равнище. Сред най-красивите забележителности там е езерото Чхонджи (\"Небесното езеро\"), разположено в кратер, образуван преди близо 1000 години след вулканично изригване, предаде БТА.  Според легендата преди над 4000 години от тази планина е слязъл основателят на древната корейска държава Тангун, поради което корейците смятат Пектусан за историческа светиня. Освен това, както сочи официалната историография в КНДР, по време на Втората световна война на планината Пектусан е имало лагер на партизани, борели се с японските окупатори под ръководството на основателя на Народната република Ким Ир-сен (1912-1994 г.). Смята се, че през 1942 г. там е бил роден синът му Ким Чен-ир, ръководел впоследствие КНДР от 1994 г. до смъртта си през 2011 г. Най-високият връх на Корейския полуостров е смятан от севернокорейците за свещен и Ким Чен Ун често е ходил там преди важни решения като започването на преговори с Южна Корея и САЩ миналата година, отбелязва Асошиейтед прес. Ройтерс цитира анализатори, според които символичното изкачване подчертава решимостта на КНДР, изправена пред международни санкции и натиск заради ядрената и ракетната си програма. Днес севернокорейският лидер обеща страната му да превъзмогне \"многобройните трудности и изпитания\", причинени й от международните санкции, главна роля за които имат Съединените щати. Преговори между Северна Корея и САЩ по-рано този месец по ядрения въпрос завършиха с неуспех.", "date": "2019.10.16", "title": "Ким Чен Ун изкачи на бял кон най-високия връх на Корейския полуостров (Снимки)"}
{"url": "https://www.24chasa.bg/novini/article/7711987", "text": "Турският президент Реджеп Тайип Ердоган, който бе призован от западните страни да прекрати военната си операция в Сирия, изключи днес всякакви преговри с кюрдските сили и поиска те да оставят оръжията и да се изтеглят от турската граница, предаде АФП. Някои лидери се опитват да водят посредничество. Няма нищо подобно в историята на турската република като да се седне на една маса с терористична организация, заяви Ердоган в реч пред парламентарната група на управляващата партия, предаде БТА. Ние не търсим посредник, нямаме нужда от това, подчерта Ердоган. Турция предприе миналата седмица военна операция в Североизточна Сирия, насочена срещу сирийската кюрдска милиция Сили за защита на народа /СЗН/, която Анкара разглежда като терористична организация, свързана с нелегалната Кюрдска работническа партия /ПКК/. Заявената цел на операцията е създаване на \"зона за сигурност\" на дълбочина от около трийсет километра, която да разделя турската граница от зоните, контролирани от СЗН. Нашето предложение е следното: веднага, тази вечер, всички терористи да оставят оръжията си и оборудването си, да разрушат всичките си укрепления и да се изтеглят от зоната за сигурност, която ние сме определили, заяви турският президент. Когато това, което ние сме описали, бъде направено от Манбидж до иракската граница, тогава нашата операция \"Извор на мира\", която е насочена само срещу терористите, ще приключи от само себе си, каза Ердоган. Изявлението му бе направено на фона на натиска от страна на САЩ, които призовават Турция да прекрати операцията си.", "date": "2019.10.16", "title": "Ердоган изключи всякакви преговори с кюрдите"}
{"url": "https://www.24chasa.bg/novini/article/7711988", "text": "Участниците в ежегодната среща на министрите на отбраната на страните от Югоизточна Европа потвърдиха ангажираността на държавите да работят за реализацията на целите и задачите на Процеса SEDM в подкрепа на мира и стабилността в региона, както и за евроатлантическата интеграция на страните от Западните Балкани. Двудневният форум се проведе в Букурещ, Румъния, под председателството на Албания, след като страната пое ръководството на Процеса през лятото на 2019 г. В срещата участва българска делегация, водена от заместник-министъра на отбраната Атанас Запрянов. Представителите на държавите-участнички в Многонационалните мирни сили в Югоизточна Европа (ММСЮИЕ) утвърдиха годишните планове на бригада „Югоизточна Европа“ (БрЮИЕ) за 2020 г., най-важният момент от които е предислоцирането на щаба на БрЮИЕ от Лариса, Гърция, в Куманово, Република Северна Македония.", "date": "2019.10.16", "title": "Участниците в срещата на министрите на отбраната на страните от Югоизточна Европа подкрепят мира в региона"}
{"url": "https://www.24chasa.bg/novini/article/7711998", "text": "До момента са извършени 18 претърсвания на недвижими имоти, автомобили и стопански сгради, както и лични обиски. Иззети са около 480 кг ситно нарязан тютюн, над един тон тютюн на бали, две машини за нарязване и много други доказателства за престъпната дейност на групата. Разпитани са свидетели. Задържани по Закона за МВР за срок до 24 часа са общо 7 лица. Предстои да се определи колко от тях ще бъдат привлечени към наказателна отговорност и за колко от тях Специализираната прокуратура ще поиска от съда да бъдат задържани под стража. Събраните досега доказателства сочат, че групата е започнала престъпната си дейност през юни 2018 г. Най-често участници в групата изкупували необработен тютюн от производители и го доставяли в стопанска сграда край Цалапица и в къща в Пловдив. Там тютюнът бил нарязван, пакетиран и изпращан на клиенти в страната по куриерски фирми.", "date": "2019.10.16", "title": "Хванаха престъпна група с тонове рязан тютюн, 7 са задържани"}
{"url": "https://www.24chasa.bg/novini/article/7712007", "text": "Ярослав Качински изведе управляващата в Полша консервативна партия до най-голямата изборна победа, удържана от която и да е партия през 30-те години демокрация в страната. Но този човек, който от дете мечтае за власт, все пак е леко разочарован. Съсредоточаването на Качински върху социалните придобивки и пропагандирането на патриотичните ценности спечели на партията \"Право и справедливост\" (ПиС) историческите 44 на сто от гласовете на парламентарните избори в неделя, които й дадоха 235 от 260-те места в долната камара на парламента. Броят на местата не е по-голям от тези след изборите през 2015 г. въпреки подобрения резултат на партията спрямо 38-те процента тогава. Партията ще запази абсолютното си мнозинство, достатъчно за приемане на закони, но не постигна по-голямо мнозинство, както искаше Качински, за да може да променя конституцията и да префасонира Полша според представата му за силна и модерна държава, основаваща се на консервативни католически традиции. Вечерта след изборите той едва прикриваше своето разочарование и каза, че партията \"заслужаваше повече\". Освен това неговата управляваща партия загуби мнозинството си в Сената и сега опозицията ще има възможност да бави приемането на законопроекти на ПиС и да влияе върху назначенията във важни държавни органи. Това бе горчиво-сладка победа за човека, смятан от мнозина за най-могъщия политик в страната - \"почти абсолютен монах\", както го нарече в понеделник един коментатор на новинарския портал \"Онет\". А и защото вероятно беше последната му победа. Неотдавна 70-годишният политик каза, че планира да се оттегли от политиката преди следващите парламентарни избори през 2023 г. Въпреки че агитираше неуморно, обикаляше страната и се срещаше с избиратели, заради възрастта и болните си колена той няма неограничено време, за да остави отпечатъка си върху Полша. Скоро той ще бъде подложен на операции на двете колена. Засега обаче няма съмнение, че той остава най-влиятелният политик, независимо че не заема пост в правителството, а е само депутат в долната камара на парламента, в която бе преизбран в неделя. По време на кампанията той беше движещата сила на партията, като на митингите определено засенчваше премиера Матеуш Моравецки. През последните четири години той лично определяше състава на кабинета и беше архитект на правителствената политика, макар със сигурност да му се е налагало да преговаря при закрити врата с различни фракции в своята консервативна група. В очите на привържениците си този стар ерген изглежда като благосклонен баща, който им помага в трудното ежедневие чрез щедри социални придобивки. Критици обаче винят Качински, че подкопава демократичните норми - ироничен обрат за човек, който през 80-те години бе активист на продемократичното движение \"Солидарност\" в Полша. След като пое властта през 2015 г., ПиС промени основно съдебната система по начин, който подкопа независимостта на съда. Партията установи контрол върху държавните медии и ги превърна в инструмент за партийна пропаганда, без да се съобразява със стандартите на обективната журналистика. Този път в предизборната си кампания партията обеща да довърши съдебните реформи и да създаде орган, който да регулира работата на журналистите - политика, която може да удължи противопоставянето между страната и Европейския съюз. В началото на 90-те години Качински е съветник на тогавашния президент Лех Валенса, но бързо къса с него. Критици го обвиняват, че се опитва да пренапише историята и да омаловажи ролята на Валенса за изграждането на демокрацията в Полша (за което Валенса получава Нобелова награда за мир през 1983 г.) и да постави в центъра на процеса своя покоен брат, тогава заместник на Валенса в \"Солидарност\". В отговор Валенса, който днес е един от от най-отявлените критици на Качински, често го обвинява, че руши демокрацията в Полша и репутацията и в Европа. Качински бе за кратко премиер през 2006-2007 г. на едно хаотично и краткотрайно правителство, когато неговият брат близнак Лех Качински бе президент. Той казва, че не иска да повтаря този опит. \"Работата на партиен лидер ми е напълно достатъчна. Мечтая за нея още от дете\", казва той пред таблоида \"Супер експрес\". През 2010 г. една трагедия завинаги променя живота му. Неговият брат, президентът, загива в самолетна катастрофа в Русия заедно с още 95-има поляци, повечето висши държавници и военни, които пътуват за възпоменателна церемония за поляци, избити от Съветския съюз по време на Втората световна война. По това време майката на близнаците е в болница и Ярослав остава да се грижи за нея. След смъртта на Лех той месеци наред крие от нея новината. До ден-днешен на обществени места той винаги е в черно, присъства на всички панихидите за своя брат и другите жертви. Силната му привързаност към семейството и католическите традиции са част от посланието му към много поляци. Както и любовта му към всичко полско, включително традиционни ястия като пироги и бигос. За празниците той избира само полски дестинации. Много преди да започнат да се занимават с политика, близнаците Качински привличат вниманието на публиката като филмови звезди в ролята си на палавници в детския филм \"Двамата, дето откраднаха Луната\". Даже и тогава Ярослав Качински е мечтаел за власт. \"Когато играх в този филм, бях на 12 години\", казва той пред вестник \"Супер експрес\", \"и вече исках да управлявам, да управлявам дълго\". (БТА)", "date": "2019.10.16", "title": "Полската десница победи, но лидерът й Ярослав Качински не е доволен"}
{"url": "https://www.24chasa.bg/novini/article/7711806", "text": "Основателят на „Алибаба\" Джак Ма каза, че като създател на фондация, носеща неговото име, най-голямата му мисия в близкото бъдеще ще бъде да търси различни начини за промени в образователната система и да даде възможност за развитие на младите предприемачи в Африка. Ма заяви това по време на разговор със Стив Форбес, председател и главен редактор на „Forbes Media\", на конференция в Сингапур, предаде  . Миналия месец той официално се оттегли от поста председател на групата „Алибаба\", предавайки го на изпълнителния директор на компанията Даниел Джан. Пенсионираният бизнес магнат, който започва кариерата си като учител, каза, че ще отдели повече време и сили за образованието, филантропията и опазването на околната среда. Според Ма настоящата образователна система все още следва старите модели, където децата пасивно получават знания в класните стаи. Реалността обаче е, че много младежи трупат знания чрез интернет, а машинното обучение и изкуственият интелект могат да обработват информацията, да запаметяват и изчисляват по-бързо и по-добре от човека. „За да се оцелее в ерата на изкуствения интелект, може да се направи много повече за обновяване на образованието, промяната в начина и съдържанието на преподаването, както и децата да се превърнат в независими, критични мислители с иновативни и креативни идеи\", каза Ма. „В класната стая не ставаш по-мъдър. Мъдростта се придобива, учейки се от трудностите в живота\", добави той. Джак Ма обмисля да посети повече държави и училища и да проучи различните съществуващи методи. Друг важен аспект е да се научат младите предприемачи как компаниите се провалят. „Влизането в бизнеса е като стъпването на бойното поле…печелят онези, които оцелеят. Когато се запознаеш с различни случаи на провал, знаеш как да се справиш с грешките и предизвикателствата, как да решиш проблемите. Това е мъдрост и нещото, на което трябва да учим децата си\", каза Ма. Той очерта и плановете си за Африка, където има намерение да даде повече възможности на младите предприемачи. Ма каза, че е впечатлен от тяхната интелигентност. „Моята цел е тези африкански предприемачи да станат „герои\", защото те са най-важният елемент за развитието на обществото\", подчерта той. С тазгодишно мото „Преодоляване на турболенцията\", престижната конференция е събитие, което събира около 400 изпълнителни директори, магнати, предприемачи, инвеститори и мислители от цял свят, за да обсъдят ключови въпроси от глобален интерес и да изградят нови партньорства.", "date": "2019.10.16", "title": "Основателят на „Алибаба\" Джак Ма ще се посвети на образованието и младите предприемачи в Африка"}
{"url": "https://www.24chasa.bg/novini/article/7712014", "text": "Товарен автомобил блъсна кон на автомагистрала „Хемус“, съобщиха от полицията в София. Сигналът е подаден около 6.40 часа на 15 октомври на тел.112. Според съобщението конят е блъснат в района на 51 км на АМ „Хемус“ в посока Варна. След бързи оперативно-издирвателни действия е установен и задържан собственикът на коня- криминално проявен мъж от с. Разлив. По случая в РУ - Правец е образувано досъдебно производство, работата по което продължава.", "date": "2019.10.16", "title": "Камион блъсна кон на \"Хемус\""}
{"url": "https://www.24chasa.bg/novini/article/7712031", "text": "Общината има имоти и сгради с отпаднала необходимост. Готов съм веднага след изборите да проведем среща между новосформирания Общински съвет и бизнеса. На тази среща ще предложа принципно общинските имоти да бъдат предлагани на минимални цени. Реалната им цена ще се постига на съответния търг или конкурс, заяви кандидатът за кмет на ГЕРБ Николай Мелемов на среща с представители на местния бизнес снощи. В нея участваха депутатите д-р Даниела Дариткова и д-р Красимир Събев, както и областният управител Недялко Славов. Пред бизнеса се представиха общинските съветници Тодор Митов, Екатерина Гаджева, Мария Семерджиева, Андриян Петров. Мелемов обясни, че с общинското имущество се разпорежда в ОбС по предложение на кмета, а обектите се обявяват на търг или конкурс. Всеки имот по думите му може да постигне своята реална цена при продажба. Той съобщи още, че на общината са прехвърлени имоти от Министерството на образованието в Смолян и от Министерството на отбраната в местността Забатско, вторият от който е подходящ за бизнес. „Аз много добре съзнавам, че механизмите на една община не са толкова сериозни за помощ на бизнеса, колкото би ми се искало. Диалогът обаче е много важен между нас. Затова тази среща е в такъв състав, за да бъдем близо до нашите съграждани, до бизнеса, за да решаваме адекватно възникващите проблеми“, посочи кандидат-кметът. Предвид, че ГЕРБ е доста години управляваща партия на национално и местно ниво той подчерта, че с екипа си поемат само ангажименти, които могат да изпълнят. „Наистина общината беше в тежко финансово състояние. Заварихме над 23 млн. лв. задължения и за тези 8 г. стопихме повече от 10 милиона. Дългът на общината сега е 13 млн. лв. От тях 3 млн. лв. е безлихвен кредит от държавата, който ще върнем тогава, когато общината постигне очаквания растеж. Към ПУДООС имаме също безлихвен кредит. 3,5 промила е таксата за смет, една от най-ниските в страната. Говори се, че общината плаща страшно много пари за сметосъбиране – над 4 млн. лв. Не е така. Годишно този разход е между 1,8 и 2 млн. лв. В първата година от управлението имахме неразплатени фактури от 2003-та година. Сега нямаме фактури от преди три месеца. Не сме теглили нови кредити, единствено облигационния, с който рефинансирахме наследения заем от предишното управление. Не сме натрупали нови задължения, които да са в тежест на смолянчани. На фона на всичко това сме изпълнили множество обекти. Това е едно от нещата, с които се гордея. Всеки от нас ще си остане такъв, какъвто го познавате. Не сме се променили“, каза Мелемов. „С издигането на кандидатурата на Николай Мелемов ние предлагаме приемственост, последователност, стабилност и надграждане. За толкова години управление сме показали, че можем да носим отговорност. От друга страна сме отворени да чуем мненията, упреците и предложенията на всеки“, заяви д-р Дариткова, която е председател на парламентарната група на ГЕРБ и общински ръководител на партийната структура в Смолян. Според областния управител Недялко Славов сравнението между Смолян и община Мадан не е уместно, защото тя е бенефициент по Програмата за развитие на селските райони и може да решава инфраструктурни проблеми както в града, така и в селата. Смолян обаче е избираема само по Оперативна програма „Региони в растеж“, от където не се финансират селски проекти. „Нашият стремеж е тази несправедливост да бъде преодоляна. В следващия програмен период Смолян ще има възможност за инвестиции в инфраструктурата и в града, и в селата, а и бизнесът да се възползва от европейските средства. Ще постигнем условия за по-активна регионална политика, която ще се усети от по-предприемчивите хора“, обобщи Славов. Той изтъкна колко добро е било взаимодействието между областната администрация и община Смолян в предходните години. Като добри примери за това той посочи изпълнението на околовръстния път и проекта за втори воден цикъл на Смолян. Попитан за ГКПП Рудозем – Ксанти, той каза, че поръчките са финализирани и всички договори са подписани. До края на годината ще бъде осигурено необходимото дофинансиране от държавата. Държа да подчертая, че не изоставаме от гърците. Напротив, вървим успоредно и това беше желанието на нашата страна, защото имам достатъчно негативен опит. Очакванията са, че в края на следващата година ще бъде възможно отварянето на ГКПП-то. Тук е важно обаче и какво се случва след това, как отворената връзка Пловдив-Смолян-Ксанти ще допринесе за бизнеса“, каза Славов. Представителите на местния бизнес поставиха своите въпроси, касаещи отговорности както на общинско, така също на регионално и национално ниво. Направено бе предложение за още една браншова среща – с членовете на Камарата на строителите в Смолян.", "date": "2019.10.16", "title": "Кандидатът за кмет от ГЕРБ Николай Мелемов проведе среща с бизнеса в Смолян"}
{"url": "https://www.24chasa.bg/novini/article/7712034", "text": "От 2015 г. насам държавите от ЕС са получили от общностния бюджет 8,6 милиарда евро за подобряване на условията за прием на мигранти. Това показват данни от доклад, представен днес от Европейската комисия, предава БТА. Според данните България е получила 300 милиона евро за осигуряване на по-добри условия в шест миграционни центъра. По думите на еврокомисаря по миграцията Димитрис Аврамопулос, нашата страна, както Гърция и Кипър, са подложени на голям миграционен натиск, затова могат да разчитат на икономическа и политическа подкрепа от ЕК. В доклада се отбелязва, че от 2015 г. досега в ЕС са били разселени 63 000 мигранти. За всеки от тях държавите от ЕС са получили по 10 000 евро. За Турция ЕС е осигурил шест милиарда евро, насочени към 1,7 милиона приютени сирийци бежанци.", "date": "2019.10.16", "title": "България е получила 300 млн. евро за осигуряване на по-добри условия за мигранти"}
{"url": "https://www.24chasa.bg/novini/article/7712056", "text": "Директорът на Агенцията за инвестиции Стамен Янев отказа да потвърди  . Страната ни в момента се придържа към подадената инвестиционна оферта към \"Фолксваген\", но запазва възможностите за нейната промяна, каза Янев пред   след среща с министъра на икономиката Емил Караниколов. Двамата са обсъдили темата в контекста на геополитическата обстановка в Близкия изток и отправените през германските медии сигнали за преосмислянето на намеренията за мястото на инвестицията на компанията. Янев беше лаконичен във възможностите да коментира евентуални промени в параметрите по предложението към инвеститора, но категорично подчерта, че правителството се придържа строго към правилата на Европейския съюз: \"Това все пак не е публичен търг, не е явно наддаване. Смея да твърдя, че ние като екип от страна на правителството анализираме ситуацията, разглеждаме опциите и ако има възможност съгласно европейското законодателство, бихме могли да разгледаме и преразгледаме нашето финансово предложение\".", "date": "2019.10.16", "title": "Шефът на Агенцията за инвестиции не потвърди за нова оферта към \"Фолксваген\""}
{"url": "https://www.24chasa.bg/novini/article/7712059", "text": "В писмо до председателя на Европейския съвет Доналд Туск, от името на лявото политическо семейство в Европа, евродепутатът и лидер на ПЕС Сергей Станишев настоя въпросът за започването на преговори за членство в ЕС с Република Северна Македония и Албания да бъде включен в дневния ред на срещата на европейските премиери, която започва в четвъртък в Брюксел. Във вторник Съветът на министрите не успя да постигне съгласие за започване на преговори с двете страни заради категоричния отказ на Франция. Европейската комисия е на мнение, че кандидатите са изпълнили всички необходими критерии, а европейските министри вече трети път отлагат решението в рамките на малко повече от година. В писмото Станишев посочва, че семейството на ПЕС винаги е подкрепяло процеса на европейска интеграция на страните от Западните Балкани: „Никога не сме преставали да бъдем конструктивно ангажирани с провеждането на необходимите реформи, в тясно сътрудничество с партии, лидери, институции и гражданското общество в региона, дори във времена, когато политиката на Разширяване не стоеше високо в дневния ред на ЕС. Винаги сме правили това водени от убеждението, че тези страни са неразделна част от нашата Общност на народи, от нашия Съюз на ценности и споделен мир, сигурност и просперитет, и че не трябва да пестим усилия, за да им помогнем да постигнат същото ниво на развитие, на което се радваме ние в ЕС.“ Той посочва, че Северна Македония и Албания са извървели дълъг и труден път по пътя си към еврочленството и специално подчертава ролята на прогресивните премиери Зоран Заев и Еди Рама: “[Те] положиха много политически усилия, проведоха болезнени реформи и взеха редица трудни решения, за да се придвижат напред по пътя към ЕС“. И продължава: „Да пренебрегнем постиженията на тези две страни сега, както и собствената си политика на Разширяване и поетите от ЕС ангажименти, би било фатална политическа грешка. Като министър-председател на България по време на нашето присъединяване към ЕС, твърде добре познавам огромните усилия, които са нужни в процеса на преговори и във финалната фаза преди присъединяването. Знам също и как страхът от отлагане на членството отеква в общественото мнение. [...] – подхранва разочарование и чувство на безсилие и неудовлетвореност у хората.“ „Ако ЕС не спази поетите ангажименти сега, това разочарование в обществата ще разруши доверието, което те сега имат в ЕС, и ще разпали разрушителния анти-европейски популизъм и национализъм. Не можем да си позволим възраждането на национализма да подкопае положените до момента усилия за мир и помирение в този още крехък регион на млади демокрации, където раните от миналото все още не са напълно излекувани.“, се казва още в писмото. „Ето защо се опасявам, че ако се провалим сега, не просто ще подкопаем доверието в ЕС, а ще застрашим политиката по Разширяване и процеса на европейска интеграция на Западните Балкани за дълго време напред. Не бива да се проваляме. Дължим го не само на народите на страните от Западните Балкани, но и на всички европейски граждани. Те очакват решителни действия и отговорно лидерство, а не просто сигнали“, завършва Станишев.", "date": "2019.10.16", "title": "Станишев с писмо до Туск: Европейските лидери да решат за старта на преговорите със Северна Македония и Албания утре"}
{"url": "https://www.24chasa.bg/novini/article/7712077", "text": "След разследване, което започна през юни, Европейската комисия нареди на американския производител на микрочипове Broadcom да спре да прилага определени уговорки, определени в споразумения с шест от ключовите си клиенти, с цел \"предотвратяване на сериозна и непоправима вреда на конкуренцията\", гласи изявление на ЕК от сряда, цитирано от  Поради доминиращата позиция на компанията на три отделни пазара - чип системите на сет топ бокс за телевизори, оптичните модеми и xDSL модемите - сега ЕС иска Broadcom да прекрати едностранно прилагането на антиконкурентните разпоредби, идентифицирани от Европейската комисия, и да информира клиентите си за това, като и да се въздържа от въвеждане на същите разпоредби или на разпоредби с равностоен ефект в други споразумения с тези свои клиенти. \"Поведението на Broadcom, при липсата на намеса, ще причини сериозни и необратими вреди на конкуренцията. Ето защо наредихме Broadcom незабавно да спре досегашното си поведение\", заяви еврокомисарят, отговарящ за политиката на конкуренция - Маргрете Вестагер, коментирайки решението на ЕК. След решението на ЕК акциите на Broadcom Inc. се понижава слабо с 0,11% на извънборсовата търговия, след като те поскъпнаха във вторник с малко над 3%.", "date": "2019.10.16", "title": "ЕК: Производителят на микрочипове Broadcom да прекрати антиконкурентите си практики"}
{"url": "https://www.24chasa.bg/novini/article/7712075", "text": "Българската федерацията на силовите атлети и майки на ученици в София подкрепиха кандидатурата на Волен Сидеров за кмет на столицата и застанаха зад борбата му с наркоразпространението край учебните заведения. „Една от основните ми точки в програмата за управление на столицата е справяне с проблема за наркоразпространението в града. Точно за 3 месеца този проблем ще бъде смазан, ако стана кмет. Нека родителите, баби и дядовци, които искат децата им да бъдат предпазени от тази язва, да ме изберат. Нито един наркоразпространител няма да доближи до което и да е училище”, заяви Сидеров пред медиите близо до столично учебно заведение на метри от Министерството на вътрешните работи. Сидеров подчерта, че когато е изобличил чадъра, който МВР отваря върху наркоразпространителите, държавната машина се е стоварила върху него. Той заяви, че ще създаде истинска общинска полиция, за да се справи с проблема. Председателят на Федерацията на силовите атлети Мирон Йорданов каза, че напълно подкрепя Волен Сидеров в битката за кмет на София. „Ние се занимаваме със спорт и от много време сме ангажирани с важната кауза „Силните срещу дрогата”. Опитваме се да привлечем все повече млади хора към спорта и 10 години даваме своя принос за борбата с наркотиците. Подкрепяме изцяло тази инициатива на Сидеров за борба с наркоразпространителите”, заяви Йорданов. Майката на две деца Нина Гоневска изрази притеснения от разпространението на дрога край училищата. „Това не трябва да се случва, искам децата ми спокойно да ходят да учат. „Нека да бъдем с г-н Сидеров. Той ще ни покаже верния път и ще се справи с проблема”, каза Гоневска.", "date": "2019.10.16", "title": "Майки и спортисти зад Волен за кмет на София"}
{"url": "https://www.24chasa.bg/novini/article/7712084", "text": "Усещането за болка е от голямо значение за оцеляването, но интензивността й може да бъде увеличена или намалена - например участвали в сражение войници уверяват, че в мига, в който били ранени, не почувствали нищо. Ново изследване се поинтересувало от невронната мрежа, която е отговорна за увеличаването или намаляването на сигналите за болка, предаде Франс прес. Авторите на изследването сравниха този механизъм с термостат, който контролира температурата в помещение. \"Отговорната за механизма мозъчна зона е известна като амигдала - заяви ръководителката на екипа Яримар Караскийо от американските Национални здравни институти. - Тя има важна роля за дешифриране на емоциите.\" Тя изглежда е с двойна роля. В рамките на изследване с мишки Караскийо и колегите й установили, че активността на неврони, които експресират протеина киназа С-делта, увеличава болката, докато невроните, които експресират соматостатин, потискат предаването на сигнали за болка. Амигдалата не е изцяло отговорна за усещането за болка. Ролята й е да реагира на стрес и тревожност, които увеличават болката, или на концентрирането върху задача, което отвлича вниманието и намалява усещането за болка. Усещането на болка може да е предупредителен сигнал за индивид, който се нуждае от помощ, например за хора, които трябва да бъдат оперирани заради апендицит или са получили инфаркт. Хората, които по рождение са безчувствени към болката, в редица случаи не си дават сметка за сериозността на получените от тях наранявания и в резултат са с по-голям риск от смърт. Същевременно не всяка болка е от полза. Изследване от 2012 г. показа, че 11 процента от възрастните хора в САЩ ежедневно изпитват физическа болка. Това често води до зависимост към силни опиоиди или до опити за самолечение с медикаменти ментета.", "date": "2019.10.16", "title": "Изследване: Как мозъкът увеличава или намалява усещането за болка"}
{"url": "https://www.24chasa.bg/novini/article/7712079", "text": "Чрез сертификационното учение се оценяват способностите на 61-ви танков батальон от Центъра за подготовка на специалисти – Сливен за развръщане и за изпълнение на задачи в национални или коалиционни операции в съответствие със стандартите на съюзното командване на НАТО по операциите. В тактическото учение участват до 350 военнослужещи, 31 танка Т-72, 7 броя верижна бронетанкова техника и 32 броя автомобилна техника. Офицер, планиращ \"Стоманен щит – 2019 г.\", е командирът на Сухопътните войски генерал-майор Михаил Попов, а провеждащ учението е командирът на Центъра за подготовка на специалисти полковник Любомир Вачев. Началникът на щаба на Сухопътните войски бригаден генерал Николай Караиванов наблюдава провеждането на двудневното учение и осъществява контрол на групата за оценяване.", "date": "2019.10.16", "title": "\"Стоманен щит-2019\" тренира танков батальон на пехотинци без контакт с противника"}
{"url": "https://www.24chasa.bg/novini/article/7712105", "text": "Земетресение с магнитуд 6,4 стана на 69 км на север-северозапад от град Генерал Сантос на филипинския остров Минданао, предаде Ройтерс, позовавайки се на Геофизичния институт на САЩ. Първоначално обявеният магнитуд беше 6,7, с епицентър на 70 км югозападно от град Давао с население 1,21 милион жители. Няма данни за пострадали или разрушения, поясни БТА. Силното земетресение в Южните Филипини причини материални щети и предизвика паника сред населението, уточни Асошиейтед прес. Засега няма данни за големи разрушения и за пострадали. Властите препоръчаха на жителите да не се прибират по домовете си, ако има видими щети по тях. По данни на американските сеизмолози трусът е бил с магнитуд 6,4 с епицентър на около 8 км от град Колумбио в провинция Султан Кударат на дълбочина едва 14 км. Обикновено по-плитките трусове причиняват по-големи щети. Представител на службата за реакция при бедствия и аварии заяви, че значителни щети е понесла сградата на учебно заведение в центъра на град Дигос в провинция Южен Давао, но няма данни някой да е блокиран вътре. През 1990 г. близо 2000 души загинаха при земетресение с магнитед 7,7 отново в южната част на Филипините.                                                                                                                                                                                                                                                                                                                                ", "date": "2019.10.16", "title": "Силен трус ратресе Филипините (Обновена)"}
{"url": "https://www.24chasa.bg/novini/article/7711537", "text": "\"Срещнах се с премиера на Кралство Камбоджа Хун Сен. Двамата изразихме готовност да работим за активизиране на двустранното взаимодействие и за разширяване на политическия диалог между двете страни. Над 100 камбоджански граждани, които днес заемат ръководни позиции в различни сфери на обществения живот в страната си, са завършили висшето си образование у нас\". Това написа в профила си във фейсбук премиерът Бойко Борисов. \"Обсъдихме възможностите за съвместни действия в области като регионално развитие и благоустройство, опазване на околната среда, обмяна на опит и експерти, както и организиране на обучения на енергийни специалисти, тъй като страната ни има сериозен опит в електроенергийния сектор\", каза още той. те вече са факт\", каза премиерът Борисов. Премиерът на Кралство Камбоджа Хун Сен изрази благодарност за сътрудничеството и топлото посрещане на делегацията. \"България и Камбоджа претърпяха редица промени, но като стари приятели се стараем да поддържаме приятелството си. Камбоджа никога няма да забрави какво е сторила България за нея и ще сме й вечно благодарни\", заяви камбоджанският премиер. \"Днес се срещаме за пореден път и можем да разговаряме като приятели. Смятам, че посещението ми тук ще даде по-добри резултите, ще постигне дори повече. Искам да с е възползвам от тази възможност да говоря от името на камбоджанския народ, че сме ви изключително задължени\", добави той. \"По време на разговорите, които проведохме с г-н Борисов, обсъждахме възможността за усилване на двустранните отношения. Говорихме за възможности, подобряване на икономическите отношения, но говорихме и за развитие на културата и образованието. Отправихме молба към премиера да подновим студентския обмен между страните, на която той отговори много топло\", заяви Сен. \"Както казах, първо трябва да възстановим и развием прагматичните отношения, които сме имали в миналото. Това, което Камбоджа направи е да възстанови посолството си в София. Надявам се, че ако това, което договорихме днес, се развие бързо, ще възстановим посолството си там\", каза Бойко Борисов. Българският премиер изтъкна, че е постигната важна договореност и ще се разработи бързо споразумение за защита на инвестициите. Това споразумение ще даде сигурност на инвеститорите и търговията между двете страни да бъде защитена. Двете държави имат политическа смесена комисия. Ще бъда направена и работна междуправителствена икономическа комисия, съобщи Борисов. Бойко Борисов се надява бързо да се възстановят отношения между двете страни. По думите му, те трябва да минат през нови прагматични отношения - икономически, търговски, туристически. Според него бизнесът трябва да бъде защитен. Освен това трябва да се развиват и високотехнологичните отрасли. Трябва да се развиват отношенията и в сферата на туризма и културата. Премиерът Борисов изтъкна, че България може да бъде от полза за Камбоджа в отношенията с Европейския съюз. \"Над 100 човека са завършили в България, много от тях са на висши държавни постове. Договорихме се на 10 студента да дадем държавна стипендия. Българи са гинали във войната в Камбоджа и затова се надявам бързо да си възстановим отношенията, те трябва да минат през нови прагматични отношения. Ние и сега във военната промишленост ремонтираме техни танкове, даваме им оръжие", "date": "2019.10.16", "title": "Премиерът на Камбоджа: Няма да забравим какво е сторила България (Видео)"}
{"url": "https://www.24chasa.bg/novini/article/7711572", "text": "Трима български и един френски гражданин са задържани в международна операция на Европол, съобщиха от МВР. В хода й са установени 167 жертви на трафик на хора с цел трудова експлоатация. Иззети са вещи и предмети, които са от значение за делото, разпитани са множество свидетели по случая. Селскостопанският сектор е особено уязвим от експлоатация на труда. Повечето от уязвимостите са свързани със сезонния характер на работата, ниските заплати и следователно използването на сравнително нискоквалифицирана работна сила, идваща обикновено от скромен произход в по-бедните региони. В повечето случаи работниците се набират за периода на прибиране на реколтата от техните страни. Компаниите, които наемат сезонни работници, им обещават добри заплати, транспорт и настаняване. Обикновено реалността се оказва много различна; с ниска или никаква заплата, нечовешки условия на живот, изключително дълъг работен час и т.н. Международната операция, под наименованието „Съвместни дни за действие срещу трафика на хора с цел трудова експлоатация в селскостопанския сектор“, се проведе между 16 и 20 септември 2019 г. В операцията, ръководена от Франция, участваха правоприлагащи органи от Белгия, България, Кипър, Португалия, Испания и Холандия. От българска страна действията се осъществяваха от служители на Главна дирекция „Борба с организираната престъпност“, Изпълнителна агенция „Главна инспекция на труда“, Национална комисия за борба с трафика на хора, със съдействието на Главна дирекция „Гранична полиция“.", "date": "2019.10.16", "title": "Европол хвана трима българи и французин за трафик на хора"}
{"url": "https://www.24chasa.bg/novini/article/7711661", "text": "Поклонението пред тленните останки на Милчо Левиев ще бъде в петък, 18.10.2019 г., от 11 до 14 ч. във фоайето на зала \"България\".                                                                                                                                                                                                                                                                                                                                                                                                                                                                                                                                                                                                                                                                ", "date": "2019.10.16", "title": "Поклонението пред Милчо Левиев ще бъде в петък"}
{"url": "https://www.24chasa.bg/novini/article/7711417", "text": "- Въпреки че вирусът на мултикултурализма е заразил редица европейски общества, аз вярвам, че те започват да оздравяват. Това е истината. Няма как горди нации с велика история да се примирят с ислямизацията и подмяната в техните общества. Париж например, извън втора зона на метрото, просто не е европейски град. Германия също се ислямизира с невиждани темпове. Италия се бори с нашествието в Средиземно море и с катастрофалната политика на предишното правителство. Хората се завръщат към християнството. Този процес е необратим. А тук просто няма да допуснем арабизацията на столицата ни. - ВМРО е първата и единствена организация, която представи цялостна завършена концепция за решаване на проблема с циганските несоциализирани групи. Време е държавата да престане с двойните стандарти по отношение на своите граждани. Циганите имат един своего рода статут на привилегирована общност, която поради електоралното си влияние може да си позволи да потъпква законите в страната. Ето защо първата задача за мен като градоначалник ще бъде да издам заповед за премахването на всяка незаконна постройка в града ни. - София наистина има огромен проблем със замърсяването. Факт е, че в голяма степен има сериозен проблем с техническите прегледи на много от автомобилите в страната. В София обаче основен проблем са циганските гета. Нужно е просто да минете с автомобил през кв. „Христо Ботев“ или Факултета, за да видите отровната мараня, която излиза от съборетините в тези квартали. Горят се гуми, гащи, парцали, лакирани подпалки и всякакви други гнусотии, което в резултат трови столичани през зимните месеци. Аз като кмет ще сложа край на тази позорна практика. - Проблем са и т.нар. „мерки за интеграция на ромите“. Голямата част от НПО-тата в страната задълбочиха проблема, като изградиха една общност от хора, на които внушиха, че имат само права без задължения и които не приемат законите на държавата като валидни за тях. А за тези програми бяха похарчени стотици милиони левове, които потънаха в джобовете на циганските барони. Не бива да пропускаме и ширещите се злоупотреби със социални помощи. При отказ за започване на работа, спиране на децата от училище и демонстрация на луксозен начин на живот от страна на „социално слаби“, помощите трябва да бъдат спирани. С тази пародия трябва да се спре. - Аз дълбоко вярвам, че кандидатите от листата на ВМРО за съветници и за районни кметове са изключително и само стойностни хора, които няма да посрамят Организацията. Дълбоко вярвам също така, че е време София да има кмет, който да взима присърце наболелите проблеми за града. Мерки за чист въздух, справяне с циганската престъпност и сигурността на столичани са мой приоритет. Където има асфалт, трябва да има лампа, а където има лампа, трябва да има камера. Очаквам постигнатият от нас резултат да ни позволи да изпълним програмата си за развитие на София.", "date": "2019.10.16", "title": "Ангел Джамбазки: Kандидатите от листата на ВМРО за съветници и за районни кметове са изключително и само стойностни хора"}
{"url": "https://www.24chasa.bg/novini/article/7711689", "text": "Русия ще насърчи сирийското правителство и сирийските кюрди да постигнат споразумения и да ги изпълняват, заяви руският външен министър Сергей Лавров, предаде Ройтерс, цитирайки агенция РИА Новости. Министърът отбеляза, че диалогът между Дамаск и сирийските кюрди дава конкретни резултати. Лавров заяви в Сочи, че турската военна операция в Североизточна Сирия е позволила на заловени бойци на \"Ислямска държава\" да избягат. Той добави, че Москва ще подкрепи сътрудничество между Турция и Сирия в граничната сигурност, предава БТА. Лавров заяви, че сирийските и турските военни сили трябва да си сътрудничат в Северна Сирия въз основа на споразумението за сигурност от Адана от 1998 г. Това споразумение регламентира как Турция може да извършва трансгранични операции по сигурността в северната част на Сирия и задължава Дамаск да спре да дава убежище на членове на Кюрдската работническа партия /ПКК/, която Анкара е поставила извън закона и която от десетилетия води въоръжено въстание срещу турската държава. Лавров съобщи, че политическото уреждане на ситуацията в Сирия и осигуряването на нейния суверенитет и териториална цялост ще е основна тема на визитата на турския президент Реджеп Тайип Ердоган в Русия, предаде ТАСС. Руският външен министър заяви, че САЩ и водената от тях западна коалиция в Северна Сирия са подтикнали кюрдите към създаване на квазидържавни образувания и конфронтация с арабските племена.", "date": "2019.10.16", "title": "Лавров: Русия ще работи за споразумение между Сирия и кюрдите"}
{"url": "https://www.24chasa.bg/novini/article/7711666", "text": "Двама мъже и една жена, заподозрени, че са причинили щети на турското консулство в Нант /Западна Франция/, са били задържани тази нощ, предаде АФП, като се позовава на полицейски източници. Полицията е предприела мерки след задействане на аларма на консулството. На място полицаите са задържали двама мъже, които са отказали да се идентифицират, и една жена на 23 години, предава БТА. Стените на консулството са били напръскани със зелена боя, а бензин е бил разлят покрай желязната ограда. Заподозрените са били изцапани със зелена боя и един от тях се опитвал да запали бензина, според полицията. Задържаните са поставени под арест. Предишната нощ пожарникарите са се намесили около 01:50 часа след обаждане на очевидец, който е сигнализирал за начало на пожар в кослуството, според полицейските източници. Очевидецът е казал, че е чул експлозия, а след това е видял пламъци на балкона на консулството. На балкона е било намерено запалително устройство. По сградата е имало надписи \"подкрепа за кюрдите\", \"диктатор фашист\" и \"Ердоган - убиец\". Заместник-консулът на Турция в Нант е внесъл вчера жалба в полицията в града.", "date": "2019.10.16", "title": "Задържаха трима, написали \"Ердоган - убиец\" на стената на турско консулство"}
{"url": "https://www.24chasa.bg/novini/article/7711723", "text": "Още 3-ма души издирва СДВР заради расистките скандирания на няколко фена по време на мача България - Англия, загубен от нас с 0:6. Към момента са задържани 6-има. Хулиганите се намират в столичното 1-о РУ. Те са били установени по записите от модерните камери на националния стадион. Те бяха поставени преди година, след като фен метна бомбичка по време на мача ЦСКА-София - \"Левски\". Тя рани жандармеристката Гергана Зашева. Фенът, известен като Помбера, бе осъден на първа инстанция.", "date": "2019.10.16", "title": "Търсят още 3-ма заради скандиранията в мача срещу Англия, хванали ги по камерите"}
{"url": "https://www.24chasa.bg/novini/article/7711733", "text": "„В момента Китай разработва ключови технологии, свързани с кацането на Луната. Би било вълнуващо да видя китайски астронавти да стъпят на нея\", заяви Ян Лиуей първият човек от Поднебесната в Космоса, на честване посветено на 16-та годишнина от полета на кораба „Шънджоу 5\". „Както всички останали китайски астронавти, и аз съм готов за мисията\", подчерта Ян, добавяйки, че участва в тренировки всяка седмица и минава редовни прегледи, предаде  През 1992 г. Китай стартира програма за пилотирани космически полети, която включва три етапа. Първият бе безопасно изпращане и връщане в човек в околоземното пространство. Вторият включваше разработването на технологии за космически полети, включително за излизане в открития Космос и скачване между орбитална станция и кораб. Третият етап предвижда сглобяването и експлоатацията на постоянна пилотирана космическа станция, което се очаква да приключи около 2022 г. Досега Китай е изстрелял 11 пилотирани космически кораба и един товарен, изпращайки 11 души в Космоса. Страната има също така амбициозна програма за изследване на Луната, която до момента дава добри резултати и една от задачите в нея е изпращането там на човек.", "date": "2019.10.16", "title": "Китай се готви да прати човек на Луната"}
{"url": "https://www.24chasa.bg/novini/article/7711734", "text": "Посланиците на 15 страни у нас учредиха Клуб на посланиците, говорещи български език. Домакин на събитието беше посланикът на Полша Негово превъзходителство Мачей Шимански. Той сподели, че идеята за създаването на този клуб е възникнала, докато е работил в Министерството на външните работи във Варшава, предава  . „В Полша съществува такъв клуб на посланиците, говорещи на полски език. Бях поканен на няколко негови срещи, докато работех в нашето външно министерство. Така възникна идеята, реших да я пренеса в България, защото тук също има много посланици, които говорят отличен български“, заяви Н.Пр. Мачей Шимански. На учредяването в посолството на Полша присъстваха 14 посланици. Общо в инициативата участват дипломатическите представители на 15 държави. Един посланик ще се включи към нея малко по-късно. Целта на новия клуб е да среща дипломатите с представители на българския държавен, културен, обществен и бизнес елит. „Много важни хора от българска страна вече проявиха интерес към нашата дейност. Няколко високопоставени лица в България вече потвърдиха желанието си да бъдат гости на нашия клуб“, заяви посланик Шимански. Учредители на Клуба са: посланикът на Полша Н.Пр. г-н Мачей Шимански; посланикът на Република Северна Македония Н.Пр. г-н Марян Гьорчев; посланикът на Словения Н. Пр. г-н Анджей Франгеш; посланикът на Азербайджан Н.Пр. д-р Наргиз Гурбанова; посланикът на Черна гора Н.Пр. г-жа Снежана Радович; посланикът на Словакия Н.Пр. г-н Мануел Корчек; посланикът на Унгария Н.Пр. г-жа Текла Харангозо; посланикът на Босна и Херцеговина Н.Пр. г-н Здравко Бегович; посланикът на Сърбия Н.Пр. г-н Желко Йович; посланикът на Украйна Н.Пр. г-н Виталий Москаленко; посланикът на Румъния Н.Пр. г-н Йон Гълеа; посланикът на Молдова Н.Пр. г-н Штефан Горда; посланикът на Казахстан Н.Пр. г-н Темиртай Избастин; посланикът на Монголия Н.Пр. г-н Дашжамц Батсайхан.", "date": "2019.10.16", "title": "Учредиха Клуб на българоговорящите посланици"}
{"url": "https://www.24chasa.bg/novini/article/7711736", "text": "НАСА изтегли по-рано първото изцяло женско излизане в открития космос заради повреда в системата за електрозахранване на Международната космическа станция (МКС), съобщават Асошиейтед прес и ДПА. Астронавтките Кристина Кох и Джесика Меир ще излязат извън орбитиращата станция в четвъртък или петък, за да се справят с проблема, вместо следващия понеделник, както беше предвидено. За първи път в над половинвековната история на излизания в открития космос в \"разходката\" ще участват само жени, предаде БТА. От НАСА съобщават, че промяната се е наложила заради повредило се през уикенда ключово зарядно устройство. Двете дами ще заменят повредения компонент, вместо да инсталират нови батерии, което беше тяхната първоначална задача. Миналата седмица астронавтите осъществиха първите две от пет планирани излизания за подмяна на стари батерии, съставляващи соларната енергийна мрежа на станцията. Останалите излизания, първоначално планирани за тази и следващата седмица, ще се забавят с няколко седмици, за да могат инженерите да установят защо зарядното устройство се е повредило - за втори път тази година. НАСА първоначално планираше изцяло женското излизане в открития космос да се състои през пролетта, но се наложи да го отмени заради недостиг на подходящи по размер скафандри, припомня Асошиейтед прес. Първото в историята едновременно излизане на две астронавтки на НАСА в открития космос от борда Международната космическа станция (МКС) ще бъде на 18 октомври, предаде ТАСС. Това бе уточнено от американското космическо ведомство. Астронавтките Кристина Кох и Джесика Меир ще излязат извън станцията, за да отстранят повреда в системата й за електрозахранване. Очаква се, че работата им ще отнеме около 6 часа. Освен Кох и Меир, на борда на МКС в момента са руснаците Александър Скворцов и Олег Скрипочка, американецът Андрю Морган и астронавтът на Европейската космическа агенция, италианецът Лука Пармитано. /", "date": "2019.10.16", "title": "НАСА пуска жени в космоса по-рано от планираното, 2 от тях излизат след 2 дни"}
{"url": "https://www.24chasa.bg/novini/article/7711725", "text": "Поредна, 7-месечна ефективна присъда, ще изтърпи  , че упражнява лекарска професия без да има необходимото образование. Мургавият жител на квартал \"Лозенец\" сключи споразумение с наблюдаващия досъдебното производство прокурор и призна вината си по повдигнатото му обвинение. Пред журналисти в съдебните кулоари Коцев се похвали, че след като го пуснали на свобода срещу парична гаранция записал магистратура по специалността \"Трудова медицина\" във врачанския филиал на Медицинска академия, където преди време получил диплома на медицински специалист, съобщи Канал 3.. Евгени Коцев бе задържан в началото на юни т.г. докато се правел на джипи в гараж под наем на улица \"Ивайло\" в квартал \"Лозенец\". Незаконната дейност започнала през септември м.г. и продължила до 3 юни, като почти всеки ден мъжът изписвал рецепти и поставял диагнози на социално слаби и малограмотни съкварталци. Според криминалистите Евгений е паталогичен случай на измамник, за съжаление в средите на ромската общност е припознат едва ли не като докторско светило. Зад гърба си мъжът има няколко престоя зад решетките, пробации и десетки… обещания да прекрати с незаконната си дейност. Нееднократно е заявявал, че се чувства призван да работи като лекар, защото това било в… кръвта му. \"Разберете, медицината е в кръвта ми, аз и в ада ще вляза, но лекар рано или късно ще стана, въпреки че времето тече… Съжалявам за това, което направих, но пак повтарям, към него ме подтикна желанието да помагам на хората!”, изповядва веруюто си той многократно. Месеци преди да бъде задържан Коцев се изживяваше като защитник правата на ромите в социалните мрежи, дори събираше подкрепа за серия от подписки за всевъзможни псевдокаузи.", "date": "2019.10.16", "title": "Мним доктор без диплома, но с мисия от Бог, пак влиза в затвора"}
{"url": "https://www.24chasa.bg/novini/article/7711776", "text": "Българския институт по метрология става пълноправен член на WELMEC e.V. (eingetragener Verein). Основната цел на WELMEC е да създава хармонизиран и последователен подход към законовата метрология в Европа, както и да създава, поддържа и усъвършенства комуникационни канали между своите членове, като по този начин развива взаимно доверие между тях чрез участието им в общи дейности.След учредяването на новата организация, съществуващото към момента Европейско сътрудничество в законовата метрология (European Co-operation in Legal Metrology, WELMEC) ще се разпусне.Република България ще продължи да участва активно в работата по разработване на документи за прилагане на европейското хармонизирано законодателство в областта на метрологията, като ще има своя глас при тяхното обсъждане и одобряване. Правителството одобри разходи в размер на 2 817 215 лева за дейности по присъединяването на България към ОИСР Правителството одобри допълнителни разходи през 2019 година за финансиране на дейности по присъединяването на страната ни към Организацията за икономическо сътрудничество и развитие (ОИСР). Сумата е в размер на 2 817 215 лева и ще бъде разходвана за дейности на 10 министерства, Националния статистически институт и Агенцията за ядрено регулиране, в съответствие с Пътната карта за действията на България по присъединяването към ОИСР, приета с Решение № 789/2017 г. на МС.Членството в ОИСР е сред външнополитическите приоритети на България, а получаването на покана за започване на преговори е сред непосредствените цели на правителството.Организацията за икономическо сътрудничество и развитие е създадена през 1961 г. с цел стимулиране на политики за устойчиво икономическо развитие, повишаване жизнения стандарт на населението и поддържане на финансова стабилност. В момента в ОИСР членуват 37 държави от Европа, Северна Америка, Южна Америка и Азия. Европейската комисия участва в работата на организацията като наблюдател. Правителството одобри вътрешнокомпенсирани промени на утвърдените разходи по бюджета на Министерството на финансите за 2019 година Правителството одобри вътрешнокомпенсирани промени на утвърдените разходи по области на политики/бюджетни програми и на утвърдените разходи за персонал по бюджета на Министерството на финансите за 2019 година - сумата е в размер на 12 356 800 лв., в т.ч. и по показател „Персонал“ — 100 000 лева.От тези вътрешнокомпенсирани промени средства в размер 1 500 000 лв. ще се дадат по бюджета на Националния компенсационен жилищен фонд за изплащане на натрупаните задължения за левови компенсации на граждани, отговарящи на нормативно установените изисквания като притежатели на многогодишни жилищно- спестовни влогове.Средства в размер на 10 756 800 лв., ще се предоставят съответно като финансов ресурс за проекта „Изграждане на съоръжения за отвеждане на високи води на р. Хаяз при ГКПП „Капитан Андреево“ (1 720 000 лв.), за доставка на рентгенови системи (2 340 000 лв.) и за разходи в областта на електронното управление и за използваните информационни и комуникационни технологии (6 696 800 лв.) по бюджета на Агенция „Митници“ за 2019 г.По отношение на разходите за персонал, вътрешната промяна по бюджета на МФ е в размер на 100 000 лв., която е във връзка с промените в Устройствения правилник на Министерството на финансите, обнародвани в „Държавен вестник“, бр. 18 от 2019 г. Увеличаването на разходите за персонал по бюджетна програма „Интегриране на финансовата система във финансовата система на ЕС“ е за сметка на намаление на разходите за персонал по бюджетна програма „Защита на публичните финансови интереси”.Промените са в рамките на утвърдените разходи по бюджета на Министерството на финансите за 2019 г. 2 429 511 лева се осигуряват за физическо възпитание и спорт в училищата и детските градини Правителството одобри отпускането на 2 429 511 лева за физическо възпитание и спорт за общинските детски градини и училища и за държавните училища, финансирани от Министерството на образованието и науката.Средствата се осигуряват за подпомагане на дейностите, свързани с подготовката и участието в учебната и спортносъстезателната дейност, и се определят за бюджетна година на базата на разработени от общинските и държавните детските градини и училища проекти за подпомагане физическото възпитание и спорта на децата и учениците. Целта на проектите е укрепване на нагласите и създаване на мотивация сред децата и учениците за системни занимания с физически упражнения и спорт.С предоставянето на средствата се осигурява финансовият ресурс за изплащане на сумите по одобрените проекти за физическо възпитание и спорт за 2019 година.  Общини ще могат да сключват договори за безвъзмездна финансова помощ по Оперативната програма за храни в размер на до 5 на сто над определения бюджет на програмата Правителството даде съгласие Управляващият орган на Оперативна програма за храни и/или основно материално подпомагане, съфинансирана от Фонда за европейско подпомагане на най-нуждаещите се лица в България за периода 2014 - 2020 г., да сключва договори за предоставяне на безвъзмездна финансова помощ с партньорски организации-общини и райони на общини, в размер на до 5 на сто над определения, бюджет на Оперативната програма. По този начин ще се даде възможност на партньорските организации-общини и райони на общини да предоставят топъл обяд на повече от 50 800 потребители и през зимните месеци. Чрез тази доказала се успешна мярка се подпомагат хора, които получават месечни социални помощи, хора с тежки увреждания и невъзможност за самообслужване, лица с доказана липса на доходи и близки, които да се грижат за тях; семейства и самотно живеещи пенсионери с ниски доходи, за които в много случаи топлият обяд е значима подкрепа. Правителството се разпореди с имоти С решение на Министерския съвет три имота - публична държавна собственост, предоставени за управление на ведомството, стават частна държавна собственост. Те представляват самостоятелни обекти в сграда на ул. „Рокфелер“ 50 в Петрич и са с площ съответно 112,35 кв. м, 181,13 кв. м и 82 кв. м, заедно със съответните идеални части от общите части на сградата и от правото на строеж. Имотите са с отпаднала необходимост за МВР, не се ползват за публични функции и е заявен интерес за закупуването им. Промяната в статута им ще позволи извършването на разпоредителни сделки с тях.Имот - публична държавна собственост, предоставен за управление на Национална компания „Железопътна инфраструктура“, се обявява за имот - частна държавна собственост. Имотът се намира в област Стара Загора, община Гълъбово, гр. Гълъбово и представлява урегулиран поземлен имот с площ 967 кв.м. Промяната на статута на имота ще даде възможност за извършване на разпоредителни сделки с него, при което компанията ще реализира приходи, необходими за подобряване на нейното финансово състояние.„Български пощи“ ЕАД ще продадат своя дял (6,7%) в недвижим имот в Правец. Съсобственикът на сградата - общинската администрация в града, е проявил интерес към купуване на дела на пощенския оператор. Продажбата ще бъде извършена чрез пряко договаряне по цена, не по-ниска от определената от независим оценител.Променя се предназначението на поземлен имот в горска територия – публична държавна собственост, необходим за „Обект Лопово“. Той се намира в с. Коларово, Община Петрич, Област Благоевград, с площ 5 162 кв. м. Имотът е свързан с националната сигурност и отбраната на страната и е в обхвата на дейност на „Югозападно държавно предприятие“.По предложение на Междуведомствения съвет за управление на отнетото имущество Министерският съвет възложи на Националната агенция за приходите да осъществи съответните правни и фактически действия и да продаде по реда на Данъчно-осигурителния процесуален кодекс имущество, отнето в полза на държавата, с влезли в сила съдебни решения по два случая. Германският кораб \"PO-SEIDON\" ще проведе научна експедиция в изключителната икономическа зона на България в Черно море Министерският съвет реши германския научно-изследователският кораб (HHK)\"PO-SEIDON\" да проведе океанографска експедиция в изключителната икономическа зона на България в Черно море в периода от 3.11.2019 до 22.11.2019 г. включително.Международният научен екип в състав от 11 учени, който ще работи на борда на НИК \"POSEIDON\" по време на експедицията, включва представители на институти от Федерална Република Германия, Нидерландия, Австрия, Швейцария и Словакия.Целта на експедицията е да се направи реална оценка на състоянието на околната среда в Черно море и да определи екологичния му статус.  Разрешава се участието на до 12 военнослужещи от националния мобилен модул в мисията на НАТО „Решителна подкрепа” Министерският съвет прие решение, с което разрешава участието на до 12 военнослужещи от състава на Националния мобилен модул по комуникационно-информационни системи на НАТО в Мисията на НАТО за подготовка, съветване и подпомагане в Афганистан „Решителна подкрепа” (Resolute Support Mission).Мисията на НАТО в Афганистан Resolute Support е фокусирана върху подготовката, подпомагането и предоставянето на екипи от съветници за афганистанските държавни институции и национални сили за сигурност във взаимодействие с афганистанското правителство, партньорите и другите международни организации, ангажирани в региона. Комуникационно- информационните специалисти от националния модул ще осъществяват комуникационната и информационна поддръжка на щаба на мисията в Кабул, Афганистан. Одобрени са резултатите от българското участие в неформалното заседание на Съвета на ЕС по земеделие и рибарство Правителството одобри доклада от неформалното заседание на Съвета на Европейския съюз по земеделие и рибарство, което се проведе в периода 22- 24 септември в гр. Хелзинки, Финландия. Министрите обсъдиха темата „Промяна на ролята на земеделските производители относно действията, свързани с климата - Насърчаване на устойчиво земеделие чрез поглъщане на въглерод от почвата“.Министрите се съгласиха, че новият модел на прилагане на ОСП предоставя подходяща рамка за постигане на амбициозните екологични цели, в т.ч. подпомагане на поглъщането на въглерод от почвите за борбата с изменението на климата. Делегациите обаче настояха за по-голяма гъвкавост и субсидиарност в стратегическото планиране. То а позволява на държавите членки да вземат предвид местните и регионални особености при адаптиране на интервенциите, които отговарят на техните климатични цели и нужди.  Правителството одобри българската делегация за Междуправителствената българо-тунизийска комисия за икономическо сътрудничество Правителството одобри позицията и състава на официалната българска делегация за петнадесета сесия на Междуправителствената българо-тунизийска комисия за икономическо сътрудничество. Тя ще се проведе от 22 до 24 октомври в Тунис. По време на сесията ще бъдат обсъдени възможностите за задълбочаване на двустранното сътрудничество в областта на търговията и инвестициите, информационните технологии и съобщенията, транспорта, туризма, културата и други области от взаимен интерес. МС прие промени в концесионния договор за добив на минерална вода в находище „Банкя“ Министерски съвет прие предложението, отправено от концесионера „Кока Кола Хеленик Ботълинг Къмпани България“ АД, за изменение на концесионния договор, сключен 29 януари 2001 г., за добив на минерална вода - изключителна държавна собственост, разкрита от сондаж N 1хг “Иваняне” и сондаж ТК № 1 „Иваняне“ на находище “Банкя”, район Банкя, Столична община.С решението на Министерския съвет се приема отправеното от концесионера предложение за изграждане на нов сондаж - публична държавна собственост, разкриващ минерална вода от находище „Банкя“ и се определят условията и реда за изграждане на новото водовземно съоръжение. Одобрени са промени в ОП „Транспорт и транспортна инфраструктура” 2014-2020 г. Кабинетът прие изменения в Оперативна програма „Транспорт и транспортна инфраструктура” (ОПТТИ) 2014-2020 г. С промените ще се осигури възможност за финансиране на проект за оборудване на метростанции по линия 1 и линия 2 с автоматични перонни преградни врати, с оглед намаляване на риска от инциденти.В обхвата на програмата се включва финансирането на подготовката на проектите за развитие на железопътните възли Русе, Варна и Горна Оряховица. Така ще се гарантира пълната им готовност за реализация в следващия програмен период.С други промени в обхвата на ОПТТИ се включва модернизацията на осигурителните системи в железопътния участък Русе-Каспичан, която заменя проекта за внедряване на ETCS по протежение на жп отсечката София-Септември. По този начин ще се осигури висока степен на безопасност в жп отсечката.Изменението на програмата включва още преразпределение на финансовия резерв за изпълнение по приоритетите на ОПТТИ, с оглед ефективно усвояване на ресурса и успешното изпълнение на програмата. Правителството одобри промени в Закона за насърчаване на инвестициите Правителството одобри изменение и допълнение на Правилника за прилагане на Закона за насърчаване на инвестициите (ЗНИ).С цел намаляване на административната тежест за физическите и юридическите лица, които инициират процедура по сертифициране по реда на Правилника за прилагане на Закона за насърчаване на инвестициите (ЗНИ), се предвижда отпадане на изискването за представяне на документи, с които компетентният орган - Българската агенция за инвестиции (БАИ) може да се снабди служебно - административен акт, издаден от компетентния орган по околна среда. Промените касаят и отпадане на изискването за полагане на печат на заявлението. Изменя се Наредбата за реда за класифициране на растенията и веществата като наркотични Министерският съвет прие промяна на Наредбата за реда за класифициране на растенията и веществата като наркотични. С промяната се поставя под контрол ново вещество чрез включването му в Списък I - „Растения и вещества с висока степен на риск за общественото здраве, поради вредния ефект от злоупотребата с тях, забранени за приложение в хуманната и ветеринарната медицина“.Веществото е от групата на синтетичните канабиноиди и се поставя под контрол по предложение на Военномедицинска академия, въз основа на становище на Експертния съвет към Националния съвет по наркотичните вещества.Очакваният резултат от предлаганата промяна е да се ограничи рискът от злоупотреба с веществото, предотвратяване на трафика и разпространението му. Приети са промени в Наредбата за условията и реда за съставяне на списък на медицинските изделия Правителството прие изменения и допълнения в Наредбата за условията и реда за съставяне на списък на медицинските изделия по чл. 30а от Закона за медицинските изделия и за определяне на стойността, до която те се заплащат.С промените се въвеждат условия и ред за определяне стойността на медицинските изделия, високоспециализираните апарати/уреди за индивидуална употреба от обхвата на Наредба № 2 от 2019 г. за медицинските и други услуги и за реда и условията за тяхното одобряване, ползване и заплащане.Измененията се налагат поради преминаването на тази дейност от Център „Фонд за лечение на деца“ към Националната здравноосигурителна каса от 01.04.2019 г.С проекта се предлага да се създаде уредба, касаеща определянето на стойността на медицинските изделия, високоспециализираните апарати/уреди за индивидуална употреба, прилагани в хода на лечението на пациентите.С промяната ще се уреди методът на остойностяване на посочената група продукти, което ще улесни институциите, осигуряващи финансирането, изпълнителите на медицинска помощ и пациентите. Изменя се правилникът за устройство и организация на работата на органите на медицинската експертиза Правителството прие изменение и допълнение на Правилника за устройство и организация на работата на органите на медицинската експертиза и на регионалните картотеки на медицинските експертизи. Причините за предложената промяна в правилника са свързани с практически проблеми в неговото прилагане и някои несъответствия с други нормативни актове.Практическите проблеми в прилагането на правилника се отнасят до организационни и кадрови въпроси в органите на медицинската експертиза и регионалните картотеки на медицинските експертизи. Такива проблеми са: изискването в заседанията на териториалните експертни лекарски комисии (ТЕЛК) да участва лекар с придобита специалност по профила на заболяването; липсата на точен регламент за създаване на ТЕЛК и за промяна в състава на ТЕЛК. Също така затруднения в начина на определяне на броя и профила на специализираните състави на НЕЛК; изискването в регионалните картотеки на медицинските експертизи (РКМЕ) да работят само лекари с призната медицинска специалност или с не по-малко от 5 години стаж по медицина; липса на образци за някои основни документи; неефективен механизъм в процедурата на обжалване на експертните решения на ТЕЛК, свързан с връщането им от Националната експертна лекарска комисия за ново разглеждане; невъзможност документите за явяване пред ТЕЛК да се подават от упълномощени лица и други.Всички тези проблеми се преодоляват с измененията и допълненията в Правилника. Създават се процедури, които максимално улесняват хората с увреждания и органите на медицинската експертиза. Осигурява се информационна база данни, която ще се ползва от всички заинтересовани страни. Правителството прие позицията на България за следващата Многогодишна финансова рамка на ЕС България се застъпва за развитие на кохезионната политика в най-слабо развитите региони в следващата Многогодишна финансова рамка (МФР) за периода 2021 - 2027 г. Такава е позицията на страната ни за заседанието на Европейския съвет на 17-18 октомври в Брюксел, която днес бе одобрена от Министерския съвет.Балансът между традиционните политики и новите приоритети следва да бъде преди всичко политически. България ще продължи да отстоява важността на запазването на мястото и ролята на традиционните политики в следващия седемгодишен бюджет на ЕС и на осигуряването на адекватно финансиране за тях.Сред останалите теми, които ще бъдат обсъдени на заседанието в Брюксел, са новият Стратегически дневен ред на ЕС за периода 2019—2024 г., климатичните промени, миграцията и разширяването на Съюза.Финландското председателство на ЕС ще информира относно планираните дискусии в Съвета по прилагането на Стратегическия дневен ред, а новият Председател на Европейската комисия, Урсула фон дер Лайен, ще представи намеренията на Комисията.Европейските лидери ще обсъдят и международните аспекти на борбата с изменението на климата, предвид предстоящата в Сантяго де Чили в периода 2-13 декември 2019 г. 25-та Конференция на страните по Рамковата конвенция на ООН относно изменението на климата (СОР25). Въпросът за миграцията също ще бъде във фокуса на вниманието европейските лидери.Европейският съвет ще заседава и по чл. 50. Лидерите на държавите членки ще обсъдят актуалното състояние на преговорите с Обединеното кралство. ", "date": "2019.10.16", "title": "Вижте какво реши Министерският съвет днес"}
{"url": "https://www.24chasa.bg/novini/article/7711810", "text": "Изграждане на многоетажен модулен паркинг на общински терен в „Младост“, планира Мария Илиева, кандидат за кмет за района от местна коалиция ГЕРБ/СДС. Идеята й е това да е пилотен проект в „Младост“ и по този начин многократно да се увеличат местата за паркиране за жителите там. Тя предлага и конкретни решения за подобряване на мобилността в района чрез създаване на нови улици и булеварди и обновяване на кварталните улици и др. Такива са изграждането на бул. „Копенхаген“ – от 18-та метростанция – Младост 1A/3 до Самоковско шосе и др. Планираното от правителството и Столична община изграждане на Околовръстния път от „Младост“ до автомагистрала „Тракия“ също ще допринесе изключително много за по-бързото и лесно придвижване от и до района. Ще има нови отсечки на метрото, покриващи други зони от „Младост“. До новите метростанции ще има допълнителни два буферни паркинга. Трамвай ще свързва директно и лесно кварталите „Дружба“ и „Младост“. „Младост“ е вторият по големина район, затова тук планираме както едни от най-мащабните инфраструктурни проекти на столицата, така и работа по малките квартални улици, така че до няколко години осезаемо ще се подобри трафикът и ще намалеят задръстванията. Така пряко ще допринесем и за подобряването на качеството на живот тук, а жителите ще имат по-удобни и по-екологични алтернативи за придвижване.“, убедена е Мария Илиева, която освен кандидат за кмет, е и народен представител от района.", "date": "2019.10.16", "title": "Мария Илиева: В Младост ще направим първия общински модулен паркинг. Ще има нови булеварди и метростанции"}
{"url": "https://www.24chasa.bg/novini/article/7711801", "text": "Обявеното изтегляне на американците от Северна Сирия засилва ролята, която играе в конфликта Русия на Владимир Путин, но ситуацията крие рискове - например от директна конфронтация с Анкара, предава БТА. Започвайки кръвопролитна военна операция срещу милиции в Североизточна Сирия, Турция тласна кюрдите в прегръдката на режима в Дамаск, съюзник на Москва. Сирийското правителство не закъсня да разположи свои войски в зоната по силата на споразумение, одобрявано от Москва - гаранта на \"териториалната цялост\" на страната. За да избегне сериозни сблъсъци между сирийските и турските сили, руската военна полиция започна във вторник да патрулира по разделителната линия в този район, над който Дамаск изгуби контрол през 2012 г. и където досега бяха разположени американски войски. Руски представители заявиха също, че поддържат пряка връзка с турците, за да избегнат всички рискове от конфронтация между тях и силите на Башар Асад в Северна Сирия, по-специално в зоната около Манбидж. Според специалния представител на Кремъл за Сирия Александър Лаврентиев различните сили, намиращи се от 2011 г. в Сирия, са \"преговаряли в реално време\", за да се избегне най-лошото. \"Няма да позволим да се стигне дотам\", увери той и добави, че Москва не подкрепя офанзивата на Анкара, \"призовавайки Турция към сдържаност\". По думите на Лаврентиев в руската база Хмеймим в Северозападна Сирия са били проведени консултации между кюрдите, търсещи защита от турската офанзива, и пратеници на Дамаск. Той обаче уточни, че още не знае резултата от тези преговори. Русия може да се изправи и пред друга сериозна опасност, ако се активизира групировката \"Ислямска държава\", тъй като покрай турското настъпление хиляди джихадисти може да излязат на свобода. Владимир Путин впрочем неотдавна обеща \"да мобилизира ресурсите на тайните служби\" за борба с тази нова заплаха. Въпреки това Русия реши да не критикува твърде остро офанзивата на Турция, която превърна в свой партньор в Сирия и която заедно с нея е гарант на мирния процес от Астана. Затова пък Русия бързо осъди американската политика в Сирия, чиито \"противоречия\" накрая развързаха ръцете на Турция за интервенция, насочена срещу кюрдите. Неспособността на Вашингтон да постига компромиси може според Москва \"да подпали\" целия регион. Като изпрати авиация да спаси режима на Башар Асад през септември 2015 г., Москва даде възможност на своя съюзник, поставен натясно, да удържи победи над бунтовниците и да си върне контрола над обширни части от територията на страната. Днес в Сирия има ясно видимо руско присъствие - две военни бази в Хмеймим и Тартус, патрули по улиците и \"съветници\", обучаващи поредните батальони от сирийската армия. Присъствие, което ще повлияе на бъдещето на страната и което се подсилва от изтеглянето на американските войски, обявено от Доналд Тръмп. Това \"премахва редица пречки пред евентуални военни действия\", обяснява Александър Шумилин от московския Център за анализ на близкоизточните конфликти. \"Преди изтеглянето се страхувахме да не пострадат американски войници\", уточнява той. Според руския политолог Алексей Малашенко още е рано Москва да празнува победа. Турция е отдавнашен противник на режима в Дамаск и поддържа различни бунтовнически групировки в Сирия. Има опасност Русия да се озове в безизходно положение, притисната между своя сирийски съюзник и страна, която е членка на НАТО. \"Ще е ужасно да избухнат сблъсъци между сирийската армия и турците\", резюмира Малашенко. И уточнява: \"Турците ще спечелят. Тогава Русия или ще изостави Башар, или ще изпрати авиация да го подкрепи, което ще сложи край на приятелството с Турция\".", "date": "2019.10.16", "title": "САЩ засилва ролята на Русия с изтеглянето си от Северна Сирия"}
{"url": "https://www.24chasa.bg/novini/article/7711840", "text": "Правителството одобри допълнителни разходи през 2019 година за финансиране на дейности по присъединяването на страната ни към Организацията за икономическо сътрудничество и развитие (ОИСР). Сумата е в размер на 2 817 215 лева и ще бъде разходвана за дейности на 10 министерства, Националния статистически институт и Агенцията за ядрено регулиране, в съответствие с Пътната карта за действията на България по присъединяването към ОИСР, приета с Решение № 789/2017 г. на МС. Членството в ОИСР е сред външнополитическите приоритети на България, а получаването на покана за започване на преговори е сред непосредствените цели на правителството. Организацията за икономическо сътрудничество и развитие е създадена през 1961 г. с цел стимулиране на политики за устойчиво икономическо развитие, повишаване жизнения стандарт на населението и поддържане на финансова стабилност. В момента в ОИСР членуват 37 държави от Европа, Северна Америка, Южна Америка и Азия. Европейската комисия участва в работата на организацията като наблюдател.", "date": "2019.10.16", "title": "България ще изхарчи 2 817 215 лева за присъединяването на България към ОИСР"}
{"url": "https://www.24chasa.bg/novini/article/7711857", "text": "Трите оферти бяха публично отворени днес в министерството на здравеопазването от комисия, назначена със заповед на министъра на здравеопазването. Комисията има срок до 40 работни дни, считано от днес, за да избере изпълнител на обществената поръчка за изграждане на Националната детска болница. Предложения по обществената поръчка постъпиха от: Дружество по Закона за задълженията и договорите (ЗЗД) „Детска болница-София“ (участници в обединението са „Климатроник“ ЕООД и Иновасионес Техникас Ен Симентасион СА ДЕ СВ Проес Консулторес СА), Дружество по ЗЗД „Детско здраве“ (участници в обединението са „Главболгарстрой“ АД, „ГБС-Пловдив“ АД и „Главболгарстрой Интернешънал“ АД) и Обединение „Здраве за децата на България“ (участници в обединението са „Трейс Груп Холд“ АД, „Смарт Билд Дигитал“ ЕООД, „Монолит“ АД и „Инжпроект“ ООД). След като комисията приключи работа по прегледа на съдържанието на постъпилите оферти и оценка на техническите параметри, ще бъдат отворени ценовите предложения на кандидатите в обществената поръчка, съобщиха от министерството на здравеопазването. Припомняме, че предвиденият максимален финансов ресурс на възложителя за изпълнение на обществената поръчка възлиза на 95 442 000 лв. с ДДС.", "date": "2019.10.16", "title": "Три оферти има за изграждане на Националната детска болница"}
{"url": "https://www.24chasa.bg/novini/article/7711867", "text": "Правителството одобри отпускането на 2 429 511 лева за физическо възпитание и спорт за общинските детски градини и училища и за държавните училища, финансирани от Министерството на образованието и науката. Средствата се осигуряват за подпомагане на дейностите, свързани с подготовката и участието в учебната и спортносъстезателната дейност, и се определят за бюджетна година на базата на разработени от общинските и държавните детските градини и училища проекти за подпомагане физическото възпитание и спорта на децата и учениците. Целта на проектите е укрепване на нагласите и създаване на мотивация сред децата и учениците за системни занимания с физически упражнения и спорт. С предоставянето на средствата се осигурява финансовият ресурс за изплащане на сумите по одобрените проекти за физическо възпитание и спорт за 2019 година.", "date": "2019.10.16", "title": "2 429 511 лева се осигуряват за физическо възпитание и спорт в училищата и детските градини"}
{"url": "https://www.24chasa.bg/novini/article/7711880", "text": "Министерският съвет реши германския научно-изследователският кораб (HHK)\"PO-SEIDON\" да проведе океанографска експедиция в изключителната икономическа зона на България в Черно море в периода от 3.11.2019 до 22.11.2019 г. включително. Международният научен екип в състав от 11 учени, който ще работи на борда на НИК \"POSEIDON\" по време на експедицията, включва представители на институти от Федерална Република Германия, Нидерландия, Австрия, Швейцария и Словакия. Целта на експедицията е да се направи реална оценка на състоянието на околната среда в Черно море и да определи екологичния му статус.", "date": "2019.10.16", "title": "Германски кораб ще проведе научна експедиция в зона на България в Черно море"}
{"url": "https://www.24chasa.bg/novini/article/7711828", "text": "Великобритания и Европейския съюз ще търсят компромисно решение днес за постигане на споразумение, след като не е налице пробив в преговорите, продължили цяла нощ, съобщава Асошиейтед прес, цитирана от  Двете страни се надяват, че през следващите часове може да бъде постигнато съгласие за развода, след повече от три години на неуспехи и внезапни обрати. Лидерите от ЕС се събират утре - само две седмици преди планираното излизане на Великобритания от Съюза на 31-ви октомври.", "date": "2019.10.16", "title": "Великобритания и ЕС продължават да търсят компромис"}
{"url": "https://www.24chasa.bg/novini/article/7711892", "text": "Българският институт по метрология става пълноправен член на организацията WELMEC e.V. (eingetragener Verein), съобщи пресцентърът на Министерския съвет. Основната цел на WELMEC е да създава хармонизиран и последователен подход към законовата метрология в Европа, както и да създава, поддържа и усъвършенства комуникационни канали между своите членове, като по този начин развива взаимно доверие между тях чрез участието им в общи дейности. След учредяването на новата организация, съществуващото към момента Европейско сътрудничество в законовата метрология (European Co-operation in Legal Metrology, WELMEC) ще се разпусне, пише в съобщението.", "date": "2019.10.16", "title": "Българският институт по метрология става пълноправен член на международна организация"}
{"url": "https://www.24chasa.bg/novini/article/7711890", "text": "Китайският технологичен гигант Huawei (Huawei Technologies Co.) ще подмени или ще пренасочи свои старши мениджъри, разработчици и учени, които са свързани със САЩ, за да спре течовете на чувствителни и поверителни данни, съобщи в сряда агенция Nikkei Asian Review. \"Част от причината, че някои американски ръководители вече са напуснали, е, че Huawei се притеснява, че някои от местните служители в САЩ са били свързани с американското разузнаване. Компанията се притеснява, че и други висши ръководители с американско гражданство или местоживеене в САЩ също могат да бъдат свързани с американското разузнаване\", посочи пред Nikkei Asian Review неназован източник от китайската технологична компания, предава  . Главният технологичен директор на дъщерното дружество на Huawei - HiSilicon Technologies Sunhom, Стив Парк и лидерът на базирания в Тайван технологичен екип за развитие - Уон Син-ши са сред високопоставените ръководители, за които се съобщава, че са преместени от техните заемани досега позиции поради съмнения, че компанията е била шпионирана.", "date": "2019.10.16", "title": "Huawei заменя свои старши служители, за да предотврати течове на данни"}
{"url": "https://www.24chasa.bg/novini/article/7711903", "text": "38-годишен мъж от Самоков е задържан за шофиране с 3.51 промила алкохол. Това съобщиха от ОДМВР - София. Около 16.45 часа вчера полицейски служители предприели проверка на товарен автомобил „Мицубиши Паджеро“. 38-годишният мъж зад волана бил тестван за употреба на алкохол, при което в пробата му били отчетени внушителните 3.51 промила. Нарушителят е задържан за срок до 24 часа и срещу него е започнато бързо производство.", "date": "2019.10.16", "title": "Задържаха мъж от Самоков с 3.51 промила алкохол зад волана"}
{"url": "https://www.24chasa.bg/novini/article/7711744", "text": "Китайската автомобилна индустрия отбелязва леко подобрение през третото тримесечие на 2019 г., но като цяло е в период на охлаждане, сочат последните стойности на индекса за бизнес климата в промишления сектор. Индексът за бизнес климата в автомобилния сектор (ACI) на Китай остава на 9 пункта за третото тримесечие, което е с три пункта по-ниско от второто тримесечие на година, според Китайската асоциация на автомобилостроителите (CAAM), цитиран от  Въпреки продължаващото резервирано отношение, композитният индекс на автомобилната индустрия, който отразява текущите резултати в сектора, се повиши с 0,4 пункта до 82,14 през третото тримесечие, в сравнение с второто. От Китайската асоциация на автомобилостроителите заявиха, че резултатите на сектора през периода юли-септември са по-добри от предходното тримесечие, но бизнес климата все още е нестабилен. Продажбите и производството на автомобили в Китай за първите девет месеца намаляха съответно с 10,3% и 11,4% на годишна база до 18,37 милиона и 18,15 милиона бройки. В същото време, се наблюдава стабилен растеж на продажбите и производството на автомобили с нови енергии (NEV). През първите девет месеца продадените бройки в тази категория са били 872 000, което е с 20,8% по-високо на годишна база. Производството пък е нараснало с 20,9% до 888 000 бройки. През август правителството обяви 20 мерки за стимулиране на вътрешното потреблението, част от които включват облекчаване или премахване на ограниченията за покупка на автомобили, особено при тези с нови енергии.", "date": "2019.10.16", "title": "Китайската автомобилна индустрия остава в период на охлаждане"}
{"url": "https://www.24chasa.bg/novini/article/7711928", "text": "Близки на Андрей Монов поискаха възобновяване на делото срещу Джок Полфрийман. Това се случва само ден след като австралиецът беше освободен от центъра за временно настаняване в Бусманци, предава  . В същото време адвокатът му Калин Ангелов заяви, че кръвнината ще бъде изплатена, но за да се случи това, клиентът му трябва да започне работа. Приятелят на убития студент - Димитър Кръстев, каза, че искрено се надява решението на съда да бъде отменено, Полфрийман да се върне в затвора за доизлежаване на присъдата си и да покаже разкаяние да деянието си. „Какво очаквате вие да каже? \"Аз наистина се разкайвам\"? Това би било порнография! Съжалението е постоянно и се показва непрекъснато”, заяви адвоката на австралиеца. Към този момент Полфрийман не разполага с паспорт, защото има забрана да напуска страната и поради тази причина, всяка седмица ще трябва да се явява за подпис в районно управление на МВР.", "date": "2019.10.16", "title": "Близките на Монов искат възобновяване на делото срещу Полфрийман"}
{"url": "https://www.24chasa.bg/novini/article/7711931", "text": "„Българският етнически модел проповядва философията на толерантността и заедността“, с тези думи председателят на Движението за права и свободи Мустафа Карадайъ се обърна към хората в кърджалийското село Мост. Карадайъ каза, че по време на избори ни е забранено да си говорим на майчиния език. ГЕРБ вкараха националистите във властта, без да има нужда от това и резултатът е такъв, че ГЕРБ и БСП се състезават кои са по-големи националисти, обяви той. Всеки ден виждаме в НС, по медиите и в законодателството, че стъпват в полето на национализма. ГЕРБ взимат властта и обръщат тази власт против нас в законодателството, каза още Карадайъ. Карадайъ обясни, че във всички международни стандарти се посочва, че в условията на демокрация трябва да има информиран избор. Това е ценността – информирания избор, а не езикът, каза той. От Венецианската комисия има поне 15 препоръки за вдигането на тази забрана. Нашата политика не е разделението и противопоставянето. Нашата политика е Българският етнически модел, в който се проповядва толерантността и философията на заедността, бе категоричен лидерът. Всеки със своето различие, отстоявайки своята идентичност с достойнство, да бъдем заедно и да градим нашите общини и нашата държава. Това дава резултат вече от 30 години, заяви Мустафа Карадайъ. Пред препълнената зала с привърженици и симпатизанти на ДПС Мустафа Карадайъ подчерта, че ДПС докара демокрацията в нашата Родина и трябва да я опази. ДПС е пазител на единството на страната, заяви той. За ДПС формулата на отворено управление означава включването на активните и свободни граждани в процеса на взимане на решения и в контрола на изпълнението на решенията, обясни лидерът. След тези избори сме решени да приложим този модел на отворено управление във всички общини, в които управлява ДПС. Ще начертаем параметрите на такъв тип управление и ще го направим във всички общини, които се управляват от ДПС, каза още той. Председателят на ДПС каза, че моделът на заедността дава своя продукт. Днес имаме няколко общини, където не живеят мюсюлмани, но местната власт е на ДПС. Тази година жребия ни задължи общините на ДПС да не са по-малко от 55, подчерта Карадайъ. След тези избори ще видите, че ДПС ще има много сериозно разширение извън нашите традиционни райони, каза зам.-председателят на ПГ на ДПС Йордан Цонев. Ще видите, че ДПС ще управлява общини, в които не живеят етнически турци. Видяхме го и на евроизборите. Ще видите, че много мои братя и сестри етнически българи не само че работят и живеят с нас в ДПС, но вече организират групи и цели общности, които разбират, че политиката на ДПС през тези 30 години е правилната политика за България, заяви Йордан Цонев. „Заедно трябва да продължим по пътя напред като се противопоставим на опитите за разделение, противопоставяне и на национализма“,каза зам.-председателят на ДПС и кмет на Кърджали инж. Хасан Азис. На предизборната среща присъстваха и народните представители Адлен Шевкед и Ерол Мехмед, членът на ЦОБ Ердинч Хайрула и областният председател на ДПС Кърджали Изет Шабан.", "date": "2019.10.16", "title": "Мустафа Карадайъ от Кърджали: ДПС е пазител на единството в страната!"}
{"url": "https://www.24chasa.bg/novini/article/7711773", "text": "Разпространението на мобилните разплащания в Китай е довело до увеличаване на потреблението на домакинствата, особено в селските райони, според неотдавнашно проучване на Пекинския университет, компанията „Алибаба\" и още няколко организации. Резултатите от него показват, че благодарение на мобилните разплащания потреблението на китайците е нараснало с около 16%, като в същото време се е променила значително и неговата структура, предаде  В селските райони този ръст е най-голям – 22,1%, а в градските – 12,8%. Близо 23% от домакинствата с ниски доходи са увеличили потреблението си, при тези със средни доходи този процент е 16,5%, докато при хората с високи ръстът е около 6%/ „Бързото популяризиране на мобилните разплащания в Китай промени значително бизнес модела на предприятията и потребителските навици на домакинствата. – коментира ръководителят на изследването проф. Ин Джъчао. – Той създаде възможности за развитие на електронната търговия, намали разходите за транзакции офлайн и създаде удобства за потребителите\".", "date": "2019.10.16", "title": "Нарастващата популярност на мобилните разплащания в Китай е довела до ръст на потреблението"}
{"url": "https://www.24chasa.bg/novini/article/7711918", "text": "Двама мигранти от Мароко, които нелегално влезли в Словения, откраднаха кола, с която сред това се блъснаха в ограда на регионален път източно от Любляна, предаде агенция СТА. Причина за катастрофата е станала превишената скорост. Автомобилът е откраднат в областта Ново место, съобщи полицията, цитирана от БТА. Инцидентът се е случил към 4 часа тази сутрин. Шофьорът е леко ранен и изпратен с Бърза помощ в болница, а спътникът му не е пострадал.", "date": "2019.10.16", "title": "Двама нелегални мигранти в Словения се блъснаха с открадната кола в ограда"}
{"url": "https://www.24chasa.bg/novini/article/7711945", "text": "Италианският Сенат ратифицира днес протокола за присъединяване на Северна Македония в НАТО, събщи МИА. Ратификацията в Сената бе забавена заради политическата криза, която бе решена с формирането на новото италианско правителство, предава БТА. Министърът на отбраната на Северна Македония Радмила Шекеринска изрази благодарност на Италия за ратификацията в профила си във Фейсбук. Досега 23 от 29 членки на НАТО са ратифицирали протокола за присъединяване на Северна Македония.", "date": "2019.10.16", "title": "Италия ратифицира протокола за присъединяване на\nСеверна Македония в НАТО"}
{"url": "https://www.24chasa.bg/novini/article/7712054", "text": "16 октомври е Световният ден на шефа. Българите са свикнали с по-авторитарен тип началници, твърди Елена Алтимирска, психолог доктор по организационна психология. По нейните думи пред  йерархията е по-ясно изразена в държавните структури. Едни от най-популярните изследвания за културите в различните държави - холандецът Герт Хофстеде, открива една категория, която се нарича \"дистанция от властта\" и сравнява различните народи, националности и култури по тази категория. Оказва се, че за България разстоянието или дистанцията от властта е доста голяма, което означава, че българите биха приели да имат човек, който по-скоро е началник и задава по-директивно нещата надолу, отколкото човек, който да бъде в ролята на партньор, на съдружник може да кажем или новата дума, съвременната дума - коуч\", коментира психологът Елена Алтимирска. \"Наистина за българите е по-типично да очакват от своя ръководител авторитарен тип управление\", допълни тя. В частните компании хората, които се издигат на мениджърска или лидерска позиция, притежават техническите познания, те са експерти в областта си, но понякога им липсват други умения, които са важни за успешно управление, смята още Алтимирска. \"Уменията за по-стратегическо мислене, уменията да управляваш хора, което означава подход към различните хора\". Едно от уменията на началника трябва да е създаването на екип, подчерта специалистът. \"Като първото от тези неща е да си даде сметка какво се случва в моя екип, къде искам да отиде този екип и колко дълго да стои в този състав. Малко по-дългосрочна визия, което е част от стратегическите умения на всеки, който иска да бъде успешен на ръководна позиция\". Началото на Международния ден на шефа е сложила Патриция Хароски, която била секретарка в застрахователна компания. През 1962 става официален празник, утвърден от губернатора на Илинойс. Първоначалната идея била служителите да изразяват своето уважение към началниците си и да им благодарят, че са били честни и добри с тях през годината. Идеята днес е по-скоро хората да се замислят, че да си ръководител на екип е умение и това е работа без почивен ден. Ръководителят носи отговорност, изисква се труд и търпение. Въпреки че някъде празникът се приема със смесени чувства, традицията за отбелязването на Деня на шефа се разпространява по света. Днес се празнува в Австралия, Индия, Южна Африка, Ирландия и Великобритания. В Индия на този ден шефовете подаряват подаръци на служителите си, а американците благодарят на началника си за това, което са научили от него и че ги подкрепя. От сайта Inc.com публикуват списък с петте навика на “добрите” шефове: Добрите шефове винаги се съобразяват с възприятията на своите служители, тъй като всеки вижда нещата в компанията от своя ъгъл. Добрите шефове се стараят служителите им да се чувстват добре, като ги изслушват внимателно и учтиво. Добрите шефове се интересуват кой и какво точно е свършил и какъв е приносът му за компанията. Добрите шефове делегират. Добрите шефове помнят кой какво хоби има, помнят имената на членове на семействата на служителите си, кой се страхува да лети със самолет.", "date": "2019.10.16", "title": "16 октомври е Световният ден на шефа"}
{"url": "https://www.24chasa.bg/novini/article/7712118", "text": "Представители на медицинските сестри се срещнаха със здравния министър Кирил Ананиев, а друга част от протестиращите блокираха движението пред сградата на министерството на бул. „Мария Луиза” и в двете посоки с жива верига, предава  . Медицинските специалисти, които влязоха преди повече от 2 часа на среща с министъра на здравеопазването Кирил Ананиев отказват да напуснат ведомството. Те са готови да останат вътре докато държавата не започне реална работа по реформата в здравеопазването колкото и дълго време да отнеме това. Лекарите специализанти не са съгласни с с наредбата, която определя реда за специализацията им. За тях основен проблем е идеята да работят три години в лечебно заведение по избор на Министерството на здравеопазването. Медицинските сестри настояват за стартово възнаграждение равно на 2 минимални заплати. Те не вярват, че заплатите им ще се увеличат с обещаните над 200 милиона лева за болнична помощ в бюджета на здравната каса за 2020-та година.", "date": "2019.10.16", "title": "Медицински сестри отказаха да напуснат здравното министерство след среща с министър Ананиев"}
{"url": "https://www.24chasa.bg/novini/article/7712144", "text": "Главният прокурор Сотир Цацаров и заместникът му Иван Гешев са на посещение в САЩ. Визитата е по покана на американската страна за периода 14-17 октомври 2019 г. Това съобщиха от пресцентъра на прокуратурата. В посещението, освен главният прокурор и заместник-главният прокурор, участват още председателят на Държавна агенция „Национална сигурност“ Димитър Георгиев, председателят на Държавна агенция „Разузнаване“ Атанас Атанасов и изпълняващият длъжността директор на Служба „Военна информация“ Велко Атанасов. В работната програма са включени срещи във Федералното бюро за разследване, Съвета за национална сигурност към Белия дом, както и в други правоохранителни органи във Вашингтон. Основна тема на разговорите е сътрудничеството между правоохранителните органи на САЩ и България, обменът на информация, противодействието на корупцията и организираната престъпност, прането на пари, както и действията в защита на националната сигурност.", "date": "2019.10.16", "title": "Сотир Цацаров и Иван Гешев на посещение в САЩ"}
{"url": "https://www.24chasa.bg/novini/article/7712142", "text": "Екип на американските Военновъздушни сили идва в България следващата седмица, за да бъдат обсъдени възможностите за обучение на новите изтребители Ф-16 в авиобазата „Граф Игнатиево“. \"Ще обсъждаме критериите, изискванията, възможностите, схемата за обучение на летателния и на инженерно-техническия състав. През ноември месец очакваме втори екип, логистичен, отново от ВВС на САЩ, който ще дискутира с нас въпросите по инфраструктурата\", обясни командирът на Военновъздушните сили генерал-майор Цанко Стойков, предаде  България плати около 2,2 милиарда лева за 8 самолета. Първите машини трябва да дойдат до средата на 2023 г., а последните - в началото на 2024 г. Президентът Румен Радев припомни, че трансформацията и модернизацията на Въоръжените сили не е еднократен политически акт: \"Аз очаквам правителството да осъзнае с какво всъщност се е заело и да изпълнява всички необходими действия, от които зависи една успешна модернизация\". По повод празника на Българската военна авиация президентът, висши военни и ветерани поднесоха венци и цветя пред Паметника на българския летец в София.", "date": "2019.10.16", "title": "Екип на американските ВВС идва у нас за обучението на новите Ф-16"}
{"url": "https://www.24chasa.bg/novini/article/7712141", "text": "Турският президент Реджеп Тайип Ердоган не желае да се срещне с вицепрезидента на САЩ Майк Пенс, за да обсъди с него прекратяване на огъня в Сирия. Ердоган е готов да разговаря само с президента на САЩ Доналд Тръмп, това заяви самият той, цитиран от Ройтерс и БТА. \"Няма да говоря с него (Пенс). Когато тук дойде Тръмп, аз ще разговарям с него\", са думите на турския лидер. Делегацията на Вашингтон (вицепрезидента Майк Пенс, държавния секретар Майк Помпейо, съветника по националната сигурност Робърт О'Брайън и специалният пратеник за Сирия Джим Джефри) пристига днес в Турция, за да обсъди прекратяване на огъня между турските войски в Северна Сирия и местните кюрдските сили. Последва обаче известна промяна на тона, като Реджеп Ердоган посочи, че ще реши дали да продължи с планираната през следващия месец негова визита в Съединените щати, след като се срещна с американската делегация. Говорейки пред репортери в парламента, Ердоган заяви, че ще направи преоценка на планираната визита, защото \"аргументите, дебатите, разговорите, които се водят в Конгреса по отношение на моята личност, семейството ми и моите приятели министри, представляват голяма проява на неуважение към турското правителство\". Реджеп Ердоган и американският президент Доналд Тръмп трябва да се срещнат във Вашингтон на 13-ти ноември. Въпреки по-ранното изказване на турския президент се очаква вицепрезидентът на САЩ Майк Пенс да се срещне с Ердоган в Анкара в четвъртък, за да могат двамата да обсъдят нахлуването на Турция в Северна Сирия. Отделно Ердоган също така определи като \"незаконна и грозна постъпка\" решението от вторник на прокурори от САЩ да обвинят турската \"Халкбанк\" в заобикаляне на американските санкции срещу Иран. Във вторник американски прокурори обвиниха турския държавен кредитор за участие в многомилиардна схема за избягване на американските санкции срещу Иран. В отговор акциите на \"Халкбанк“ (Halkbank) се сринаха с близо 7% по време на търговията в сряда на Истанбулската борса въпреки наложената забрана за къси продажби (продажби на акции, без те да бъдат реално притежавани). Обвинението стана факт само ден, след като Вашингтон наложи санкции на турски висши представители, повиши тарифите за вноса на турска стомана и спря търговски преговори с Анкара за 100 млрд. долара, за да убеди Турция да спре въоръжената инвазия в Североизточна Сирия. Според повдигнатите обвинения в американския окръжен съд в Ню Йорк, което допълнително обтяга отношенията между важните съюзници в НАТО, се твърди, че втората по големина държавна банка в Турция е извършила измами, пране на пари и други дейности в нарушение на американските санкции спрямо Иран. Турската \"Халкбанк\" заяви в сряда, че повдигнатите от САЩ са част от санкциите, които Вашингтон наложи на Анкара заради военното нахлуване в Сирия и представляват \"безпрецедентно законово нарушение\".", "date": "2019.10.16", "title": "Реджеп Ердоган не желае да се срещне с Майк Пенс, а само с Доналд Тръмп"}
{"url": "https://www.24chasa.bg/novini/article/7712156", "text": "\"Огледалният Планетариум до Морска гара бързо ще се превърне в нова атракция и емблема на Бургас\", съобщи Димитър Николов. Той ще бъде разположен пред сградата на Морска гара в зоната за обществен достъп до пристанището и ще представлява сферична метална конструкция с модерен архитектурен дизайн и осигурена достъпна среда за хора с увреждания. Последен модел оборудване ще осигурява на жителите и гостите на Бургас възможността чрез 3D прожекции да се докоснат до магията на нощното небе и загадките на необятния Космос, които често остават скрити от очите им. С помощта на специално разработени научни и софтуерни програми ще се разкриват тайните на звездния небосвод, за да отведат посетителите на космическо пътешествие до близки и далечни планети и галактики. Със своя капацитет от 50 места Планетариумът ще предоставя възможност за организиране на групови посещения и провеждане на изнесени часове по география, физика и астрономия на учениците от Бургас и региона. Той ще е с 12-метров купол и чрез 2D и 3D визуализации ще показва познатия ни космос. Там децата ще получават знания по астрономия, физика и изобщо в сферата на точните науки. Със специфичната си форма бургаският планетариум ще прилича на този в Бристол и на популярното в цял свят бобено зърно в Чикаго. Планетариумът и Детският научен център, който вече се изгражда на 1-ия и 2-рия етаж в сградата на Морска гара, завършват цялостната концепция за изграждане на единен градски образователен център, в който чрез съприкосновение с науката по забавен и увлекателен начин деца и родители ще изграждат нови знания и умения.", "date": "2019.10.16", "title": "Планетариумът до Морска гара ще бъде най-новата емблема на Бургас"}
{"url": "https://www.24chasa.bg/novini/article/7712106", "text": "Новата посланичка на САЩ Херо Мустафа пристигна в България заедно със семейството си в сряда. Това стана, след като във вторник тя положи клетва на церемония във историческата зала Treaty Room в Държавния департамент във Вашингтон. По-късно г-жа Мустафа се снима с държавния секретар на САЩ Майк Помпейо. На събитието във вторник присъстваха и бившите посланици у нас Ерик Рубин, Родерик Мур, Марси Рийс, Джеймс Уорлик, както и българският посланик в САЩ Тихомир Стойчев.", "date": "2019.10.16", "title": "Новата посланичка на САЩ Херо Мустафа пристигна в България (Снимки)"}
{"url": "https://www.24chasa.bg/novini/article/7712163", "text": "На среща със студенти и преподаватели от Факултета по журналистика на Софийския университет генералният директор на \"Дойче веле\" Петер Лимбург определи ситуацията в Българското национално радио като класически пример за това какво се случва, когато се смесят ролите на журналистите и политиците: \"Защото аз бих подходил по друг начин към ситуацията, но тъй като не съм аз човекът, който може да дава съвети в България, това ви е класически пример на това какво се случва, когато смесите ролите на журналисти, политици. Нямате достатъчно добро разделение\", предаде  . В отговор на въпрос какво би направил той при опит за политически натиск, Лимбург заяви: \"Ами ще приключа разговора с тези хора. Важното тук е, че дори ако се опитат, просто не трябва да им поддаваме\".", "date": "2019.10.16", "title": "Шефът на \"Дойче веле\" за ситуацията в БНР: Няма добро разделение между журналисти и политици"}
{"url": "https://www.24chasa.bg/novini/article/7712166", "text": "На 16 октомври 2019 г. в Окръжен съд Монтана се проведе видеоконферентна връзка по изпълнение на европейска заповед за разследване, издадена от Окръжен съд – Мадрид, в Кралство Испания във връзка с образувано наказателно дело срещу лица, обвинени в извършване на престъплението „трафик на хора за сексуална експлоатация, извършено в рамките на криминална групировка“. Свидетели по делото са български граждани, които живеят в България, и е необходимо снемането на показанията им с помощта на видеоконферентна връзка, се казва в заповедта. На 16 април 2019 г. съдебен състав с председател Диана Кузманова разгледа и призна европейската заповед за разследване, което е срещу деяние съставляващо престъпление и по законите на Република България. Видеовръзката със съда в Мадрид с председател Артуро Бертран Нунес бе осъществена и съдия Кузманова сне самоличността на призованите двама свидетели и им разясни правата и задълженията. Адвокати на обвиняемите в Испания четирима български граждани и прокурорът по делото зададоха въпросите си към свидетелите и след получените отговори благодариха на съда в Монтана за съдействието. Съдия Диана Кузманова също благодари на испанските магистрати и им пожела успех в работата и продължаване на ползотворно сътрудничество.", "date": "2019.10.16", "title": "Испански съд разпита по видеовръзка с Окръжен съд – Монтана свидетели по дело за трафик на хора"}
{"url": "https://www.24chasa.bg/novini/article/7712187", "text": "Организацията на евреите в България „Шалом\" остро осъжда расистките обиди и подвиквания от сектора на българските привърженици по време на квалификационния мач за Европейското първенство 2020 между отборите на България и Англия, пише до премиера Борисов доц. д-р Александър Оскар, председател на организацията на евреите в България „Шалом“. Нацистките поздрави и речта на омразата нямат място на нито един стадион. Подобно поведение на публиката е срамно петно както за играчите на терена, така и за името на отбора, които го приемат безкритично, пише още в писмото. Българската еврейска общност е особено чувствителна към всяка проява на расистки, хомофобски и неофашистки или неонацистки настроения в българското общество. Нашата организация многократно сигнализира Българския футболен съюз, органите на реда и прокуратурата за участието на представители на българските футболни агитки в редица събития, несвързани със спорта - предупреждение за растящия и задълбочаващ се проблем с радикализацията сред ултранационалистически, крайно десни групи. Приветстваме решението да поискате незабавната оставка на президента на БФС Борислав Михайлов и категорично заявеното нежелание да бъдат толерирани ксенофобски и расистки прояви в българския спорт. Призоваваме за разработване на стратегия за борба с расизма, ксенофобията и хомофобията в спорта, както и мерки за активното въвличане и поемане на ясно определени отговорности в този процес от страна на спортните клубове и клубовете на техните привърженици, пише още в писмото.", "date": "2019.10.16", "title": "\"Шалом\" поздравява Борисов за реакцията срещу расистките обиди на стадиона"}
{"url": "https://www.24chasa.bg/novini/article/7712194", "text": "Преди около 3 300 години в долината на Толензе се разразява страховита битка. Обектът от бронзовата епоха е открит през 2008 г. Всяка следваща находка, намерена при разкопки, допълва трагичния разказ за случилото се на бойното поле, предава БТА. Към днешна дата са открити и идентифицирани повече от 12 000 човешки кости на 140 млади мъже, паднали в лютата битка. Специалистите смятат, че в боя са участвали 2000 мъже, 500 от които са изгубили живота си. Сега изследователи от университетите на Гьотинген и Грайфсвалд и от Службата за културно наследство на провинция Мекленбург-Предна Померания съобщават, че са открили 31 лични принадлежности на един от воините от бронзовата епоха. Резултатите от проучването им са публикувани в сп. \"Antiquity\". Притежанията на древния боец са намерени от екип от водолази в реката, което обяснява защо не са били плячкосани. Сред принадлежностите има нож, длето, остриета на стрели, метална декорация за колан, три закопчалки за наметало. Интригуващото в находката е, че артикулите са групирани заедно. Това кара специалистите да смятат, че навремето те са били поставени в кутия, вероятно от органичен материал, която с течение на времето се е разпаднала. /Елена Христова.", "date": "2019.10.16", "title": "Oткриха принадлежности на воин от бронзовата епоха в Германия (Видео)"}
{"url": "https://www.24chasa.bg/novini/article/7712183", "text": "Припомняме, че във въпросната вечер, когато неясните взаимоотношения на 32-годишната Люба Алексиева с двамата мъже са се намирали в точка на развръзка, ситуацията ескалира до там, че Лазаров бе намушкан няколко пъти с нож от командоса и издъхна от раните си. Желязков бе задържан същата вечер от полицията, но десетина дни по-късно бе освободен с по-лека мярка от Военно-апелативния съд в София. Съдебната сага продължи близо 10 месеца. Делото протече при закрити врати, заради интимни подробности около живота както на Желязков, така и на жертвата – Добромир Лазаров. Процесът претърпя фалстарт в началото на годината, тъй като делото бе върнато на Военна прокуратура за прецезиране на обвинителния акт. Това стана по настояване на защитника на подсъдимия Красимир Елдъров и колегата му Кирил Николов, който представлява близките на жертвата, които бяха единодушни, че обвинителният акт страда от несъвършенства и механизмът на извършване на деянието не е описан. В първия обвинителен акт правната квалификация на обвинението бе разписана като умишлено убийство по чл. 115 от Наказателния кодекс. Впоследствие обаче Военният съд прие, че става дума за друго престъпление – превишаване пределите на неизбежната самоотбрана – по чл. 119 от НК, който предвижда наказание до 5 години затвор. Преди ден Желязков получи и своята присъда. Той бе признат за виновен, за това, че е превишил пределите на неизбежната отбрана. Магистратите постановиха присъда в размер на 4 години и 3 месеца, като наказанието ще бъде изтърпяна ефективно, при първоначален общ режим. От доказателствата по делото става ясно, че действително са били налице за преквалифициране на обвинението от член 115 в чл.119. „Имало е действително нападение от страна на жертвата. Клиентът ми е бил удрян с юмруци, след което е последвало сборичкване между двамата и с цел да се защити Желязков е нанесъл удара с ножа. Определено ще обжалваме присъдата в по-горна инстанция”, заяви Красимир Елдъров.", "date": "2019.10.16", "title": "Командосът Ангел Желязков получи 4,3 г. затвор за убийството на полицай Добромир Лазаров"}
{"url": "https://www.24chasa.bg/novini/article/7712465", "text": "Британският външен министър Доминик Рааб подписа днес протокола за членство на Северна Македония в НАТО, предаде агенция МИА. Досега протоколът е ратифициран от 24 от общо 29 членки на алианса, предаде БТА. Рааб написа в Туитър, че е подписал с удоволствие протокола и се надява Северна Македония да се присъедини към семейството на НАТО и да присъства на срещата на лидерите от алианса в Лондон като пълноправна членка. По-рано днес и италианският Сенат ратифицира протокола. Очаква се и останалите страни членки да да ратифицират протокола и Северна Македония да стане пълноправна членка на алианса преди срещата на върха на НАТО на 3 и 4 декември в Лондон.", "date": "2019.10.16", "title": "Великобритания ратифицира протокола за членство на Северна Македония в НАТО"}
{"url": "https://www.24chasa.bg/novini/article/7712479", "text": "Великобритания и Европейският съюз водят непрестанни преговори в последните дни, но без резултат. Преди месец в британския парламент бе прокаран закон, който задължава Джонсън да поиска 3-месечно отлагане на Брекзит, ако до 19 октомври не е постигната сделката. Джонсън е заявявал и че ще се съобрази със закона, и че няма да поиска отсрочка. Баркли също заяви, че Великобритания е предала на ЕС предварителен текст за евентуално дългосрочно сътрудничество с блока. Освен това той обеща, че новите предложения за Брекзит, когато бъдат гласувани в парламента, че бъдат по-приемливи в сравнение с по-ранните предложения на Тереза Мей, които бяха отхвърляни от Камарата на общините три пъти.", "date": "2019.10.16", "title": "Джонсън моли за отсрочка, ако до 19 октомври не се договори за Брекзит"}
{"url": "https://www.24chasa.bg/novini/article/7712505", "text": "Втори френски учен е задържан от иранските власти от четири месеца, стана известно днес. Франция осъди немотивираното задържане на Ролан Маршал като неприемливо, а негови колеги призоваха за освобождаването му, предаде Асошиейтед прес. Маршал, специалист по Субсахарска Африка в парижкия Институт за политически науки (\"Сианс по\"), е бил арестуван през юни, когато пътувал до Иран, за да посети своята приятелка Фариба Аделка, според негов колега от парижикя Институт за политически науки. Не се знае в какво е обвинен, спомена БТА. Иранските власти признаха през юли, че са задържали Аделка, известен антрополог с двойно френско-иранско гражданство, по обвинения, които също не са обявени публично. За задържането на Маршал най-напред съобщи френският в. \"Фигаро\". Френското външно министерство потвърди информацията и настоя за неговото освобождаване. Говорителката на министерството заяви, че френският консул в Иран е посетил Маршал няколко пъти в затвора и поддържа връзка със семейството му. \"Настояваме пред иранските власти да покажат прозрачност по случая и незабавно да предприемат действия, за да сложат край на тази неприемлива ситуация\", каза Аниес фон дер Мюл. Асоциация на изследователите от \"Сианс по\" и други институции заявиха в декларация, че колеги са сигнализирали френските власти за изчезването на Маршал и Аделка в Иран на 25 юни. Техните колеги смятат, че те са арестувани около 6 юни.", "date": "2019.10.16", "title": "Още един френски учен е задържан в Иран, Франция настоява за освобождаването му"}
{"url": "https://www.24chasa.bg/novini/article/7712516", "text": "Основните елементи на сделка за Брекзит са договорени, каза председателят на Европейския съвет Доналд Туск и добави, че всичко би трябвало да стане ясно в следващите седем-осем часа, предаде ДПА. \"Главните основи на споразумението са готови. На теория бихме могли да приемем тази сделка с Великобритания утре и да избегнем хаоса и всички бедствия, свързани с неконтролирано и хаотично напускане\", заяви Туск пред репортери, предаде БТА. По думите му \"преговорите продължават\" и \"всичко върви в правилната посока\". \"Снощи бях готов да се обзаложа, че сделката е готова и приета. Днес отново се появиха някои съмнения\", каза той, имайки предвид сложната ситуация в британския парламент.", "date": "2019.10.16", "title": "Туск: Основните елементи на сделка за Брекзит са готови"}
{"url": "https://www.24chasa.bg/novini/article/7712529", "text": "Председателят на комисията по регионално развитие (REGI) към Европейския парламент, Юнус Омарие, и основателят на  , Боян Томов, обсъдиха в Брюксел възможностите за сътрудничество между двете организации. Двамата изразиха готовността си да обединят усилия за подобряване на подхода към гражданите на ЕС при обясняването на работата на Съюза и по-специално за приноса му към регионалното и местно развитие. Те бяха категорични, че подчертаването на специалната роля, която играят кметовете, е жизненоважна и неразделна част от процеса. Г-н Омарие и г-н Томов са единодушни, че Порталът TheMayor.EU е важен инструмент за насърчаване на регионалните и градските политики на ЕС, както и за представянето им на по-широка аудитория от европейски граждани, които говорят различни езици. Порталът вече има отличен опит в насърчаването на работата на общините и особено в разпространението на резултатите от подкрепата, която получават те от Европейския съюз, предава  . Платформата има потенциала с подкрепата на европейските институции да достигне до всички граждани в ЕС и да се утвърди като устойчив инструмент за повишаване на осведомеността за подкрепата, която ЕС предоставя на местните администрации. Организирането на годишните награди „Кмета на Европа“ също беше обсъдено на срещата. Целта на тази инициатива е да насърчи трудната и обемна работа на кметовете на европейските градове, които са политиците и управляващите, най-близо до гражданите, и които разбират най-добре техните ежедневни предизвикателства. Г-н Томов подчерта важната роля на кметовете за социалното и икономическото развитие на градовете и общините, както и значението на осигуряването на добра комуникация и обяснения на политиките, разработени в Брюксел, които влияят на местното ниво. „Целта на платформата и наградите е да предоставят на данъкоплатците в ЕС обширна и интерактивна информация за това как се изразходват средствата на ЕС в техните градове. Наличието на качествена информация в дигиталната ера е от ключово значение и в борбата срещу фалшивите новини и дезинформация“, коментира създателят на Портала. От своя срана Г-н Омарие представи своята визия, че европейските институции и по-специално Европейският парламент трябва да подкрепят подобни инициативи - тези, които повишават видимостта на ЕС като важен двигател и привърженик на местния напредък. По отношение на значението на сътрудничеството с ЕС той заяви, че „проектите, финансирани с фондовете на ЕС, никога не завършват някъде в Космоса. Те винаги се реализират в една или друга община. Следователно, борбата за по-силна политика на сближаване винаги е в полза на кметовете“. И накрая, двамата са постигнали съгласие, че трябва да се създаде работна група, насочена към засилване на това сътрудничество. В него ще бъдат включени членовете на екипа на г-н Омарие, на отдела за комуникация на Европейския парламент (DG COMM), Комитета за регионално развитие (REGI) и представители на екипа на TheMayor.EU.", "date": "2019.10.16", "title": "Регионалната комисия в ЕП и TheMayor.EU ще подкрепят заедно европейските политики"}
{"url": "https://www.24chasa.bg/novini/article/7712534", "text": "Районна прокуратура – Оряхово е внесла за разглеждане в съда обвинителен акт срещу В.Х. (на 57 години) за извършено от него престъпление по чл. 187 от Наказателния кодекс, съобщават от прокуратурата. Обвиняемият В.Х. живеел със семейството си в гр. Мизия. За двадесет и осем години граждански брак, той системно упражнявал физически и психически тормоз спрямо съпругата си И.Х. Често й нанасял побой и я подлагал на унижения. Жената не подавала сигнали за насилие, тъй като изпитвала срам да признае пред околните за случващото се. Обвиняемият бил трайно безработен, поради което семейството се издържало с паричните средства, заработени от жена му. След навършване на пълнолетие, двамата им синове заминали да живеят в друг град, като в семейството останала по-малката им дъщеря К.Х. През годините детето ставало свидетел на постоянно домашно насилие, упражнявано от бащата спрямо майката. В началото на 2015 г. В.Х. нанесъл побой с лопата над малолетната си дъщеря (към онзи момент на 12 години). В състояние на агресия, той скъсал ученическия й бележник, изгорил го и я заплашил, че ще я пребие отново. На следващия ден притесненото състояние на К.Х. било забелязано в училище от неин педагог, който се поинтересувал за причините. Детето споделило за случващото се в семейството. В тази връзка бил депозиран сигнал до отдел „Закрила на детето“ в гр. Оряхово и в средата на м. февруари 2015 г. майката с дъщерята били настанени в Кризисен център в гр. София, под закрилата на фондация „Асоциация Анимус“. По време на престоя им детето подробно разказало на психолози и социални работници за насилието, на което било свидетел и жертва. Не след дълго И.Х. започнала да проявява съжаление към съпруга си и му се обадила по телефона, след което двамата започнали да поддържат връзка. С оглед предпазване на жертвите на домашно насилие, И.Х. и К.Х. били временно преместени в друг кризисен център в гр. Стара Загора. На 03.04.2015 г., въпреки предприетите мерки от държавните институции и оказаната закрила, жената избягала от там заедно със своята дъщеря. През този период от време обвиняемият В.Х. продал къщата в гр. Мизия, наел квартира в кв. „Ботунец“ в гр. София и намерил временна работа като охранител в автокъща. За осъществяване на тази дейност мъжът закупил газов пистолет марка „Ekol Major“, калибър 9 мм. Вечерта на 05.10.2016 г., по време на скандал, бащата в пияно състояние опрял пистолет в главата на дъщеря си. Момичето се уплашило и започнало да вика, което било чуто от техен съсед. Свидетелят веднага нахлул в жилището им и видял случващото се, след което сигнализирал органите на реда. В рамките на разследването по образуваното досъдебно производство в Софийска районна прокуратура била изготвена балистична експертиза на иззетото оръжие. Било установено, че то представлява стандартен газ-сигнален пистолет и не е огнестрелно оръжие, както и боеприпасите към него. Впоследствие наказателното производство, водено срещу В.Х., било прекратено. През 2017 г. семейството се върнало да живее в гр. Мизия в къща, в която липсвали нормални битови условия. Обвиняемият Х. продължавал да се държи агресивно спрямо съпругата си и дъщеря си, злоупотребявал с алкохол. На 20.05.2018 г., подразнен от отношенията на дъщеря си с момче, той изгорил почти всичките й дрехи. Когато момичето се върнало вкъщи той й нанесъл побой с кожен колан и прът от рибарска въдица. Вбесен от опита й да се защити с нож, той взел друг такъв с по-дълго острие и го размахал. В резултат на действията си обвиняемият порязал лявата ръка детето си. К.Х. била транспортирана до спешния център в гр. Оряхово, където й била оказана неотложна медицинска помощ, а по-късно извършена операция в болница в гр. Враца. Благодарение на интервенцията била запазена функцията на лявата ръка на момичето. От заключението на съдебно-медицинска експертиза на пострадалата К.Х. е видно, че й била причинена средна телесна повреда - прерязване на сухожилията на лявата ръка. Предстои наказателното производство срещу обвиняемия В.Х. да продължи в съда.", "date": "2019.10.16", "title": "Мъж изтезавал дъщеря си години наред, бил я с лопата и колан, рязал я и с нож"}
{"url": "https://www.24chasa.bg/novini/article/7712567", "text": "Като особено перспективни сфери по време на разговора бяха откроени земеделието и производството на храни, фармацията, информационните технологии и строителството. Важна стъпка в тази насока е и подписването в рамките на посещението на Хун Сен у нас на двустранно Споразумение за икономическо, научно и техническо сътрудничество. Румен Радев и Хун Сен бяха единодушни, че инструменти за задълбочаване на партньорството между България и Камбоджа има както в рамките на двустранния диалог, така и чрез сътрудничеството на ЕС с Асоциацията на страните от Югоизточна Азия (АСЕАН) и в рамките на Форума „Азия-Европа“ (AСEM). Кралство Камбоджа е предприело действия и за възстановяване на посолството си в София. Разширяването на двустранния обмен в образованието, също беше откроено като сфера от взаимен интерес. Стотиците граждани на Камбоджа, завършили висшето си образование в България, които днес заемат високопоставени позиции в своята страна, са важен фактор за развитие на връзките с България. Президентът Радев открои възможностите на страната ни като регионален образователен център да предоставя качествено обучение на най-изгодни цени, вкл. и на чужди езици за чуждестранните студенти.", "date": "2019.10.16", "title": "Радев и премиерът на Камбоджа обсъдиха разширяване на двустранното партньорство"}
{"url": "https://www.24chasa.bg/novini/article/7712549", "text": "Странен случай на кражба на картина на Пикасо занимава от вчера полицията в Атина, съобщава гръцката телевизия Скай, цитирана от БТА. Според жалбата, подадена от известна бизнесдама, с нея се свързали един грък и един румънец и я убедили да им даде една картина на Пикасо, която тя притежавала в частната си колекция, за да й намерят купувач. Те обещали да продадат картината на руски бизнесмен срещу сума от 200 - 300 хиляди евро. Бизнесдамата приела да им предаде картината, но с отминаването на дните тя разбрала, че \"посредниците\" и скъпата картина са изчезнали. Жената отишла в полицейския участък и подала жалба за измама. В момента полицията издирва двамата мъже по обвинения в кражба на картина.", "date": "2019.10.16", "title": "Двама откраднаха с измама картина на Пикасо в Атина"}
