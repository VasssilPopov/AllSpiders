{"url": "https://www.24chasa.bg/novini/article/7379426", "text": "Програмата за доставяне на астронавти на Международната космическа станция (МКС) с американски кораби не цели да замени сътрудничеството с Русия в тази област, предаде ТАСС. Това заяви днес в Камерата на представителите в американския Конгрес директорът на НАСА Джим Брайдънстайн, предаде БТА. \"Тази година очакваме две компании да осъществят проект, който ще ни позволи да доставяме астронавти на МКС от американска територия - каза той. - Но целта не е да заменим партньорството си с Русия. Те имат великолепни възможности, от които ще можем да се възползваме. Ние също имаме великолепни възможности, от които те ще могат да се възползват. Искаме след като се снабдим със собствени транспортни средства за доставяне на астронавти на станцията, те да могат да използват наши ракети, а ние да използваме техни ракети. Така че партньорството продължава. Това до голяма степен е именно партньорство, а не просто купуване на места за американски астронавти от нас като клиенти.\" По думите му, между САЩ и Русия съществува двустранно партньорство с цел достъп до ниска околоземна орбита.", "date": "2019.04.02", "title": "Програмата на САЩ за доставяне на астронавти на МКС не цели да замени партньорството \nс Русия"}
{"url": "https://www.24chasa.bg/novini/article/7379397", "text": "Заместник-председателят на Партията на справедливостта и развитието /ПСР/ Али Ихсан Явуз заяви, че разликата в гласовете между кандидата за кмет на Истанбул на опозиционната Народнорепубликанска партия Екрем Имамоглу и кандидата на ПСР Бинали Йълдъръм, която отначало е стигала до 29 000 гласа, сега е намаляла до 20 509 гласа и ще продължи да намалява, съобщава турският телевизионен канал НТВ. Явуз посочи, че партията е констатирала погрешно вписани гласове и е подала възражения за това. ПСР днес внесе възражения във връзка с резултатите от местните избори във всичките 39 общини в Истанбул. Внесохме всичките си възражения в 39-те регионални избирателни комисии до 15 ч. днес, каза по-рано окръжният председател на ПСР Байрам Шеноджак. Същевременно окръжната председателка на НРП в Истанбул Джанан Кафтанджъоглу заяви, че нейната партия е внесла възражения във връзка с преброяването на гласовете в 22 общини, като добави, че те очакват да получат 4 960 гласа още, след като възраженията бъдат приети, съобщава Ройтерс. Те се опитват да отнемат волята на народа, която бе отразена в избирателните бюлетини, каза тя пред репортери в Истанбул. По последни данни на Висшата избирателна комисия на Турция управляващата Партия на справедливостта и развитието печели местните избори в 24 от 39-те общини в мегаполиса Истанбул. Основната опозиционна Народнорепубликанска партия /НРП/ печели в 14 общини, а Партията на националистическо действие /ПНД/ за първи път успява да спечели изборите в община в мегаполиса. Същевременно според неофициалните резултати кандидатът на опозиционната Народнорепубликанска партия Екрем Имамоглу за кмет на Истанбул (на Истанбулската голяма община) спечели изборите с 48,79 на сто подкрепа. Той спечели със съвсем малка преднина пред опонента си от управляващата Партия на справедливостта и развитието Бинали Йълдъръм.", "date": "2019.04.02", "title": "Разликата между Имамоглу и Йълдъръм е намаляла до 20 509 гласа"}
{"url": "https://www.24chasa.bg/novini/article/7379407", "text": "Малък самолет, пътуващ от Охрид за София, изчезна от радарите днес след обяд. На борда на машината е имало четирима души. Информацията не е потвърдена все още, но вероятно всички са загинали, предаде  В момента самолетът се издирва от два полицейски хеликоптера, съобщи Николче Тасески от въздушния контрол. Самолетът тип Чесна П210Н е летял от Охрид за София. Поради лошите метеорологични условия пилотът е поискал да кацне в Скопие, но след кратко е поискал разрешение да продължи към София, каза още Тасески. Преди да изчезне от радарите пилотът е съобщил, че има силни турболенции. По неофициална информация самолетът е паднал край местността Солунска глава. Машината е изчезнала в 17.16 българско време.", "date": "2019.04.02", "title": "Малък самолет от Охрид за София изчезна от радарите"}
{"url": "https://www.24chasa.bg/novini/article/7379404", "text": "Върховният съд в Загреб осъди днес на втора инстанция бившия премиер и бивш лидер на партия Хърватска демократична общност Иво Санадер на 4,5 години затвор за вземане на подкуп при покупка на сграда за министерството на регионалното развитие, предаде Танюг. Санадер бе осъден за това, че е поискал и получил 17 милиона куни /2,29 милиона евро/ от Степан Фиолич, чиято фирма е продала сградата на министерството. На една година условно е осъден и Младен Млинаревич, чиято фирма е завишила цената на сградата, както и Фиолич, който се призна за виновен, предаде БТА. Санадер, премиер на Хърватия от 2004 г. до 2009 г., е най-високопоставеният хърватски политик, съден за корупция. Срещу него бяха повдигнати редица обвинения, главно за корупция. След първите обвинения той избяга в Австрия, но бе арестуван от австрийските власти в края на 2010 г. и през юли 2011 г. бе екстрадиран в Хърватия. През 2014 г. той бе осъден за вземане на подкуп от няколко милиона евро от австрийска банка и от унгарската петролна компания МОЛ. Върховният съд обаче отмени присъдите по процедурни причини. След преразглеждането на делото за получаване на подкуп от австрийската Хипо Алпе Адрия Банк по времето, когато е бил заместник външен министър в началото на 90-те години, той получи присъда от 2,5 години затвор. Второто дело още не е приключило.", "date": "2019.04.02", "title": "Осъдиха на 4,5 г. затвор бившия хърватски премиер Санадер по едно от делата за корупция"}
{"url": "https://www.24chasa.bg/novini/article/7379411", "text": "Еквадорският президент Ленин Морено каза днес, че основателят на сайта \"Уикилийкс\" Джулиан Асандж многократно е нарушавал условията, на които му бе предоставено убежище в посолството на Еквадор в Лондон, предаде Ройтерс. Асандж няма право да хакерства по лични акаунти или телефони и не може да се намесва в политиката на други страни, особено на такива, с които Еквадор е в приятелски отношения, каза в интервю за еквадорското радио президентът. \"Той не може да се меси в работата на други страни, защото се намира на еквадорска територия и ние носим отговорност за него\", добави Морено, цитиран от ТАСС. Президентът посочи също, че правителството на Еквадор продължава да преговаря с британските власти за уреждане на положението с Асандж. \"Сигурно ще намерим решение в най-близко време\", каза държавният глава на южноамериканската страна. Асандж получи убежище в еквадорското посолство в Лондон през 2012 г., за да избегне екстрадиция в Швеция, където властите искат да го разпитат по разследване на предполагаемо изнасилване. Обвиненията срещу него по-късно отпаднаха, но австралиецът се опасява, че Швеция ще го депортира в САЩ, където е заплашен от затвор до 35 г. или дори смъртна присъда за публикуване на секретни документи на Държавния департамент на САЩ на неговия сайт \"Уикилийкс\", предаде БТА. Асандж казва, че Еквадор се опитва да прекрати даденото му убежище и му оказва натиск, като не му разрешава да се среща с посетители и го шпионира. Еквадор, от своя страна, твърди, че се отнася към Асандж в съответствие с международното право, но че тази ситуация с него \"не може да продължава неопределено дълго\".", "date": "2019.04.02", "title": "Президентът на Еквадор: Асандж нарушава условията на убежището в посолството в Лондон"}
{"url": "https://www.24chasa.bg/novini/article/7379415", "text": "Получилият названието \"Процентно споразумение\" оригинал със записки за договарянето между бившия британски премиер Уинстън Чърчъл и съветския лидер Йосиф Сталин за разделянето на Югоизточна Европа на сфери на влияние за пръв път ще бъде показан в изложба във Великобритания, предаде ТАСС като цитира британски медии. Документът ще бъде представен на 4 април в Националния архив на Великобритания в рамките на изложба за студената война. По думите на главния куратор на изложбата Марк Дантън, Чърчил наричал този къс хартия \"неприличен документ\" и не желаел да го излага публично. \"Много важно е документът да бъде изложен публично, защото този къс хартия е с толкова голямо значение - съдбата на милиони хора била решена с един подпис в резултат на случайна среща\", каза Дантън. \"Процентно споразумение\" е документ, с който Чърчил и Сталин определили в процентно съотношение нивото на влияние на СССР и западните съюзници в страните от Югоизточна Европа. Тази договореност била постигната на четвъртата Московска конференция през октомври 1944 г. В съответствие със споразумението обща сфера на влияние на СССР и западните съюзници трябва да станат Югославия и Унгария, сфера на влияние на СССР - Румъния и България, а сфера на влияние на Великобритания и САЩ - Гърция, предаде БТА.", "date": "2019.04.02", "title": "Излагат оригинала на \"Процентното споразумение\" на Чърчил и Сталин във Великобритания"}
{"url": "https://www.24chasa.bg/novini/article/7379309", "text": "2000 деца от 12 детски градини и 5 училища в София ще преминат през безплатни очни прегледи. Инициативата, която се провежда от 4 г., е на Столичната община, УМБАЛ “Александровска” и организацията на евреите в България “Шалом”. Вече са прегледани 5000 деца, а при 250 е поставена диагноза амблиопия, или мързеливо око. Други 500 деца са насочени към вторични прегледи, каза столичният кмет Йорданка Фандъкова и добави, че това е шестата скринингова програма, която общината организира. От 2012 г. са прегледани 20 000 деца в страната. 10% от тях са с мързеливо око. Това означава, че сме спасили от ослепяване 2000 българчета, което е сериозно постижение. Прегледите са абсолютно безплатни, обясни шефът на УМБАЛ “Александровска” доц. Костадин Ангелов. До 8-10-годишна възраст болестта е лечима, след това не може почти нищо да се направи. Затова искаме да прегледаме колкото се може повече деца, добави доц. Александър Оскар, който е шеф на очната клиника в УМБАЛ “Александровска” и председател на “Шалом”. Той разказа, че през 2012 г. инициативата стартирала от Северозападна България. Оказало се, че 90% от децата там не са били консултирани от очен специалист. В София процентът е по-малък - 50% от децата. Доц. Оскар се надява от есента прегледите да бъдат вкарани в календара на Столичната община и очни специалисти да преглеждат малчуганите от столичните детски градини и училища регулярно, а не само по време на кампанията. Инициативата е подкрепена от “Лайънс клуб България” и Националната мрежа за децата.", "date": "2019.04.02", "title": "Преглеждат безплатно 2000 деца в София, всяко десето – с мързеливо око"}
{"url": "https://www.24chasa.bg/novini/article/7379383", "text": "Румънска евродепутатка измисли нова държава, съобщава агенция Медиафакс, цитирана от БТА. Евродепутатката Мария Грапини съобщи във Фейсбук, че е имала среща със свои колеги от България, Полша, Унгария и \"Летиция\", на която са обсъждали как да спасят международния транспорт, информира агенцията и публикува поста. Над две снимки от срещата, публикувани от Грапини, пише: \"Няколко смели евродепутати от Румъния, България, Полша, Унгария и Летиция обсъждат как да спасят международния транспорт за източните държави\". Медиафакс отбелязва също, че румънската евродепутатка е поставила неправилно запетая между подлога и сказуемото.", "date": "2019.04.02", "title": "Румънска евродепутатка измисли нова държава"}
{"url": "https://www.24chasa.bg/novini/article/7379390", "text": "Срещата на външните министри на НАТО във Вашингтон в сряда и четвъртък ще се фокусира върху всички елементи на руските заплахи към алианса, като ще се търси съгласие за пакет от мерки за засилване на неговото военно присъствие в Черно море, заяви днес високопоставен американски представител, цитиран от Ройтерс и ДПА. Той говори пред репортери, но пожела анонимност. Според него натовският съюзник Турция остава важен партньор на САЩ, но намерението й да закупи руски зенитни комплекси С-400 поражда безпокойство. \"Нашите отношения не се свеждат до единствения въпрос за С-400, но С-400 е дълбоко проблематичен въпрос за САЩ\", добави служителят на Държавния департамент, цитиран от БТА. Той се срещна с репортерите малко преди срещата между американския президент Доналд Тръмп и генералния секретар на НАТО Йенс Столтенберг и каза, че алиансът \"остава силен и единен\". Дипломатът отбеляза, че на срещата на външните министри ще има \"честна дискусия относно споделянето на финансовото бреме\" в алианса. \"Ще бъдат дискутирани всички елементи на руската заплаха\", каза той, като изброи сред тях военните намеси на Москва в Украйна и Грузия, в избори в други страни, отравянето на бившия руски разузнавач Сергей Скрипал във Великобритания и руската подкрепа за Венецуела. Относно размера на войските на НАТО в Афганистан, дипломатът посочи, че в момента тече мирен процес и че всяко намаляване на военното присъствие в тази страна вероятно ще зависи от изхода на преговорите.", "date": "2019.04.02", "title": "Руската заплаха - централна тема на срещата на външните министри от НАТО в САЩ"}
{"url": "https://www.24chasa.bg/novini/article/7379387", "text": "Телевизия \"Евроком\" ще излъчи на живо утре от 11 ч. пресконференция на съпругата на шефа на Върховния касационен съд (ВКС) Лозан Панов - Елисавета, която след седмица мълчание ще отговори на всички въпроси около скандала как си е купила евтин апартамент от строителната фирма \"Артекс\". Любопитното е, че покана за пресконференцията са получили подбрани журналисти, които самата Панова е сметнала за добре дошли. Репортерите на \"24 часа\", които отразяват съдебната власт, не са получили мейли или обаждания за брифинга. Заради големия обществен интерес обаче \"24 часа\" ще отрази събитието чрез живите излъчвания на избраните поканени медии. Отговорите на Елисавета Панова се очакват с нетърпение, тъй като миналата седмица, когато избухна скандалът покрай семейството, заедно със съдията бяха в чужбина заради рождения му ден. Тогава стана ясно, че през 2013 г. Елисавета купила апартамент от 172 квадрата за 382 евро на кв. м в столичния кв. \"Изток\". По това време обаче Панов обаче още не бил женен за нея. Двамата сключват брак през 2015 г. Кумуват им Весела и Пламен Мирянови, които са собственици на \"Артекс Инженеринг\". По-рано днес Лозан Панов отказа да коментира как жена му си е купила апартамент на занижени цени. Той се появи за първи път след отпуск на заседание на ВСС. \"Евроком\" анонсира, че Панова ще коментира от кога познава семейство Мирянови и каква е причината със съдията да плащат наем за собственото си жилище на себе си.", "date": "2019.04.02", "title": "\"Евроком\" ще излъчва утре на живо пресконференция на жената на Лозан Панов"}
{"url": "https://www.24chasa.bg/novini/article/7379401", "text": "Великобритания ще преговаря за второ отлагане на Брекзит. Това обяви британският премиер в извънредно изявление ден след като депутатите отново отхвърлиха предложените алтернативи на сделката за напускането на ЕС. Тя беше категорична, че Брекзит без сделка не е правилното решение, предаде  Тя обяви, че отлагането ще бъде възможно най-кратко. Мей заяви, че ще предложи на лидера на опозицията Джеръми Корбин да преговарят отново докато не стигнат до работещ план за напускането на страната.", "date": "2019.04.02", "title": "Тереза Мей: Великобритания ще поиска от ЕС ново отлагане на Брекзит"}
{"url": "https://www.24chasa.bg/novini/article/7379333", "text": "Централната избирателна комисия пусна обществената поръчка за доставка на 3000 машини за гласуване на европейските избори на 26 май. Според решението устройствата ще бъдат наети, а цената за това се прогнозира да е най-много 7,5 млн. лв. без ДДС, реши вчера ЦИК. Изпълнителят ще трябва да осигури доставката на машините до 3000 секции в страната и обслужването им. Освен това ще трябва да направи и обучение за работа с машините. В тези секции освен машинно ще може да се гласува и с хартиена бюлетина. Срокът за доставка на устройствата е 10 май, а за инсталиране на софтуера - 15 май. Останалите параметри на процедурата комисията разглежда на закрито заседание, което продължи няколко часа. Преди това Ерхан Чаушев, член на ЦИК и докладчик по темата, обясни, че комисията може да приеме само предмета на процедурата. “Според мнението на специалистите е достатъчно ЦИК да приеме предмета на обществената поръчка, за да бъде обявена. След това имаме още 3 дни да добавим цялата документация с всички изисквания. Прогнозната цена на доставката не е нужна сега, за да се задейства процедурата. Оказа се, че имаме още едни 3 дни”, каза Чаушев и поиска живото излъчване на заседанието да бъде спряно заради параметрите, които ще се обсъждат. Излъчването беше възстановено чак за приемането на решението за обявяване на обществената поръчка. Комисията ще изпрати писма до БАН и Софийския университет с искане да бъдат предоставени специалисти, които да направят одит и да сертифицират устройствата за гласуване. Досега няколко институции отказаха да направят това - Държавната агенция по метрология и технически надзор, Институтът по стандартизация към МВР, ДАНС и Държавната агенция за електронно управление, тъй като нямали такива компетенции. Машините няма да са свързани в обща мрежа като гаранция срещу външна намеса, обясни по-рано в интервю за “24 часа” шефката на ЦИК Стефка Стоева. От 5 до 15 април ще е регистрацията на инициативните комитети за независими евродепутати, реши още ЦИК. Те ще имат 5 дни повече от партиите - до 15 април.", "date": "2019.04.02", "title": "ЦИК реши да наеме 3000 машини за 7,5 млн. лв."}
{"url": "https://www.24chasa.bg/novini/article/7379344", "text": "САЩ обвиняват иранското правителство за щетите от опустошителните наводнения, взели над 50 жертви, предаде Асошиейтед прес. Според говорител на иранските служби за спешна помощ, цитиран от държавната осведомителна агенция ИРНА, загиналите при наводненията от средата на март досега са 57, ранените са 478, а 19 души все още се в болница. Държавният секретар на САЩ Майк Помпейо заяви, че бедствието е резултат от\"лошото управление\" на градоустройството и подготовката за кризисни ситуации и отхвърли твърденията на иранския външен министър, че то е следствие от наложените на Иран американски санкции, информира БТА. Помпейо каза, че САЩ съчувстват на жертвите и искат да участват в усилията за преодоляване на последиците от наводненията, но само чрез дружествата на Международния Червен кръст и Червения полумесец. Иранският външен министър Мохамед Джавад Зариф заяви снощи, че американските санкции са попречили на Техеран да си осигури крайно необходимо оборудване, включително хеликоптери за спасителни операции. Иран преживява продължаваща десетилетия суша, но от средата от миналия месец се бори със силни наводнения в резултат на проливни дъждове в множество райони. Сред причините за наводненията са пренебрегването на мерките за безопасност и строителството близо до реки.", "date": "2019.04.02", "title": "САЩ винят Иран за опустошителните наводнения, отнели живота на над 50 души"}
{"url": "https://www.24chasa.bg/novini/article/7379343", "text": "Изстрелването на руската обсерватория \"Спектър-РГ\" е планирано за 21 юни, а резервната дата е 12 юли, предаде ТАСС. Това заяви заместник-генералният директор на научно-производственото обединение \"С.А. Лавочкин\" Александър Ширшаков,цитирани от БТА. \"Определена е дата за изстрелването - 21 юни, а резервната дата е 12 юли - каза той. - Изстрелването ще бъде осъществено от Байконур. Ще бъдат използвани ускорителен блок ДМ-3, разработен от РКК \"Енергия\", и ракета \"Протон\".\" По-рано от Института по приложна математика \"М. В. Келдиш\" бо оповестено, че изстрелването на космическата обсерватория \"Спектър-РГ\" е планирано за юни 2019 г. Впоследствие от ракетно-космическия отрасъл отбелязаха, че стартът на ракетата-носител е планиран за 21-22 юни, а се обсъжда възможността резервната дата да бъде 12 или 13 юли.", "date": "2019.04.02", "title": "Изстрелват руската обсерватория \"Спектър-РГ\" на 21 юни"}
{"url": "https://www.24chasa.bg/novini/article/7379353", "text": "Гърция ще се грижи за сигурността на въздушното пространство на Северна Македония, предаде агенция МИА. Това бе договорено на днешната среща на Висшия съвет за сътрудничество между двете страни, предаде БТА. Гръцкият премиер Алексис Ципрас каза днес на съвместна пресконференция с премиера на Северна Македония Зоран Заев, че съгласно подписания днес меморандум за сътрудничество между двете министерства на отбраната Гърция ще помага на Северна Македония за засилване на отбранителната способност на армията, в обучението на кадри, в отбранителната индустрия, кибер сигурността и военното разузнаване. \"Цената за това е стабилността в нашия регион, само това искаме в замяна. Искаме съсед, който е политически стабилен, но стабилен и от гледна точка на сигурността. Само ако имаме стабилен съсед, и ние ще се чувстваме сигурно\", каза Ципрас, отговаряйки на въпрос каква ще бъде цената за надзора на въздушното пространство на Северна Македония. Ципрас изтъкна, че сътрудничеството ще бъде не само в областта на военното, но и на гражданското въздухоплаване. Гърция ще помага и в обучението и в техническата поддръжка с помощта на свои високи технологии и на радара в Солун. \"Веднъж завинаги трябва да се сложи край на предишната практика гръцките пилоти да заобикалят въздушно пространство на северната съседка заради спора за името\", каза Ципрас.", "date": "2019.04.02", "title": "Гърция ще пази възудушното пространство на Северна Македония"}
{"url": "https://www.24chasa.bg/novini/article/7379376", "text": "На 25 март е подаден проектът, с който ВиК – Сливен кандидатства за финансиране от Оперативна програма „Околна среда 2014 – 2020 г.“ за подобряване на ВиК инфраструктурата на територията на областта. Той предвижда инвестиции в Сливен и Нова Загора с общ размер малко над 112 млн. лв. без ДДС, съобщиха от пресцентъра на Министерство на регионалното развитие и благоустройството. Това съобщи в Сливен днес министърът на регионалното развитие и благоустройството Петя Аврамова. В областния център тя участва в дискусия за регионалното развитие и европейската солидарност. За гр. Сливен, включително кв. „Речица“, е предвидено доизграждане или реконструкция на 41 км водопроводи, ремонт на тръбни връзки в 2 резервоара и доизграждане на напорен водоем. Ще се реконструират три помпени станции. 26 км е канализационната мрежа, която ще бъде доизградена или ремонтирана. Предвижда се също реконструкция на пречиствателната станция за отпадъчни води в града. В проекта са включени и водопроводите, които ще са необходими, за да функционира пречиствателната станция за питейни води. Министерството на регионалното развитие и благоустройството има готовност до 2020 г. да размрази обекта, чието строителство е спряно преди години, да актуализира проекта и да възложи довършването му, обясни пред медии министърът. В Нова Загора ще бъдат подменени агрегати в помпени станции и ще се реконструират 17,7 км от вътрешната водопроводна мрежа. 6,7 км канализационна мрежа ще бъде реконструирана или доизградена. Ще се изгради канализационна помпена станция и ще се реконструира пречиствателната станция за отпадъчни води. Сериозни средства в областта се инвестират и в пътната инфраструктура. С финансиране от Оперативна програма „Региони в растеж“ 2014 - 2020 се ремонтира връзката на Сливен с Раднево и участък от пътя Стара Загора – Раднево. Двете отсечки са с обща дължина 38 км. Инвестицията е за 28 млн. лв. Републиканският път в двете области е ремонтиран, предстои издаване на Акт 16. Планира се обявяване на процедура за избор на изпълнител за рехабилитацията на близо 27 км от пътя Поликраище - Елена - Сливен с индикативната стойност 24 млн. лв. За подобряване на републиканската пътна мрежа в областта от държавния бюджет в последните години са инвестирани около 21 млн. лв., с които са ремонтирани над 75 км. Министърът информира, че през тази година със средства от АПИ ще бъде заложена рехабилитация на 12 км от пътя Сливен - Ямбол, 15 км от направлението Сливен – Нова Загора и 13 км от пътя Биково - Кермен. Регионалният министър съобщи още, че подкрепя идеята за четирилентов път между Ямбол и Сливен с обособяване на икономическа зона около разширеното трасе. АПИ ще възложи предпроектното проучване за уширение на пътя, като първа стъпка от реализацията на проекта. По ОПРР в област Сливен ще бъдат инвестирани над 46 млн. лв., информира министър Аврамова Средствата са по 18 проекта. С тях се модернизират 9 образователни институции, в които се обучават близо 2250 ученици. За 265 лица в нужда ще бъде осигурен достъп до 5 социални обекта. По програмата енергийно се обновяват 13 сгради. Облагородяват се над 38 000 кв. м градски площи в региона. С 16,8 млн. лв. се финансира проектът за градски транспорт на Община Сливен, който включва изграждане на нови спирки, изграждане и обособяване на велоалеи и ремонт на сервизната база на превозвача. Също със средства от програмата по проекта на Министерство на здравеопазването за спешна помощ ще бъдат обновени 5 обекта. При посещението си министър Аврамова се включи в кампанията на Община Сливен и вестник Стандарт „10 причини да остана в моя Сливен“. Като част от нея беше открита изложба с фото пана, посветена на 10 успешно приключили проекти на територията на общината и бяха връчени награди за принос в нейното развитие. Регионалният министър връчи отличието в категорията „Технологии“ за ГИС – уникална за страната географска информационна система, разработена от експерти на местната администрация. Петя Аврамова обърна внимание, че държавата работи от доста време за 100% кадастрално покритие и специализирани карти на страната. Сливен са иноватори, защото са събрали на едно място кадастър, регулация и надграждат със специализиран слой за подземната комуникация, което ще позволи на всички граждани да получат от едно място необходимата им информация. В отговор на въпрос от представители на медиите министър Аврамова коментира, че вчера са проведени първи срещи с представители на превозвачите за обсъждане на тол тарифите. Тя изрази увереност, че следващите разговори ще бъдат конструктивни и ще се постигне консенсус между двете страни. Министърът обясни, че при определяне на таксите за изминато разстояние за тежкотоварни автомобили целта е била да са по-ниски за превозните средства между 3,5 и 12 т, които се използват най-масово при вътрешни превози, за да не се отразят върху стойността на хранителните продукти, стоки и услуги. „Консултантите ни от Световната банка изчислиха, че най-голямото отражение върху стоките от потребителската кошница ще е за минерална вода и безалкохолни напитки – около 4%“, подчерта Аврамова. Ниски са таксите и за автобусите, тъй като изпълняват социална функция. Най-висока такса е предвидена за превозни средства над 12 т, като тя е средна за Европа и ще е както за тежкотоварния трафик в страната, така и за транзитния.", "date": "2019.04.02", "title": "АПИ проучва възможност за четирилентов път между Ямбол и Сливен"}
{"url": "https://www.24chasa.bg/novini/article/7379240", "text": "Японското правителство оповести днес официалния превод на името на ерата, с която ще се свързва царуването на престолонаследника принц Нарухито, който ще се възкачи на трона на 30 април. Името на ерата \"Рейва\" следва да се превежда като \"Красива хармония\", предаде Асошиейтед прес. Уточнението се наложи поради различните интерпретации при тълкуването на двата китайски йероглифа, от които е съставено името, обявено вчера, пише БТА. Японският премиер Шиндзо Абе даде специална пресконференция, на която каза, че то всъщност е взето за първи път от древна японска книга, а не от китайската класика, и по-точно от една глава от книгата, в която става дума за цъфнали сливи в Маньошу - поетична антология от 7-8 век, и следва да се разбира в смисъл, че \"културата се ражда и развива, когато сърцата на хората красиво се привличат\". Абе изрази надежда, че названието ще бъде прието от японския народ. \"Потвърдихме решимостта си заедно с целия народ да поставим началото на нова ера, пълна с надежди и благодарности за мирни дни\", каза той, разяснявайки смисъла на думата \"Рейва\". Абе не уточни кое от много значения на всеки от двата китайски йероглифа се отнася до новото име на ерата. Експертите и медиите вчера побързаха да посочат цяла редица от интерпретации на значението и първоначално се наложи изразът \"Благоденствие и хармония\". Първият йероглиф можа да означава ред, управление, добър или благоприятен. Вторият пък може да означава мир, помирение или мек. Служител на министерството на външните работи обяви днес официалния превод. \"Рейва е най-добре да се интерпретира като \"красива хармония\", каза Масару Сато, заместник-генерален консул на Япония в Ню Йорк. \"Рейва има предвид красотата на сливовия цвят след тежка зима, и следва да означава красотата на хората, когато те съединяват сърцата си, за да създават култура\", каза дипломатът, цитиран от АП. 85-годишният император Акихито ще абдикира на 30 април заради напредналата си възраст. На \"трона на хризантемата\" ще се възкачи по-големият му син Нарухито и така на 1 май официално ще започне ерата Рейва. Името на досегашната епоха бе \"Хейсей\", което означава \"Постигане на мир\". В съвременната епоха на глобализация повечето японци предпочитат да използват Григорианския календар, а не системата на традиционното японско летоброене на ери, създадена преди около 1370 години,отбеляза ДПА.", "date": "2019.04.02", "title": "Името на новата ера в Япония ще бъде \"Красива хармония\""}
{"url": "https://www.24chasa.bg/novini/article/7379242", "text": "Премиерите на Гърция и Северна Македония разчупиха днес леда със селфи дипломация по време на първото официално посещение на гръцки премиер в съседната страна след десетилетия обтегнати отношения заради спора за името, предаде Асошиейтед прес. Премиерът на Северна Македония Зоран Заев и гръцкият му колега Алексис Ципрас си направиха исторически селфита пред сградата на правителството в Скопие, предаде БТА. Заев бе изключително сърдечен, посрещайки Ципрас, и след като двамата позираха пред камерите за официалните снимки, направи няколко селфита със своя телефон, посочва ДПА. След това Заев разведе Ципрас из сградата и му показа снимки на сина си и различни сувенири.", "date": "2019.04.02", "title": "Селфи дипломация: Премиерите на Северна Македония и Гърция разчупиха леда"}
{"url": "https://www.24chasa.bg/novini/article/7379225", "text": "Генералният секретар на ООН Антониу Гутериш изрази солидарност с мюсюлманския свят по време на посещение в Египет, като осъди езика на омразата срещу мюсюлманите и расизма, както и антисемитизма, предадоха Франс прес и Асошиейтед прес. Гутериш направи това изказване в Кайро по-малко от месец след терористичната атака срещу две джамии в Нова Зеландия, при която бяха убити 50 поклонници. \"По цял свят виждаме нарастваща омраза срещу мюсюлманите\", констатира той и заклейми също \"антисемитизма, расизма и ксенофобията\", съобщава БТА. Гутериш заяви, че \"езикът на омразата навлиза в обществото, разпространявайки се като горски пожар в социалните медии и радиа\". \"Ние го виждаме да се разпространява в демокрациите, както и в авторитарните държави\", отбеляза генералният секретар на ООН- \"В това време на трудности и разделение трябва да останем единни и да се защитаваме взаимно. Нищо не оправдава тероризма и той става особено отблъскващ, когато е свързан с религията (. . .) трябва да подкрепим и насърчим човешкото достойнство и всеобщите човешки права\". Гутериш направи изказването си след среща с върховния мюсюлмански духовник на Египет шейх Ахмед ел Тайеб, велик имам на Кайро в ислямския университет Ал Азхар в египетската столица. След посещението си в Ал Азхар Гутериш ще се срещне с египетския президент Абдел Фатах ас Сиси в Кайро. В неделя Гутериш участва в среща на върха на Арабската лига в Тунис, където призова за засилено сътрудничество между арабските държави.", "date": "2019.04.02", "title": "Гутериш: По цял свят виждаме нарастваща омраза срещу мюсюлманите"}
{"url": "https://www.24chasa.bg/novini/article/7379260", "text": "Преспанското споразумение е необратим процес, от него може да се очакват придобивки и за двете държави, и за гражданите им, а с течение на времето това ще разберат и неговите противници, и опозициите в двете страни, заяви днес премиерът на Северна Македония Зоран Заев на съвместна пресконференция с гръцкия си колега Алексис Ципрас в Скопие, предаде агенция МИА. На въпрос на журналист как би се защитило споразумението в бъдеще, като се има предвид, че опозициите в двете страни не го приемат, и двамата премиери изразиха оптимизъм, че с течение на времето и онези граждани, които са против договореното, както и опозиционните лидери Кириакос Мицотакис в Гърция и Християн Мицкоски в Северна Македония, ще осъзнаят ценността на този компромис, предаде БТА. \"Още отсега голямо мнозинство от гражданите са за споразумението и с неговата реализация броят им ще се увеличи до сто процента\", заяви Заев. Той изрази увереност, че когато опозицията дойде на власт и в двете страни, ще постъпи в съответствие с договореното, защото \"всеки иска да запази това, което е постигнато, и да върви напред\". \"В нашия случай това би означавало, направо казано, дали опозицията, когато дойде на власт, ще се откаже от НАТО, ще върне назад работите по отношение на НАТО и дали ще престане да преговаря за главите в ЕС. Сигурен съм, че споразумението ще бъде подкрепено и от опозициите в двете страни\", каза Заев, като добави, че негодуванието на опозицията има политически причини. Ципрас от своя страна посочи, че той и Заев са използвали едни и същи аргументи в защита на споразумението и лидерът на опозиционната Нова демокрация Кириакос Мицотакис, въпреки че е бил против ратификацията на протокола за членство на Северна Македония в НАТО, се е съгласил да не поставя въпроси за Преспанското споразумение в бъдеще. \"Трябва да се справим с фалшивите новини, но когато успеем да увеличим финансовите трансакции и да създадем нови работни места и в Северна Македония, и в Гърция, да реализираме важни проекти за взаимно свързване в железопътния транспорт, да увеличим притока на туристи, тогава всички постепенно ще разберат вредата, нанесена през последните десетилетия на нерешени спорове и проблеми\", каза Ципрас.", "date": "2019.04.02", "title": "Зоран Заев: Преспанското споразумение е \nнеобратим процес, с времето ще бъде приет"}
{"url": "https://www.24chasa.bg/novini/article/7379270", "text": "Изпълняващият длъжността министър на отбраната на САЩ Патрик Шанахан заяви днес, че очаква да бъде решен спорът с Турция за покупката на руски системи за противъздушна отбрана С-400, ден след като САЩ преустановиха временно доставките на Анкара на оборудване, свързано със самолетите F-35, предаде Ройтерс, цитирана от БТА. Надявам се, че ние ще решим проблема, така че те да имат правилното отбранително оборудване, имайки предвид Пейтриът и Ф-35, каза Шанахан пред репортери в Пентагона. Вашингтон се старае да убеди Турция да купи отбранителни системи Пейтриът вместо С-400. Шанахан добави, че очаква доставката на Турция на изтребители Ф-35, които сега са в военновъздушната база Люк. Турция планира да купи сто изтребителя Ф-35 в близките години, като за трийсет от тях вече има одобрение. На церемония в Тексас на 21 юни страната получи първите два американски изтребителя от пето поколение Ф-35, които бяха изпратени във военновъздушната база Люк в Аризона, където да бъдат обучени турски пилоти и технически персонал.", "date": "2019.04.02", "title": "САЩ: Очакваме спора с Турция за системите С-400 да бъде решен"}
{"url": "https://www.24chasa.bg/novini/article/7379280", "text": "Френският президент Еманюел Макрон призова днес Великобритания да предложи план за излизане от безизходицата около Брекзита преди срещата на върха в Брюксел следващата седмица, иначе рискува да се устреми автоматично към хаотично напускане на Европейския съюз, предаде Ройтерс, цитирана от БТА. \"Ако почти три години след референдума Великобритания не съумее да предложи решение, което се ползва с подкрепата на мнозинство, тя на практика сама ще избере напускане без сделка\", каза Макрон преди днешната си среща в Париж с ирландския премиер Лио Варадкар. Великобритания ще реши дали този алтернативен план ще предвижда предсрочни избори, референдум или митнически съюз, каза Макрон и добави: \"Лондон е този, който ще каже това и трябва да го каже сега\". Европейските лидери трябва да бъдат отворени за всяко заслужаващо доверие предложение на британския премиер Тереза Мей за излизане от застоя на извънредната среща на върха следващата седмица, отбеляза Варадкар при пристигането си във френската столица за разговори с Макрон. Все още има време министър-председателката да дойде на Европейския съвет с предложения - убедителни предложения, които ясно водят към успех, каза ирландският премиер. \"Трябва да сме отворени за всякакви предложения, които тя може да ни отправи\", допълни той и констатира, че както изглежда, Великобритания се насочва към Брекзит без сделка. \"Наш приоритет трябва да бъде доброто функциониране на Европейския съюз и единния пазар. ЕС не може да бъде трайно заложник на политическата криза във Великобритания\", заяви Макрон, след като посрещна Варадкар, с когото ще обсъдят евентуалните последици от Брекзит без сделка седмица преди ключовия Европейски съвет.", "date": "2019.04.02", "title": "Макрон: Брекзит без сделка би бил нещо, \nкоето Великобритания сама си е избрала"}
{"url": "https://www.24chasa.bg/novini/article/7379294", "text": "Първично огнище на заболяването Инфлуенца по птиците е било констатирано в регистриран животновъден обект за отглеждане на патици в ловешкото село Йоглав, заяви за БТА директорът на Областната дирекция по безопасност на храните в Ловеч д-р Росен Федерчев. Пробите са потвърдени от лабораторен анализ. В обекта има около 1300 патици. Ще бъдат предприети всички необходими мерки за ликвидиране на огнището и срещу разпространението на инфекцията сред птиците в района, добави Федерчев. Той каза още, че предстои хуманно умъртвяване и унищожаване на всички птици, отглеждани в обекта, което ще бъде последвано от почистване и дезинфекция. Това е второ огнище в Ловешко на птичи грип. Преди две седмици бяха умъртвени по хуманен начин около 12 хиляди птици в животновъден обект в село Лисец.", "date": "2019.04.02", "title": "Ново огнище на птичи грип е установено в Ловешко"}
{"url": "https://www.24chasa.bg/novini/article/7379300", "text": "Специализираният наказателен съд постанови най-тежката мярка за неотклонение „задържане под стража“ спрямо трима от шестимата задържани при специализираната акция в Казанлъшко, съобщава  Магистратите уважиха искането на прокуратурата за налагане на най-строгата мярка и остави Петър Гидиклийски, Ерол Алендаров и Красимир Стефанов в ареста за постоянно. Според държавното обвинение за тях може да се направи обосновано предположение, че са извършили престъплението, за което са им повдигнати обвинения. От там са категорични, че има реална опасност да се укрият или да извършат ново престъпление. Горо Чаушев пък е освободен под „парична гаранция\" от 3 000 лева. Останалите двама задържани - Назъм Неби и Николай Убчев съдът остави без мярка за неотклонение.", "date": "2019.04.02", "title": "Трима от задържаните при акцията в Казанлъшко остават в ареста"}
{"url": "https://www.24chasa.bg/novini/article/7379299", "text": "Най-голямата фенка на британското кралско семейство Дафне Дън е починала на 99-годишна възраст, предаде Би Би Си. Дафне Дън е починала в понеделник, съобщиха членове на опечаленото семейство. Тя е следяла с голям интерес пътуванията на принц Хари в родната си Австралия. Има и снимки с него в социалната мрежа Инстаграм. Пред своите приятели Дън твърдяла, че имала „,много специално приятелство” с принца. Австралийските медии съобщават, че само преди дни тя е получила картичка от херцога и херцогинята на Съсекс по случай своя рожден ден,  Припомняме, че Дафне се срещна с принц Хари по време на посещението му в Австралия през 2017 година. Тя го чакаше с часове под дъжда, с хладилна чанта, пълна с бира. Когато все пак се приближи към нея, той я прегърна и я целуна по бузата. След срещата тя сподели пред медиите, че му е предложила напитката, защото не е имал достатъчно време и е бил подгизнал. Всъщност принцът и дамата се познават от 2015 година, когато наследникът на кралското семейство посетил Сидни. Тогава й обещал, че двамата \"ще пият по едно\" по време на следващото му посещение в страната.", "date": "2019.04.02", "title": "Почина най-голямата фенка на принц Хари и Меган"}
{"url": "https://www.24chasa.bg/novini/article/7379307", "text": "Литовец се изненада приятно, когато видя, че е единственият пътник в \"Боинг 737-800\", летящ от Вилнюс до Бергамо, съобщи Асошиейтед прес. Самолетът побира 188 пътници. Единствените други хора освен Скирмантас Стримаитис, който отивал на ски в Бергамо на 16 март, били двамата пилоти и петима души екипаж. Самолетът бил нает за чартърен полет от компанията \"Новатурс\", за да върне група от Италия. За да не лети празен, били предложени еднопосочни билети. Полетът продължил повече от два часа. Стримаитис го нарече \"уникално преживяване\", уточни БТА.", "date": "2019.04.02", "title": "Литовец е единственият пътник в боинг до Италия"}
{"url": "https://www.24chasa.bg/novini/article/7379306", "text": "Британската полиция съобщи днес, че разследва два инцидента с поставени на железопътни релси предмети и смята, че става въпрос за умишлени действия, свързани с излизането на страната от Европейския съюз, предаде Ройтерс. \"Това бе нечий сериозен и преднамерен опит да причини значителен саботаж и разрушения в британската железопътна мрежа\", казаха от транспортна полиция в изявление. В текста се отбелязва, че все още не е установила мотиви, но \"по първоначална оценка\" инцидентите са свързани с Брекзит. Британската полиция не обясни защо смята така, предаде БТА. Вестник \"Дейли мейл\" обаче съобщи, цитиран от Асошиейтед прес, че към един от предметите е била прикачена бележка, на която пишело \"напускане означава напускане\" и била отправена закана \"тази страна да бъде поставена на колене, ако не напуснем\". Инцидентите датират от 21 и 27 март, съобщи АП, цитирайки британската полиция. Предметите, оставени на релси съответно в Централна и в Източна Англия, не са успели да нарушат железопътния трафик. Няма задържани хора във връзка с инцидентите.", "date": "2019.04.02", "title": "Поставиха предмети на жп релси във Великобритания. Полицията: Свързано е с Брекзит"}
{"url": "https://www.24chasa.bg/novini/article/7379331", "text": "Нови скоростни рекорди по пътищата у нас. Шофьор беше засечен с 277 километра в час на магистрала \"Струма\". Глобата на пилота ще надхвърли 1500 лева, пресметнаха от „Пътна полиция”. И обясниха, че най- много са заснетите нарушения в София,  Хиляди са глобените днес, когато полицията извади всичките си камери на пътя. Само за 10 часа са установени над 7000 нарушения за превишаване на максимално допустимата скорост за движение, сочат междинните данни, събрани по време акция „Скорост”. „Голяма част от произшествията и загиналите, които имаме тук - са за неспазване на елементарни правила на движението. Примерно – недаване предимство на пешеходец на пешеходна пътека”, каза Ивайло Иванов, главен секретар на МВР.", "date": "2019.04.02", "title": "Засякоха шофьор да кара с 277 км/ч по АМ \"Струма\""}
{"url": "https://www.24chasa.bg/novini/article/7379187", "text": "Преди повече от 20 години беше затворено училището. Когато аз станах министър, едно от нещата, поставени пред мен, беше темата за основаване на военновъздушно училище. Това заяви в предаването \"Още от деня\" по  вицепремиерът и министър на отбраната Красимир Каракачанов. \"Пример е военноморското училище във Варна. То е едно от най-уважаваните училища в Европа. Школата е добра, а знаете, че в цял свят има глад за такива кадри. Ние ще обучаваме такива кадри\", обясни той. \"Руската техника е добра, но тя е от годините, когато бяхме студенти. Въпрос на време е да излезе от строя. Преподаватели ще се наберат или ще се създават. Най-важното е, че премиерът твърдо и категорично пое ангажимент\", смята Каракачанов. \"Може да имаме студенти от НАТО-вски и не НАТО-вски държави. Едно от условията, които сме поставили на САЩ е да имаме подкрепа, а наша идея е да се направи такъв обучителен център, който да приема студенти от всички държави\", разясни вицепремиерът. \"Преди години Борисов заведе Макрон във военноморското училище във Варна. Той остана впечатлен, че нивото там е като във френските училища\", сподели още Каракачанов. \"Преговорите си вървят, проведох срещи, премиерът проведе срещи. Разговорите вървят. Американският конгрес трябва да разреши тази сделка. Сега уточняваме параметрите, когато това се случи, започва изготвянето на договора. Бройката на самолетите е 8. В момента, в който сключим договор за тези 8, това или следващото правителство трябва да сключи договор за следващите 8\", заяви той във връзка със сделката за нови изтребители. Ценовата рамка за F-16 и оборудването към тях, която предстои да бъде одобрена от Конгреса на САЩ, ще бъде малко по-голяма от отделената от българското правителство сума, предупреди Каракачанов с уговорката, че това е стандартна практика, за да се покриват неочаквани разходи, без те да се налага да бъда одобрявани от Конгреса. Първо ще бъдат доставени осем броя F-16, след което още осем, за да се състави цяла ескадрила, обясни Каракачанов. Прогнозната дата за сваляне от въоръжение на настоящите изтребители МиГ-29 на ВВС е 2027-2028 г., а на щурмовиците Су-25 - до 2030 г. \"До десетина години съветската техника във ВВС ще бъде свалена от въоръжение с оглед на придобиването на новите F-16. След 10-тина години старата руска техника ще е изживяла своя жизнен цикъл и ще е приключила\", добави Каракачанов. Днес отправих предложение към Валери Симеонов да седнем тримата с Волен Сидеров, но не получих отговор. Аз лично смятам, че трябва да се явим трите партии заедно. Те са го казали хората - колко пъти трябва да се опариш, за да разбереш. Ако един от тримата партньори не желае коалиция, най-добре ще е да се явим сами. Ние предлагаме най-качествения евродепутат - Ангел Джамбазки. Колегите ми да решават, а българинът да избере. Така Каракачанов коментира бъдещото участие на евроизборите на ВМРО. Достатъчно остра е реакцията на българското правителство на думите на турския външен министър за Закона за вероизповеданията, а позицията на Турското външно министерство от днес е на практика извинение, заяви Каракачанов.", "date": "2019.04.02", "title": "Каракачанов: На евроизборите трябва да се явим трите партии, Симеонов не ми отговаря"}
{"url": "https://www.24chasa.bg/novini/article/7379100", "text": "Населението на Земята е достигнало 7,7 милиарда души през 2019 г., а до 2050 г. може да се увеличи с още 2 милиарда, предаде ТАСС. Това се казва в представен от генералния секретар на ООН Антониу Гутериш доклад на продължаващата от 1 до 5 април 52-ра сесия на Комисията на ООН по народонаселението и развитието в Ню Йорк, информира БТА. Населението на света достигна 7,7 милиарда души през 2019 г. и продължава да расте, макар темповете на увеличаването му да намаляват. Очаква се, че ако продължи да нараства и достигне 9,7 милиарда души през 2050 г., към края на 21-ви век ще е около 11 милиарда, се отбелязва в доклада. Споменава се също тенденцията, че населението е по-голямо, по-възрастно, по-мобилно и по-концентрирано върху отделни площи, отколкото когато и да било. Освен това се придвижда, че нарастването му може да доведе до намаляване на природните ресурси и увеличаване на натоварването върху екосистемите на планетата. Живеещите в градове са 52 процента от населението през 2019 г., но могат да достигнат 68 процента през 2050 г. Средната продължителност на живота е 72,3 години през 2019 г., но до 2030 г. може да се увеличи с две години и да стане 74,3 години.", "date": "2019.04.02", "title": "Населението на Земята е 7,7 милиарда души"}
{"url": "https://www.24chasa.bg/novini/article/7379132", "text": "Майчината любов и самоотверженост не знаят граници, показа 61-годишната Сесил Илидж, износила бебето на сина си Матю и неговия съпруг Елиът. И лично роди своята внучка Ума Луиз Доухърти-Илидж - ин витро от спермата на сина си и ембрион на сестрата на неговия съпруг (зет или снаха на бабата), информира Канал 3. Момиченцето, което баба Сесил може да счита едновременно и за своя дъщеря, проплака вчера в Медицинския център на Небраска в американския град Омаха. Още по-интересни са заплетените роднински отношения между четиримата, обвързани кръвно с раждането на Ума.", "date": "2019.04.02", "title": "61-годишна американка износи бебето на сина си и неговия съпруг (Снимки)"}
{"url": "https://www.24chasa.bg/novini/article/7379149", "text": "Движението в тунел „Витиня“ е временно спряно, заради станала катастрофа. Сигналът за произшествието е получен на телефон 112 в 17.16 часа, информират от пресцентъра на МВР. Първоначалната информация е, че лек автомобил, който е пътувал в посока София се е блъснал челно в тир, завъртял се е и се ударил в бус с платформа. Пострадал е шофьорът на колата. Към мястото пътуват екипи на „Пътна полиция“ и Спешна помощ. Движението в района по АМ „Хемус“ ще се осъществява по стария път за София.", "date": "2019.04.02", "title": "Кола се блъсна челно в тир, а след това и в бус в тунела \"Витиня\", има ранен"}
{"url": "https://www.24chasa.bg/novini/article/7378939", "text": "Районна прокуратура-Стара Загора привлече като обвиняем 37-годишен мъж за отправена закана с убийство, съобщиха от държавното обвинение. Деянието е извършено в условията на домашно насилие. И.И. /37 г./ е отправил закана с убийство спрямо 27-годишна жена в периода от 19 март 2019 г. до 25 март 2019 г. в Стара Загора. Това заканване би могло да възбуди основателен страх за осъществяването му, уточниха от прокуратурата. По делото е установено, че обвиняемият няколко пъти пресрещал пострадалата и я заплашвал с думите: „Ще те обезобразя, ще ти взема главата, няма да бъдеш с никой. Ще те пребия и ще те сложа в гроба, ще те погреба, ще те нарежа на парчета и ще те запаля“. Двамата преди време живели на съпружески начала, но се разделили, защото жената поискала. След отправените закани пострадалата е подала жалба в полицията. Обвиняемият И.И. е бил задържан за срок от 72 часа с постановление на наблюдаващия прокурор. На 1 април 2019 г. по искане на Районна прокуратура-Стара Загора съдът е определил мярка “задържане под стража” спрямо И.И. Определението на съда може да се обжалва пред Окръжен съд-Стара Загора.", "date": "2019.04.02", "title": "Мъж към бившата си: Ще ти взема главата, няма да бъдеш с никой!"}
{"url": "https://www.24chasa.bg/novini/article/7378949", "text": "Премиерът на Северна Македония Зоран Заев заяви днес, че посещението на гръцкия му колега Алексис Ципрас в Скопие е израз на общата политическа воля и ясен знак за решаването на спорните въпроси между двете страни като принос за едни нови Балкани, предаде агенция МИА. На съвместна пресконференция с Ципрас Заев каза, че от 17 юни миналата година, когато двете страни подписаха Преспанското споразумение, на няколко пъти те пишат нова история. Гърция е първата страна, ратифицирала протокола за членство на Северна Македония в НАТО, а Ципрас отправи апел към ЕС да започне преговори за членството й в съюза, припомни Заев, цитиран от БТА. Той посочи, че политическата воля, приятелството и доверието, изградени през последните месеци, са довели до днешното заседание на Висшия съвет за сътрудничество между двете страни, на което бе подписан план за действие за засилване на сътрудничеството в духа на Преспанското споразумение. \"Когато гледате в миналото, виждате пропуснати възможности, когато гледате в бъдещето, виждате отворени възможности и общи интереси. Двете съседни държави взеха смели решения, а онова, което изглеждаше невъзможно, днес е реалност\", каза Заев. Премиерът съобщи, че Северна Македония и Гърция са се договорили до средата на май да бъде формирана съвместна експертна група за търговска употреба на името, терминологията и търговските марки, и са подписали меморандуми за сътрудничество, които подобряват живота на гражданите и на двете страни. \"Преди месеци се сдобих с добър приятел. Алексис е мой другар и приятел на нашата страна. Препоръчвам всички ние да градим приятелство с нашата съседка Гърция и с останалите наши съседи\", подчерта Заев. Заев съобщи, че по-късно заедно с Ципрас ще открият бизнес форум с участието на над 400 бизнесмени от двете страни, с който ще се създадат възможности за търговска, културна и инвестиционна размяна. Премиерът посочи също, че за Северна Македония няма алтернатива на членството в ЕС и НАТО, но тя смята да продължава сътрудничеството с Русия, Китай и Изтока, което носи полза на гражданите и допринася за икономическото развитие и повишаването на икономическите стандарти. \"Затова за нас е важно, че Руската федерация признава новото ни конституционно име Република Северна Македония, което е положителен сигнал за продължаване на нашето сътрудничество\", каза Заев, цитиран от ТАСС.", "date": "2019.04.02", "title": "Зоран Заев: Алексис е мой другар и приятел на Северна Македония"}
{"url": "https://www.24chasa.bg/novini/article/7378973", "text": "Коментарите за евентуална финансова криза, която е на път да избухне, изобилстват от известно време. Според макроикономическия анализатор Флоран Дьолорм тези, които се опасяват от един толкова катастрофален сценарий, забравят, че централните банки могат да предотвратят най-лошото. Неотдавнашното обръщане на кривата на доходността на облигациите в Съединените щати възобнови най-песимистичната реторика за пазарите. Ниската доходност на дългосрочните дългове от двете страни на Атлантика бе определена като признак за надвиснала рецесия, която ще бъде последвана от корекция. Забравя се обаче намесата на централните банки, чиято цел е да стабилизира икономическия растеж и пазарите. Дали пазарите са в добра ситуация зависи от една сложна алхимия, при която се смесват икономическата, политическата и психологическата логика. Да се провъзгласява без колебание, че в близко бъдеще предстои борсов катаклизъм е рисковано и във всеки случай всички, които се отдават на това занимание от 2010 година, бяха опровергани от фактите. Бързото и мощно завръщане на инфлацията в резултат на много смекчената политика на централните банки не се случи. Не става въпрос да се твърди, че не бива да си задаваме въпроси за неконвенционалната парична политика, водена от едно десетилетие. Новите инструменти не са без риск. Не разполагаме обаче с достатъчно елементи, за да можем да заключим със сигурност, че ни чака катастрофа. Нека си припомним духа на тази парична политика, водена от Управлението за федерален резерв (УФР) на САЩ, Европейската централна банка (ЕЦБ) и Bank of Japan (японската централна банка): да бъде улеснен достъпът до кредити, а оттам - и да бъде благоприятстван икономическият растеж. Понижаването на краткосрочните лихвени проценти, намесата за дългосрочните и финансирането на банките в средносрочен план - толкова много инструменти стимулираха възобновяването на банковото кредитиране и финансирането на компаниите от пазара. Най-големите скептици са шокирани, защото паричните власти не бивало да \"фалшифицират\" пазарните цени. Вярно е, че със своите намеси централните банки определяха преднамерено лихвените проценти, а оттам - и цените на много активи. Това впрочем е парадокс за институции, които следват обикновено либерални икономически доктрини. Възможна ли е обаче ненамеса при структурните слабости на световната икономика като много ниската производителност и нарастващите неравенства, според Международния валутен фонд. Рискът от трайно свиване на кредитите за икономиката бе напълно реален. Трайното поддържане на цените ниски не е лишено от неудобства, по-специално понякога прекомерното поскъпване на активите и все още възможното завръщане на инфлацията - до такава степен паричните феномени са несвързани и трудно предсказуеми. Трябваше ли обаче да бъде пренебрегнат непосредственият и реален риск от големи икономически и финансови затруднения, за да бъдат избегнати едни хипотетични парични проблеми в дългосрочен план? Икономическата и политическата сила на Съединените щати, Европа, Япония и Китай им позволява да се отдалечат на известно разстояние от паричната и бюджетната праволинейност. Това е привилегия на големите сили, чиято валута е търсена. И огромните спестявания на тези страни са мобилизирани за поддържане на високите равнища на задлъжнялост. Структурните затруднения на нашите икономики още не са решени; ниската производителност все така обременява потенциалния икономически растеж. Централните банки следователно са принудени да продължат по пътя на смекчената парична политика. УФР върви към купуване на американски федерален дълг, което ще представлява подкрепа за финансирането на бюджетния дефицит на САЩ. А пък ЕЦБ упорства и води парична политика, благоприятстваща финансирането на икономиката. Банките са обект на специално внимание с неотдавна обявените мерки за ограничаване на последиците от ниските лихвени проценти за печалбите на банките. В този контекст не се вижда как кредитите за икономиката и растежът биха могли да се сгромолясат в световен мащаб. Няма достатъчно доказателства, за да се заложи на голям крах през следващите месеци. Въпреки това растежът на фондовите пазари би трябвало да бъде умерен. Печалбите няма да могат да се увеличат много в контекста на лекото забавяне на световния икономически растеж, което ще доведе до ограничено повишаване на оборота на компаниите, и на фона на вече високите маржове, които няма как да отидат още по-нагоре. Малко вероятно е стойността на активите да се понижи заради потвърдената неотдавна политика и ниските лихвени проценти, макар да не се очаква те да се повишат до нови върхове. /Превод от френски: Николай Станоев/ *б. изд.: Авторът е макроикономически анализатор в британския инвестиционен фонд M&G Investments. /От БТА/", "date": "2019.04.02", "title": "Надвиснала ли е финансова криза?"}
{"url": "https://www.24chasa.bg/novini/article/7378990", "text": "Обвиняемата за подкуп д-р Донка Минкова, шеф на ТЕЛК-Ловеч, бе пусната от ареста да си ходи у дома. Тя бе задържана в края на януари, след като в качеството си на длъжностно лице приела 200 лева, за да издаде решение на пациент с нужния процент инвалидност. Заедно с нея бе задържан и посредника в схемата Валентин Йотов. При претърсване на жилището на Минкова пък бе открита голяма сума пари и три папки с медицински документи, необходими за издаване на ТЕЛК решения. Във всяка от папките имало по 500 лева. Изтекоха два месеца от ареста и Окръжният съд промени постоянната мярка \"задържане под стража\" на Минкова в по-леката \"под домашен арест\". Според съда няма опасност обвиняемата да се укрие или извърши друго престъпление. Прието бе заключението на съдебно-медицинска експертиза, направена от три вещи лица, според която условията в ареста не са подходящи за здравословното състояние на лекарката. От прокуратурата заявиха, че ще протестират решението пред Апелативна прокуратура - Велико Търново. В началото на заседанието д-р Минкова поиска обсъждането на заключението на вещите лица, отнасящо се до здравословното й състояние, да се проведе при закрити врати. Съдът го уважи. Да бъде освободена под парична гаранция бе искането, отправено от адвокатът на обвиняемата Стефан Гецов. Той коментира пред журналисти, че няма доказателства д-р Донка Минкова да е вземала подкупи, тъй като няма нейни отпечатъци нито върху парите, нито върху документите и папките, които са били открити в дома й. при претърсване на жилището на Минкова е била намерена голяма сума пари, както и три папки с медицински документи, необходими за издаване на ТЕЛК решения. Във всяка папка е имало по 500 лева.", "date": "2019.04.02", "title": "Пуснаха шефката на ловешкия ТЕЛК у дома (Обновена)"}
{"url": "https://www.24chasa.bg/novini/article/7378994", "text": "През 2018 година над 113 милиона души по света са изпитвали остър недостиг на храни, включително и глад. Това се посочва в публикувания днес доклад на ЕС и две агенции на ООН, цитиран от ДПА и БТА. Най-тежка е било положението в Йемен, Конго, Афганистан, Етиопия, Сирия, Судан, Южен Судан и Северна Нигерия, се посочва в Световния доклад за кризите с прехраната. Броят на гладуващите хора, макар и по-малък в сравнение с броя им за 2017 г., който е 124 млн. души, \"все още е прекалено голям\", каза ръководителят на Организацията на ООН по прехрана и земеделие Жозе Гразиано да Силва. В съставянето на доклада е участвала и друга организация на ООН, Световната програма по прехраната. \"За да сложим наистина край на глада, трябва да атакуваме първопричините: конфликти, нестабилност, отражението на резките климатичнипромени\", каза изпълнителният директор на СПП Дейвид Бийзли. През септември в доклад, съставен въз основа на по-широка определение за недохранването, агенциите на ООН заявиха, че през 2017 г. около 821 млн. души или една девета от световното население не си е дояждало.", "date": "2019.04.02", "title": "Над 113 млн. души по света са изпитвали остър недостиг на храни през 2018-а"}
{"url": "https://www.24chasa.bg/novini/article/7378991", "text": "Управляващата Партия на справедливостта и развитието (ПСР) в Турция внесе възражения във връзка с резултатите от местните избори във всичките 39 общини в Истанбул, предадоха турските медии. Внесохме всичките си възражения в 39-те регионални избирателни комисии до 15 ч. днес, каза окръжният председател на ПСР Байтам Шеноджак, цитиран от турската телевизия НТВ. На 31 март в Турция се състояха местни избори, припомня БТА. Според неофициалните резултати кандидатът на опозиционната Народнорепубликанска партия (НРП) Екрем Имамоглу за кмет на Истанбул спечели изборите с 48,79 на сто подкрепа. Той спечели със съвсем малка преднина пред опонента си от управляващата Партия на справедливостта и развитието Бинали Йълдъръм.", "date": "2019.04.02", "title": "Партията на Ердоган внесе възражения относно резултатите от изборите в Истанбул"}
{"url": "https://www.24chasa.bg/novini/article/7379005", "text": "Шофьор на лек автомобил \"Мерцедес\" е преминал през шуменското село Струйно със 132 км/час при разрешени 50, съобщиха от пресцентъра на Областната дирекция на полицията. За превишението на скоростта в края на март на водача ще му бъде наложена глоба в размер на 1450 лева, ще му бъдат отнети 12 контролни точки и ще бъде лишен от правото да управлява моторно превозно средство за срок от три месеца, уточни за БТА говорителят на ОД на МВР Ася Йорданова. От началото на полицейската операция \"24 часа контрол на скоростта\" в Шуменско, започнала в полунощ, вече над 100 са установените нарушения на скоростните режими в региона. Полицейската акция ще продължи до 24.00 часа, уточни Йорданова. През миналата седмица от мобилни камери и системи са установени 429 нарушения на скоростта в Шуменско.", "date": "2019.04.02", "title": "Шофьор премина през шуменско село със 132 км/час, глобиха го с 1450 лв."}
{"url": "https://www.24chasa.bg/novini/article/7379028", "text": "Разривът в Консервативната партия на британската министър-председателка Тереза Мей се задълбочи още повече, след като виден евроскептик обвини високопоставен министър, че тайно подкрепя кампания за спиране на Брекзит, предаде ДПА. Консервативният депутат Марк Франсоа, който сега иска Великобритания да излезе от Европейския съюз без споразумение за напускане, заяви, че финансовият министър Филип Хамънд стои зад \"опит за преврат\" срещу хората, гласували за Брекзит на референдума през 2016 г., предаде БТА. \"Редица членове на правителството, предвождани от Филип Хамънд, изцяло в заговор с депутати от задните скамейки в (долната камара на парламента), се опитаха да ни попречат да напуснем ЕС\", каза Франсоа в телефонно интервю по радио Би Би Си след парламентарно гласуване по вариантите за Брекзит снощи. \"Ако ме слушате, г-н Хамънд, моето братско послание към Вас е: вървете на майната си\", заяви той в пряк ефир. Някои консервативни депутати разкритикуваха Франсоа заради изказването му, но друг евроскептик от партията публикува в Туитър сходно послание към политиците, които се опитват да отложат Брекзит или да намерят по-меки варианти. \"Стига вече с тези глупости, британският народ гласува за напускане на ЕС с най-голямото мнозинство в изборната история на Обединеното кралство. Просто го направете и продължете нататък към по-добро бъдеще\", заяви Хенри Смит. След вчерашните гласувания Ник Боулс, който внесе едно предложение за по-мек Брекзит, каза, че напуска консерваторите. Подкрепящата ЕС депутатка Ана Субри, която по-рано напусна Консервативната партия, за да се противопостави на сделката, договорена от Мей, заяви пред Би Би Си, че оттеглянето на Боулс показва, че консерваторите се \"разпадат на парчета . . . и се придвижват надясно с голяма бързина\".", "date": "2019.04.02", "title": "Разривът сред британските консерватори се задълбочава на фона на грозни спорове заради Брекзит"}
{"url": "https://www.24chasa.bg/novini/article/7379029", "text": "Комикът Володимир Зеленски води в надпреварата за следващ президент на Украйна благодарение на агресивната си кампания, яростно критикуваща корумпираните политици, върху които влияние имат богати олигарси. Но може да се окаже, че ахилесовата му пета са неговите собствени отношения с един от най-богатите магнати. Един от най-популярните телевизионни канали - \"1+1\", собственост на олигарха Игор Коломойски, даде на Зеленски силна трибуна през последните месеци при стремглавия му възход до прага на президентството. В събота, ден преди Зеленски да спечели първия тур на президентската надпревара и да се класира за балотаж с настоящия държавен глава Петро Порошенко, \"1+1\" напълни програмата си с поредица от шоута на комика и актьор. Фактът, че Зеленски е водещата звезда на канала, разтревожи някои инвеститори и избиратели и предизвика обвинения от страна на негови политически противници, че е контролиран от Коломойски. И Зеленски, и Коломойски казват, че отношенията им са строго професионални и сведени до работата на комика в телевизията. И двамата казват, че няма упражняване на неподходящо влияние от олигарха, чийто бизнес се простира от банковата сфера и енергетиката до авиацията. \"По-скоро аз съм негова марионетка, отколкото той моя\", каза Коломойски миналата година. \"Невъзможно е да ми бъде оказано влияние\", заяви през декември Зеленски пред информационния уебсайт \"Гордон\" . \"Нито Коломойски, нито друг олигарх, никой няма да ми окаже влияние.\" Зеленски каза миналия месец, че е започнал да напуска всички свои бизнеси, което включва продуцентската компания, чиито шоута се излъчват по \"1+1\". Попитан дали тези отношения са слабо място за него, Зеленски заяви пред Ройтерс: \"Ние работим съгласно телевизионни договори и всичко е наред. Това е бизнес.\" Президентът Порошенко обаче се опитва да извлече политическа полза от връзките между двамата в момент, когато се бори да навакса изоставането си спрямо комика преди балотажа на 21 април. \"През последните няколко седмици моите противници ме заливат с потоци от безсрамни лъжи. Главният източник на тези лъжи през последните месеци, колкото и да е жалко, е \"1+1\". \"1+1\" се превръща в послушен изпълнител на политическите задачи на своя собственик\", каза Порошенко. \"Той може да е избягал в чужбина, но продължава да играе на предизборната политическа шахматна дъска, като понякога мести фигурите Зе (Зеленски), понякога фигурите Ю (бившата министър-председателка Юлия Тимошенко). Коломойски е воден от желание да си отмъсти на държавата\", написа той в Туитър. Коломойски живее в чужбина, откакто влезе в сблъсък с Порошенко заради най-голямата банка в Украйна, на която по-рано беше собственик. В интервю за украинския информационен сайт lb.ua през ноември той изрази тревога, че съдебната система на Украйна би му попречила да напусне страната, ако се върне. Зеленски обяви, че се кандидатира за президент на 31 декември по \"1+1\", отклонявайки вниманието от Порошенко, който по същото време отправяше традиционното си обръщение към нацията в новогодишната нощ. В събота програмата на канала, пълна с изяви на Зеленски, включваше шоута, в които той и други актьори изпълняваха шеги, скечове и песни, а също озвучен от Зеленски документален филм за Роналд Рейгън - популярния актьор, станал президент на САЩ. Порошенко е част от същия богат елит като Коломойски, натрупал е състояние от сладкарски бизнес и затова е наричан Шоколадовия крал. \"Стратегическата дилема ще бъде какво предпочитате - олигарх или някой, който може да е контролиран от олигарх, марионетката или кукловода?\", каза регионалният анализатор и политически консултант Раду Магдин. Коломойски не крие неприязънта си към Порошенко, а двамата многократно са влизали в сблъсък заради въпроси, заплашвали бизнесите на Коломойски. Никой от противниците на Зеленски не е представил категорични доказателства, че Коломойски наистина дърпа конците на кампанията. Но връзките между двамата карат някои политически анализатори и западни дипломати да поставят въпроса колко ревностно Зеленски би се опитал да осъществява реформите, необходими за ускоряване на икономическия растеж и поддържане на потока от чуждестранна помощ, ако те се сблъскат с интересите на Коломойски. В частност отношенията изтъкват на преден план съдбата на най-голямата кредитна институция в Украйна - \"Приватбанк\", която правителството отне от Коломойски през 2016 г. при прочистване на банковата система съгласно спасителна програма на Международния валутен фонд. Правителството наля милиарди долари, за да укрепи финансовото състояние на \"Приватбанк\", като каза, че от кредитната институция са източени пари по мошенически начин, докато Коломойски е бил неин собственик. Коломойски отрече да е направил нещо нередно и заведе съдебно дело срещу национализацията. Попитан дали има тревога заради връзките на Зеленски с Коломойски, Едуин Гутиерес, който ръководи работата по държавния дълг на развиващия се пазар в \"Абърдийн стандард инвестмънтс\", каза: \"Има, но в крайна сметка олигарсите винаги командват парада в Украйна.\" \"Може би това ще е поредният случай \"Янукович\", когато всички са въодушевени, но накрая Украйна е разочарована\", добави той, имайки предвид бившия президент Виктор Янукович, избягал в Русия след уличните протести на Майдана през 2014 г. Попитан в интервю за Ройтерс дали би върнал \"Приватбанк\" на Коломойски, ако бъде избран, Зеленски каза през февруари: \"Толкова ли съм луд? Искам ли да загубя живота си, репутацията?\" Обвиненията на Порошенко и неговите съюзници, че Зеленски е контролиран от олигарх, внесоха ироничен елемент в президентската надпревара. Кампанията на Зеленски получи тласък от неговото телевизионно шоу \"Слуга на народа\", в което той играе педантично честен учител по история, който става президент по случайност. Той поставя под въпрос стария начин на действие, надхитряйки сенчестите олигарси и корумпираните политици. Сериалът размива границата между измислица и реалност, между измисления президент и реалния претендент. В първата сцена на първия епизод трима сенчести властови посредници оглеждат киевския площад \"Майдан\" от терасата на висока сграда през нощта, докато пият и си говорят как са похарчили пари, за да доведат на власт контролираните от тях политици. \"До изборите остава една седмица. Здраво работихме за нашите кандидати. Те са почти с изравнени позиции, сега нека най-добрият победи\", казва един от тях. \"Какво добро ще ми донесе това?\", пита друг.", "date": "2019.04.02", "title": "Комик - обект на критики заради връзки с олигарх в президентската надпревара в Украйна"}
{"url": "https://www.24chasa.bg/novini/article/7379027", "text": "Подкрепяни от САЩ бойци заявиха, че водят боеве с групировката \"Ислямска държава\" в Източна Сирия, десет дни след като обявиха победа над екстремистите, предаде Асошиейтед прес, цитирана от БТА. Днес Мустафа Бали, говорител на военната коалиция Сирийски демократични сили, в която водеща роля имат кюрдите, посочи, че бойците на СДС преследват групи от джихадисти, които се крият в пещери в района на село Багуз. Според организацията Сирийски център за наблюдение на човешките права предвожданата от САЩ международна коалиция срещу \"Ислямска държава\" все още нанася въздушни удари срещу групировката. Организацията допълни, че се предполага, че високопоставени командири от \"Ислямска държава\" и държани от екстремистите пленници, се намират в пещерите на източния бряг на река Ефрат. На 23 март СДС обявиха, че \"Ислямска държава\" е победена във военно отношение, след като освободиха последният анклав под контрола на джихадистите.", "date": "2019.04.02", "title": "Подкрепяни от САЩ бойци водят боеве с джихадистите от ИДИЛ в Източна Сирия"}
{"url": "https://www.24chasa.bg/novini/article/7379045", "text": "За времето от 06:00 ч до 16:00 ч на 02.04.2019 г. на 409 места за контрол, със 154 автоматизирани технически средства и системи, служителите на „Пътна полиция“ са установили 7023 нарушения за превишаване на максимално допустимата скорост за движение, съобщиха от МВР. От тях със стационарни камери са установени 133 нарушения, със СПУКС – триноги са установени 3341 нарушения, а с мобилни камери с които са оборудвани служебни автомобили са установени 3549 нарушения. Най-много нарушения са констатирани на територията на СДВР – 713, а най-малко на територията на ОДМВР Добрич– 55. Констатирани са 34 случая на водачи превишили скоростта с повече от 50 км в населено място, както и 255 други нарушения на ЗДвП. Настъпили са 37 ПТП с материални щети и 5 ПТП с ранени. Няма данни за ПТП със загинали. Пълната статистика за резултатите от проведената операция „24 часа скорост“ ще бъде предоставена на 03.04.2019 г.", "date": "2019.04.02", "title": "За 10 часа днес КАТ установи над 7000 нарушения при акцията \"24 часа скорост\""}
{"url": "https://www.24chasa.bg/novini/article/7379039", "text": "\"Министерството на образованието се заема да сформира своеобразен корпус от много добре подготвени преподаватели, които срещу допълнително възнаграждение ще работят в училищата в гетата. Дотук изпълнихме до голяма степен задачата да запишем всички деца, но сега започва по-трудната част - да ги задържим в образователната система. Няма как да се ограмотят, ако не са редовно в клас, а заради постоянната мобилност все още има 10-годишни деца, които са посещавали училище само 3-4 месеца. Програмата ще има успех, ако всички институции работят синхронно в гетата. Там държавата трябва да влезе с цялата си сила - полицаи, учители, социални и общински работници с подготовка да работят заедно, да са най-добре заплатени и подкрепени. Само така родителите, които нямат отговорност към образованието на децата си, ще променят поведението си. Почувстват ли пробойна в системата, ефективността се губи.\" Това каза при посещението си във Варна министърът на образованието Красимир Вълчев. Министърът обясни, че готвят промени и в приема във висшите учебни заведения. \"Избуя търсенето в социални, стопански и правни науки, а по-голямата част от това търсене е нерационално. Това, което ние се опитваме да направим е да вържем търсенето на образованието с предлагането на пазара на труда. Инструментът, с който го правим е приемът. В момента е намален приема в професионалните направления икономика, право, психология и други. За сметка на това е увеличен е приемът в педагогическите, инженерните и природо-математически, аграрните науки. За тези професионални направления се предоставят и допълнителни стипендии. В тези специалности следващите години ще се пенсионират два пъти повече хора, отколкото учат в момента\", обясни Вълчев. Той допълни, че 60 процента от финансираните със средства от държавния бюджет дейности по интереси в училищата тази година са в областта на така наречените STEM науки – математика, техника и природни науки. Според него това е много добър резултат, тъй като е било заложено минимум 40 процента от тези дейности да бъдат в тези области. За дейностите по интереси през тази година на училищата са осигурени 25 милиона лева от бюджета.", "date": "2019.04.02", "title": "Подготвят преподаватели за училищата в гетата"}
{"url": "https://www.24chasa.bg/novini/article/7379062", "text": "Синът на шефа на британската разузнавателна агенция МИ6 е загинал в автомобилна катастрофа в Шотландия, съобщи Ройтерс. Сам Йънгър (22 г.), студент в Единбургския университет, е починал в ранните съботни часове. Шотландската полиция съобщи, че изглежда няма подозрителни обстоятелства около смъртта му. „Семейството е поискало да не бъде притеснявано в момента, за да почете паметта на страхотния си син“, обявиха органите на реда. Бащата Алекс Йънгър (55 г.), експерт по контратероризъм, бе назначен за шеф на МИ6 през 2014 г.", "date": "2019.04.02", "title": "Загина синът на шефа на британската разузнавателна служба"}
{"url": "https://www.24chasa.bg/novini/article/7379077", "text": "1. ДОКЛАД ЗА ПРИЕМАНЕ НА ГОДИШЕН ОТЧЕТ ЗА ДЕЙНОСТТА НА СЪВЕТА ПО ПРИЛАГАНЕ НА АКТУАЛИЗИРАНАТА СТРАТЕГИЯ ЗА ПРОДЪЛЖАВАНЕ НА РЕФОРМАТА В СЪДЕБНАТА СИСТЕМА ЗА 2018 Г. Внася: министърът на правосъдието 2. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА ВЪЗСТАНОВЯВАНЕ НА ТРАНСПОРТНИТЕ РАЗХОДИ ИЛИ НА РАЗХОДИТЕ ЗА НАЕМ НА ПЕДАГОГИЧЕСКИТЕ СПЕЦИАЛИСТИ В ИНСТИТУЦИИТЕ В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ ЗА 2019 Г. Внася: министърът на образованието и науката 3. ПРОЕКТ НА РЕШЕНИЕ ЗА ОДОБРЯВАНЕ НА КОЕФИЦИЕНТА ПО ЧЛ. 10, АЛ. 4 ОТ ЗАКОНА ЗА ЕКСПОРТНОТО ЗАСТРАХОВАНЕ ЗА 2019 Г. Внася: министърът на икономиката 4. ДОКЛАД ЗА ОДОБРЯВАНЕ НА ОТЧЕТ ЗА ИЗПЪЛНЕНИЕТО НА МЕРКИТЕ ОТ ПЛАНА ЗА ДЕЙСТВИЕ 2014-2020 Г. НА JASPERS (СЪВМЕСТНА ПОМОЩ ЗА ПОДГОТОВКА НА ПРОЕКТИ ЗА ЕВРОПЕЙСКИТЕ РЕГИОНИ) В РЕПУБЛИКА БЪЛГАРИЯ ПРЕЗ 2018 Г. Внася: заместник министър-председателят 5. ПРОЕКТ НА РЕШЕНИЕ ЗА ОТЧУЖДАВАНЕ НА ЧАСТ ОТ ИМОТИ - ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ПОДОБЕКТ 32 „ПЪТЕН НАДЛЕЗ НА КМ 260+921” ОТ ПОЗИЦИЯ 2 „ПРЕМАХВАНЕ НА ПРЕЛЕЗИТЕ И ИЗГРАЖДАНЕ НА НАДЛЕЗИ/ПОДЛЕЗИ ЗА ЖП УЧАСТЪК ПЛОВДИВ - БУРГАС” ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ - БУРГАС ФАЗА 2” НА ТЕРИТОРИЯТА НА ОБЩИНА АЙТОС, ОБЛАСТ БУРГАС. Внасят: министърът на регионалното развитие и благоустройството. министърът на финансите 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ИЗВЪРШВАНЕ ПРОДАЖБА НА ИМОТИ - ЧАСТНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА МИНИСТЕРСТВОТО НА ОТБРАНАТА. Внася: заместник министър-председателят по обществения ред и сигурността и министър на отбраната 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗДРАВЕОПАЗВАНЕТО. Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА АКТОВЕТЕ НА ВТОРИЯ ИЗВЪНРЕДЕН КОНГРЕС НА ВСЕМИРНИЯ ПОЩЕНСКИ СЪЮЗ. Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО ЗА СТРАТЕГИЧЕСКО ПАРТНЬОРСТВО МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И ЯПОНИЯ, ОТ ДРУГА СТРАНА. Внася: заместник министър-председателят по правосъдната реформа и министър на външните работи 11. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА ПРЕКРАТЯВАНЕ НА ДЕЙНОСТТА НА РЕГИОНАЛНИЯ ЕКОЛОГИЧЕН ЦЕНТЪР ЗА ЦЕНТРАЛНА И ИЗТОЧНА ЕВРОПА. Внася: министърът на околната среда и водите 12. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ШЕСТОТО ЗАСЕДАНИЕ НА БЪЛГАРО-ГРУЗИНСКАТА МЕЖДУПРАВИТЕЛСТВЕНА КОМИСИЯ ЗА ТЪРГОВСКО-ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, КОЕТО ЩЕ СЕ ПРОВЕДЕ НА 4 И 5 АПРИЛ 2019 Г. В СОФИЯ. Внася: министърът на транспорта, информационните технологии и съобщенията 13. ДОКЛАД ЗА ОПРЕДЕЛЯНЕ СЪСТАВА НА ДЕЛЕГАЦИЯТА НА РЕПУБЛИКА БЪЛГАРИЯ ЗА УЧАСТИЕ В 28-АТА ГОДИШНА СРЕЩА НА СЪВЕТА НА УПРАВИТЕЛИТЕ НА ЕВРОПЕЙСКАТА БАНКА ЗА ВЪЗСТАНОВЯВАНЕ И РАЗВИТИЕ, КОЯТО ЩЕ СЕ ПРОВЕДЕ НА 8 И 9 МАЙ 2019 Г. В САРАЕВО. Внася: министърът на финансите 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ”, ФОРМАТ „ПРАВОСЪДИЕ”, ПРОВЕДЕНО НА 8 МАРТ 2019 Г. В БРЮКСЕЛ. Внася: министърът на правосъдието 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 12 МАРТ 2019 Г. В БРЮКСЕЛ. Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПОЩЕНСКИТЕ УСЛУГИ. Внася: министърът на транспорта, информационните технологии и съобщенията 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ДЕЙНОСТИТЕ ПО ПРЕДОСТАВЯНЕ НА УСЛУГИ. Внася: министърът на икономиката 18. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ПРИЛАГАНЕ НА КЛАСИФИКАТОРА НА ДЛЪЖНОСТИТЕ В АДМИНИСТРАЦИЯТА, ПРИЕТА С ПОСТАНОВЛЕНИЕ № 129 НА МИНИСТЕРСКИЯ СЪВЕТ ОТ 2012 Г. Внася: заместник министър-председателят по обществения ред и сигурността и министър на отбраната 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ИЗДАВАНЕ И ЗА ОТНЕМАНЕ НА РАЗРЕШЕНИЯ ЗА ПРОМИШЛЕНА ОБРАБОТКА НА ТЮТЮН И ЗА ПРОИЗВОДСТВО НА ТЮТЮНЕВИ ИЗДЕЛИЯ, ПРИЕТА С ПОСТАНОВЛЕНИЕ № 191 НА МИНИСТЕРСКИЯ СЪВЕТ ОТ 2004 Г. Внасят: министърът на икономиката министърът на земеделието, храните и горите 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА, РЕДА ЗА ПОЛУЧАВАНЕ И РАЗМЕРИТЕ НА ВЪЗНАГРАЖДЕНИЯТА НА ДОБРОВОЛЦИТЕ ЗА ОБУЧЕНИЕ И ЗА ИЗПЪЛНЕНИЕ НА ЗАДАЧИ ЗА ЗАЩИТА ПРИ БЕДСТВИЯ, ПРИЕТА С ПОСТАНОВЛЕНИЕ № 143 НА МИНИСТЕРСКИЯ СЪВЕТ ОТ 2008 Г. Внася: министърът на вътрешните работи 21. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на околната среда и водите 22. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО, ПРИЕТ С ПОСТАНОВЛЕНИЕ № 171 НА МИНИСТЕРСКИЯ СЪВЕТ ОТ 2017 Г. Внася: министърът на регионалното развитие и благоустройството", "date": "2019.04.02", "title": "Вижте какво решава Министерският съвет утре"}
{"url": "https://www.24chasa.bg/novini/article/7379083", "text": "Софийският административен съд е оправдал сценариста на \"Шоуто на Слави\"   Това обяви на фейсбук страницата си водещият на шоуто Слави Трифонов. Причината за действието на Станев бе, че държавният глава прати в Конституционния съд решението на парламента да допусне три от въпросите от референдума, иницииран от шоуто. С решение номер 2221 от 29.03.2019 г. съдът е постановил, че не са нарушени нито законите, нито Конституцията на страната.", "date": "2019.04.02", "title": "Съдът оправдал сценариста на Слави, който скъса портрета на Плевнелиев в ефир през 2016 г."}
{"url": "https://www.24chasa.bg/novini/article/7379085", "text": "Туристи се разбягаха, когато части от ледник рухнаха в морето край исландския бряг, съобщи Ай Ти Ви. Огромните парчета от ледниковата лагуна Йокулсарлон в Югоизточна Исландия предизвикаха големи вълни, които се насочиха към мястото, откъдето туристите се любуваха на пейзжа. Драмата засне планинският водач Стефан Мантлер, предава БТА. \"Откъсна се изключително голяма ледена маса, много по-близо до брега от обичайното. Затова беше толкова стряскащо\" - каза той. Пострадали няма.", "date": "2019.04.02", "title": "Рухващ ледник постави в риск туристи в\nИсландия (Видео)"}
{"url": "https://www.24chasa.bg/novini/article/7378531", "text": "Климатичните промени са предизвикали два пъти по-голямо затопляне в Канада в сравнение с останалата част на света, което е най-видимо в северната част на страната, установи правителствен доклад, цитиран от Франс прес. Средногодишни температури са се увеличили с 1,7 градуса по Целзий от 1948 година насам. Това е два пъти по-голямо увеличение в сравнение със средното световно годишно покачване, което е 0,8 градуса, предава БТА. В северната част на Канада в близост до Арктическия кръг температурите са се увеличили средно с 2,8 градуса за споменатия период. Затоплянето може да достигне 6 градуса до края на столетието, предвиждат учени. Последиците от климатичните промени са многобройни - топене на ледовете, покачване на нивото на океана, наводнения, засушавания, топлинни вълни, горски пожари, които стават все по-чести.", "date": "2019.04.02", "title": "Канада се затопля два пъти по-бързо от останалата част на света"}
{"url": "https://www.24chasa.bg/novini/article/7378528", "text": "Участник в спречкване на пътя бе задържан вчера в Трето РУ в Пловдив, съобщиха от полицията. Около 20 часа полицейски патрул реагирал на получения по тел. 112 сигнал за случилото се на кръстовище между булевардите \"България\" и \"Васил Априлов\". 35-годишен водач на мотоциклет \"Ямаха\" и 19-годишният му спътник се оплакали, че докато изчаквали на червен сигнал на светофара, мъж слязъл от дачията си и им нанесъл удари. Двамата нямат сериозни наранявания. Предприето е издирване и в същата вечер в полицейския арест бил отведен 36-годишният шофьор на колата. Срещу него е образувано бързо производство по чл. 325, ал.3 от НК. По първоначални данни действията на мъжа били провокирани от засичане на пътя и отправени към него неприлични жестове от страна на мотористите. Предстои материалите по случая да бъдат внесени в прокуратурата.", "date": "2019.04.02", "title": "Шофьор бие мотористи, показвали му неприлични жестове"}
{"url": "https://www.24chasa.bg/novini/article/7378475", "text": "Броят на затворниците в Европа осезаемо е намалял между 2016 и началото на 2018 г., но осем страни, включително Франция, все още срещат \"сериозни проблеми поради свръхнаселеност\" на местата за лишаване от свобода. Това сочи проучване на Съвета на Европа, чиито резултати бяха огласени днес, предаде Франс прес, цитирана от БТА.  Броят на лишените от свобода през този период е намалял с 6,6 на сто - \"от 109,7 на 102,5 затворници на 100 000 жители\", показа разследване на Училището по криминология към Университета на Лозана, Швейцария, което подготвя за Съвета годишни доклади за хората, държани в затвори в Европа. Намаляването на затворниците е особено забележимо в страни като Румъния (минус 16 на сто), България (минус 15 на сто) и Норвегия (минус 11,6 процента). Броят на затворниците обаче се увеличава в Ирландия (плюс 25,4 на сто). Към 31 януари 2018 г. е имало общо 1 229 385 затворници в 44-те страни-членки на Съвета, отговорили на университетския въпросник. Близо половината от тях са в Русия, отбелязват авторите на доклада. Предишният, публикуван през март 2018 г., сочеше повишен брой на затворниците с 2,2 на сто - 859 102 души и дори 1,5 милиона, ако се добави оценка за затворниците в Русия, след като Москва не бе предоставила данни. Този път статистически данни не бяха получени от Турция, Белгия и Унгария. Анкара, извършила масови арести след неуспелия преврат през 2016 г., отговори на въпросника, но поради неотстранени навреме \"непълноти\" в данните те не бяха включени в изследването, уточнява университетът. Сред страните с най-много лишени от свобода са Русия (602 176 души), Обединеното кралство и Уелс (84 373), Полша (73 822) и Франция (69 596). Най-малко затворници има \"в северни страни като Германия и Холандия\", отбелязва ръководителят на изследването Марчело Аеби от Университета на Лозана. Най-тежки проблеми поради свръхнаселеност на затворите срещат Северна Македония (122 затворници на 100 места), Румъния (120) и Франция (116), показва анализът. Средноевропейският показател е 91 затворници на 100 места. Франция държи първенството по самоубийства в затворите (12,6 на 10 000 лишени от свобода) и по бягства (611). През 2017 г. европейските страни са отпуснали за своите затвори общо 20,2 милиарда евро. Средната дневна издръжка на един затворник в Европа е 67 евро, добавя АФП.", "date": "2019.04.02", "title": "Броят на затворниците в Европа е намалял, \nв 8 страни затворите са твърде пренаселени"}
{"url": "https://www.24chasa.bg/novini/article/7378560", "text": "\"Партия на зелените” осъди окончателно другата политическа формация с това име – ПП “Зелените”. Еколозите около Тома Белев, които са част от коалиция \"Демократична България\" ще трябва да сменят името си ПП \"Зелените\" на 21 април, защото е незаконно. Ако изберат отново да има зелено в името, отново ще ги съдим, предупреди говорителят на \"Партията на зелените\" Валентин Симов. Тези крадци на имена 11 г. се възползваха от невярно решение на Софийския градски съд при регистрацията им. Но три инстанции се произнесоха категорично, че законът е нарушен”, каза Валентин Симов. И обясни, че откраднатото име е подкопало доверието на българското общество в зелените и водело до объркване. Така се крадат легално гласове, каза още Симов. Обясни, ще това не е предизборен удар срещу опонент. Симов съобщи, че зелените ще се явят сами на европейските избори, а листата им ще бъде готова до дни, като тя ще се оглави от жена.", "date": "2019.04.02", "title": "\"Зелените\" до Тома Белев ползвали 11 г. незаконно името си"}
{"url": "https://www.24chasa.bg/novini/article/7378628", "text": "Бившият косовски премиер Байрам Косуми предлага четири \"малки балкански страни\" - Албания, Косово, Северна Македония и Черна гора, да формират \"модерна конфедерация\" с обща дипломация и армия, търговия и свободно движение на хора и стоки, съобщи агенция МИА. В авторски текст, публикуван днес от медиите в Прищина, Байрами казва, че една такава идея може да се реализира, защото тези страни изобщо нямали претенции една към друга, предаде БТА. \"Защо може да се създаде модерна конфедерация, когато албанците са съставна част от всяка държава и преобладаваща нация? Защото тъкмо албанците имат стратегически интерес да запазят независимостта и приятелските отношения със Северна Македония и Черна гора, тъкмо поради албанския фактор в тези държави и поради хегемонистичните апетити на Сърбия и политиките на влияние на другите\", пише Косуми, който беше премиер на Косово от 2005 до 2006 г. Според него обединяването на четирите малки държави би им спестило голяма част от бюджета, вкрючително в сферата на дипломацията. Той предлага четирите страни да имат общи дипломатически представителства, като едно посолство представлява и четирите страни. Байрам Косуми сега е ректор на университета в Гнилане и преподавател по журналистика в Прищинския университет.", "date": "2019.04.02", "title": "Бивш премиер на Косово: Албания, Косово, \nСеверна Македония и Черна гора да са с обща армия и дипломация"}
{"url": "https://www.24chasa.bg/novini/article/7378062", "text": "На 1 април започна въвеждането на реформата на данъка върху добавената стойност. Счита се, че данъците на предприятията ще се намалят безпрецедентно с близо 1 трилион юана, което ще е от голямо значение за стабилизиране на икономическия растеж, увеличаване на потреблението, засилване на пазарната жизненост и подобряване на заетостта, като допринесе за качественото развитие на икономиката като цяло, информира  „Новите мерки ще доведат до намаляване на данъчното бреме на предприятията с над 1 трилион юана, а на малките и мини предприятия – с 200 милиарда\", каза Уан Дзиенфан, директорът на Отдела за данъчната политика към Министерството на финансите на Китай. Не само предприятията, но и потребителите ще се възползват поевтиняването на горивото, електричеството, природния газ, автомобилите и т.н., което също е резултат от реформата на ДДС.", "date": "2019.04.02", "title": "Китай въвежда мерките за намаляване на данъците"}
{"url": "https://www.24chasa.bg/novini/article/7378651", "text": "“Корпоративната социална отговорност и опазването на околната среда са дълг на всяка модерна компания, която трябва да работи в синхрон с местните власти и институциите, за да се постигнат добри резултати в интерес на общността.“ Това заяви заместник министър-председателят по икономическата и демографската политика Марияна Николова по време на посещението си в най-голямата компания за открит добив и преработка на медни руди в България “Асарел-Медет”АД. Тя поздрави ръководството за усилията и направените инвестиции в съвременните и модерните технологии. Вицепремиерът Николова призова мениджмънта на предприятието и занапред да продължи с политиките си на отговорност към жителите на община Панагюрище и региона, съобщиха от пресслужбата на кабинета. Марияна Николова беше придружена от дванадесетокласници и единадесетокласници от паралелките за дуално обучение от Професионалната гимназия по индустриалните технологии, мениджмънт и туризъм в Панагюрище. 51 младежи се обучават по два или три работни дни седмично в реална работна среда в компанията.", "date": "2019.04.02", "title": "Марияна Николова посети \"Асарел-Медет\" в Панагюрище (Снимки)"}
{"url": "https://www.24chasa.bg/novini/article/7378687", "text": "На 6 април от 11 часа стартира пролетният залесителен сезон в Новата гора на София край Суходол. Това е един от най-мащабните проекти, който Столична община реализира вече трета година. Той е насочен към трансформация на пустеещ общински терен в зелен филтър край града. За реализацията му, Столична община осигурява фиданките, уредите за засаждане и ръкавиците, като за самото засаждане се разчита изяло на доброволци. Към момента в Новата гора на София има засадени 28 800 дръвчета от вида акация и дъб, информират от Столична община. За максимално улеснение на всички желаещи, които искат да засадят дръвчета в Новата гора на София край Суходол, Столична община разкрива извънредна автобусна линия в рамките на градския транспорт, с номер 56A. Началната спирка на линията е метростанция „Вардар“, а последната спирка е Новата гора на София. Рейсът обслужва граждани между 9 и 16 часа, с интервал от час и половина. Засажданията и този сезон ще се провеждат всяка събота и неделя от 10 до 16 часа и ще продължат, докато времето позволява. Повече информация за инициативата на Столична община – www.novatagora.bg", "date": "2019.04.02", "title": "28 800 дървета изграждат бъдещия зелен филтър край София"}
{"url": "https://www.24chasa.bg/novini/article/7378692", "text": "Земетресение с магнитуд 4 бе регистрирано днес в Егейско море, недалеч от турския курорт Бодрум, съобщи турската телевизия НТВ, като се позовава на Дирекцията за управление при бедствия и извънредни ситуации (АФАД). Трусът е регистриран около 11 ч. и е бил на дълбочина 6,28 километра, предаде БТА. Няма информация за пострадали хора и за нанесени материални щети.", "date": "2019.04.02", "title": "Земетресение с магнитуд 4 в Егейско море"}
{"url": "https://www.24chasa.bg/novini/article/7378694", "text": "Отвориха офертите, подадени в процедурата за възлагане на обществена поръчка с предмет \"Проектиране, доставка и строителство на междусистемна газова връзка Гърция-България\". Това стана на публично заседание днес в офиса на проектната компания \"Ай Си Джи Би\" /ICGB/ АД, съобщиха от компанията. Прогнозната стойност на обществената поръчка е 145 000 000 евро без ДДС, а срокът за изпълнение на поръчката е 18 месеца, считано от започване на изпълнението. Над 10 български и чуждестранни компании и обединения са проявили първоначален интерес към обществената поръчка и са подали документи в първа фаза на процедурата. Търгът се провежда като ограничена процедура. По правило само петима кандидати могат да продължат напред към втора фаза и подаване на оферти, обясни БТА. От допуснатите кандидати в посочения от възложителя краен срок са постъпили оферти от ДЗЗД \"АЙ ДЖИ БИ - 2018\" и J&P АВАКС, информираха от ICGB. Предстои да се разгледат техническите предложения за тяхната допустимост, поставяне на техническа оценка според показателите на методиката и отваряне на ценовите предложения, уточниха от ICGB. От ICGB предвиждат изборът на изпълнител да бъде осъществен през май, за да започнат строителните дейности през юни, се посочва в съобщението.", "date": "2019.04.02", "title": "Отвориха офертите в търга за строителството на интерконектора Гърция - България"}
{"url": "https://www.24chasa.bg/novini/article/7378683", "text": "Той се би за освобождаване на Алжир от френските колонизатори, помири раздираната от военен конфликт страна и води преговори с известен терорист. Но Абделазиз Бутефлика не можа да се справи с масовото недоволство от дългото му управление. Вчера кабинетът на Бутефлика обяви, че той се е съгласил да се оттегли, преди да изтече мандатът му на 28 април след 20 години като президент. Това беше отстъпка заради шестте седмици на масови протести, след като началникът на генералния щаб на армията и други влиятелни фигури започнаха да се обръщат срещу него. Бутефлика е известен с умението си да оцелява в политиката, но на 82 и отслабен от прекарания през 2013 г. инсулт, той изглежда подцени силата на неудовлетворението от застоя при управлението си. По време на кървавата война за независимост на Алжир той командва южния малийски фронт и през 1961 г. се промъква нелегално във Франция, за да се свърже с намиращи се в затвора водачи на освободителното движение. Впоследствие се превръща в олицетворение на революционера от Третия свят, който не се подчинява на Запад и е силен глас на движението на развиващите се страни. В разгара на Студената война той се изправя срещу фигури като Хенри Кисинджър и активно участва в работата на ООН, когато през 1974 г. е председател на Общото събрание. Бутефлика се прочува, когато преговаря с терориста Карлос Чакала и успява да освободи министрите на петрола, взети за заложници при нападението през 1975 г. срещу централата на ОПЕК във Виена и след това са откарани със самолет в Алжир. Но след атентатите от 11 септември Бутефлика твърдо застана на страната на САЩ в борбата срещу тероризма, най-вече за размяната на разузнавателни данни и военното сътрудничество. Става президент след най-тежкия период за тази институция, гражданската война между властите и ислямистите през 90-те години. След като идва на власт през 1999 г., Бутефлика успява да върне стабилността в страната, раздирана от убийства и недоверие. Бунтовниците тогава се свързват с Ал Каида и като метастази обхващат общосахарското екстремистко движение. По време на президентското му управление възрастта и здравословните проблеми вземат своята дан, а той и неговото обкръжение са разтърсени от корупционни скандали. Бутефлика не успя да създаде икономика, която да предложи достатъчна заетост на все по-многобройното младо население на Алжир, въпреки че страната е изключително богата на петрол и газ. В страна, в която държавното ръководство е обгърнато в тайна, никога не е било ясно дали управлението е изцяло в ръцете на Бутефлика или влиятелната армия командва парада. /БТА/", "date": "2019.04.02", "title": "Алжирският президент - от борец за свобода до обществен враг"}
{"url": "https://www.24chasa.bg/novini/article/7378726", "text": "Във Военнокосмическата академия „А.Ф. Можайски“ в Санкт Петербург е избухнала експлозия, съобщава РИА Новости, позовавайки се на представител на службите за спешна помощ в региона. Според първоначалната информация четирима курсанти са пострадали, информира  . Експлозията е избухнала в петия факултет на Можайската академия. В резултат на това стълбището се е срутило, като на третия етаж в момента са блокирани 15 души. Все още няма официално потвърждение от академията на тази информация. Военнокосмическата академия “А.Ф. Можайски“ е един от най-големите военни университети в Русия. Академията обучава служители на ВВС и други видове и клонове на въоръжените сили, както и федерални органи на изпълнителната власт.", "date": "2019.04.02", "title": "Експлозия в университет в Санкт Петербург, има ранени (Снимки, видео)"}
{"url": "https://www.24chasa.bg/novini/article/7378734", "text": "Подписка срещу дългите опашки от превозни средства, които се образуват често на ГКПП \"Дунав мост\", е организирана от три дни в интернет. До момента петицията е събрала близо 200 подписа, съобщи инициаторът й 39-годишният Васил Златев. По думите му по нищо не личи, че това е граница между две държави, които са в Европейския съюз. Проверките продължават дълго, работи се на едно-две гишета и от българска, и от румънска страна, което бави преминаването. Златев заяви, че решил да организира подписката, за да разбере какво мислят и останалите хора за тази толкова натоварена граница. Петицията в интернет ще бъде отворена за гласуване до 15 май тази година, след което ще бъде изпратена до отговорните институции.", "date": "2019.04.02", "title": "Подписка в интернет срещу честите опашки на \"Дунав мост\""}
{"url": "https://www.24chasa.bg/novini/article/7378732", "text": "Лидерът на партия \"Баткившчина\" Юлия Тимошенко заяви, че не възнамерява да подкрепя на втория тур на президентските избори в Украйна нито действащия президент Петро Порошенко, нито шоумена Володимир Зеленски, предаде ТАСС. На пресконференция в Киев тя каза, че \"страната се намира в състояние на криза, в състояние на крайна бедност, а институциите са в руини\". \"Смятам, че нито един от кандидатите, които по решение на Централната избирателна комисия отиват на втори тур, не е способен да се справи с предизвикателствата, които стоят пред страната\", заяви Тимошенко. \"Те не могат да спрат нито войната, нито нещастието\", каза тя. \"Затова не мога да поема отговорността\", добави Тимошенко цитирана от БТА. Лидерът на партия \"Баткившчина\" заяви, че сега усилията й ще бъдат насочени към това \"на втория тур никой да не може да фалшифицира изборите\". \"Задачата ни е да направим изборите честни\", обяви Тимошенко и добави, че партията й ще помага на всеки президент, когото избере страната, но едва след като минат предстоящите наесен парламентарни избори. \"Тогава ще започнем епохата на възраждане на тази страна, защото ние работихме не за президентските избори, ние работихме и ще продължим да работим за Украйна и украинците\", каза тя. По данни на украинската ЦИК във втория тур на 21 април ще участват кандидатът на партията \"Слуга на народа\" и шеф на киностудио \"Квартал-95\" Володимир Зеленски, получил 30,24 процента от гласовете, и действащият президент Петро Порошенко, подкрепен от 15,93 процента. Тимошенко определи резултатите на Порошенко като фалшифицирани. \"Твърдо мога да кажа, че що се отнася до резултатите му, изборите бяха фалшифицирани от украинския президент Петро Порошенко. И бяха не просто фалшифицирани, бяха изопачени\", каза тя на днешната пресконференция. Тимошенко заяви, че не вярва в украинското правосъдие и няма да оспорва изборните резултати, и призова привържениците си да се готвят за парламентарните избори наесен. Само няколко месеца преди президентските избори Тимошенко водеше в социологическите проучвания, отбелязва Асошиейтед прес.", "date": "2019.04.02", "title": "Юлия Тимошенко: Никой от кандидатите за президент на Украйна няма да се справи"}
{"url": "https://www.24chasa.bg/novini/article/7378725", "text": "Липсват данни шефът на Върховния касационен съд (ВКС) Лозан Панов да е нарушил съдебния закон, разпореждайки през м.г. проверка в апелативния спецсъд по дела срещу подсъдимите за подкуп Десислава Иванчева и Биляна Петрова. Това е установил Инспекторатът към Висшия съдебен съвет (ИВСС), който с тези заключения вчера е прекратил проверката срещу висшия магистрат. Съдебните ревизори посочват, че инспекцията им не е показала Панов да е погазил независимостта на апелативния спецсъд, да е оказвал натиск върху вътрешното убеждение на тримата магистрати, решавали за свободата на обвинените жени по време на проверката. Изключва се и положението да е накърнил престижа на съдебната власт. Съдия №1 бе даден на инспектората от ВСС на 14 декември. Това стана след писмо на 11 апелативни спецсъдии, в което те питаха ВСС дали Панов има тенденциозно отношение към техния съд. В отговор съдебните кадровици решиха Панов да бъде проверен, въпреки че в уточнение към писмото съдиите подчертаваха, че независимостта им не била засегната от проверката.", "date": "2019.04.02", "title": "Лозан Панов излезе чист от проверка на съдебния инспекторат заради Иванчева"}
{"url": "https://www.24chasa.bg/novini/article/7378747", "text": "Новата стратегия за закрила на детето бе представена на среща в Синодалната палата, съобщиха от пресцентъра на омбудсмана на Република България. Негово светейшество българският патриарх Неофит и архиереите от Светия синод на Българската православна църква - Българска патриаршия, се срещнаха с омбудсмана Мая Манолова. Тя е помолила Светия синод да изкаже мнение по отношение на документа. По време на приема е била споделена и идеята да бъдат създадени работни групи, така че бъдещата Стратегия да бъде така съставена, че да бъде възприета добре от българското общество. На срещата са присъствали Сливенският митрополит Иоаникий, Великотърновският митрополит Григорий, Ловчанският митрополит Гавриил, Пловдивският митрополит Николай, Варненският и Великопреславски митрополит Йоан, Неврокопският митрополит Серафим, Старозагорският митрополит Киприан, Врачанският митрополит Григорий, Видинският митрополит Даниил, Мелнишкият епископ Герасим, който е главен секретар на Светия синод, както и представители на Държавната агенция за закрила на детето и на Националната мрежа за децата. Целта на бъдещата Стратегия е да бъдат включени множество неправителствени организации във възпитанието на децата. \"Високо ще оценим вашата подкрепа, защото БПЦ, в периоди на разделение, е успявала да обедини българския народ\", са споделили представителите на държавните институции. По думите и на омбудсмана целта е да се повдигне широко обществено обсъждане при съставянето на Стратегията, така че след като тя бъде приета, да не създаде разделение в обществото, а напротив - да го обедини, за да може да се подпомогне възпитанието на българските деца и изграждането им като личности, посочат от БПЦ. Срещата е завършила с взаимни благопожелания и с надежда за бъдещо сътрудничество и съвместна работа.", "date": "2019.04.02", "title": "Манолова представи новата стратегия за закрила на детето пред патриарха и архиереите"}
{"url": "https://www.24chasa.bg/novini/article/7378224", "text": "Мъж от столицата наръгал свой авер след як запой. Кървавата сцена се разиграла в монтанското село Громшин, община Бойчиновци, около 14 часа в неделя. 54-годишният мъж бил на гости при свой приятел по чашка. След като яли и пили,  под вияние на алкохола, той се разярил, кръвта му кипнала и наръгал домакина с нож. Рукнала кръв, нападателят се изплашил, качил се в колата си „Шкода Фабия“ и отпрашил с мръсна газ. Ужасени от жестоката разпара съседи подали сигнал до полицията. Ченгетата го преследвали като във филмов екшън, настигнали го в село Ракево и опитали да го спрат. Той не се подчинил на вдигнатата палка и продължил по пътя си за София с бясна скорост. В Криводол изгубил управлението на колата си и се блъснал в ограда на къща. Заловили го врачанските полицаи и му закопчали белезниците. При проверката дрегерът отчел над 1, 81 промила алкохол в кръвта. Пострадалият мъж е откаран незабавно в болницата в Монтана. Лекарите установили, че ножът наранил белия му дроб. След извършена опецация, мъжът е стабилизиран. Настанен е за лечение в отделението по анестезиология, реанимация и интензивно лечение, като опасност за живота му няма. Полицаите незабавно започнали разследване по случая. Местопроизшествието е посетено от дежурна оперативна група, извършен е оглед и по случая е образувано досъдебно производство.", "date": "2019.04.02", "title": "Столичанин наръга свой авер след як запой в Монтанско"}
{"url": "https://www.24chasa.bg/novini/article/7378190", "text": "Турският президентски говорител Ибрахим Калън критикува днес противниците на турския лидер, които нарекоха евентуалното поражение на управляващата Партия на справедливостта и развитието (ПСР) в Анкара и Истанбул начало на края на епохата Ердоган, съобщи Хабертюрк. \"Някои отново се опитват да притоплят приказките за \"начало на края на Ердоган\", написа на страницата си в Туитър Калън. \"Утешават се със сценарии, които са далеч от истината. ПСР спечели 44,3 на сто от гласовете, а Републиканската коалиция - 51,6 процента. До 2023 година няма да има избори. Нека не превръщаме демократичната надпревара в идеологическа слепота\", добавя говорителят на турския президент Реджеп Тайип Ердоган, цитиран от БТА. В Турция в неделя се състояха местни избори, които ПСР спечели на национално ниво, но изглежда губи в големи градове като Анкара и Истанбул. Партията възнамерява да оспори резултатите в двата града заради нередности, които твърди, че е имало при изчисляването на гласовете.", "date": "2019.04.02", "title": "Говорител на Ердоган: Онези, които говорят за начало на края му, се утешават с недействителни сценарии"}
{"url": "https://www.24chasa.bg/novini/article/7378247", "text": "Посещението на папа Франциск в началото на май ще създаде доста неудобства за хората в София, стана ясно от думите на главния секретар на МВР Ивайло Иванов, цитиран от БТА. Причината - визитата на главата на Римокатолическата църква се смята за високорискова. За организацията на мероприятието вече има и създаден щаб. Едновременно с това започва работа и по сигурността на двата вота тази година, обобщи вътрешният министър Младен Маринов след отчета за работата на столичната полиция за миналата година. Като цяло в София полицията регистрира все по-малко престъпления, а разкриваемостта нараства. За още по-ефективната работа на униформените скоро в столицата ще има нови 85 патрулки. За разлика от Пловдив, в София няма толкова проблеми с катастрофите. Въпреки това жертвите са с 14 повече спрямо 2018 година. Голяма част от тези инциденти стават на пешеходни пътеки. А една от причините - малкото пътни полицаи. Повечето от тях били ангажирани с осигуряването на трасета на делегации и сигурността по различни мероприятия.", "date": "2019.04.02", "title": "Затварят част от София заради посещението на папата"}
{"url": "https://www.24chasa.bg/novini/article/7378245", "text": "Гранични полицаи от РДГП – Русе задържаха шофьор, опитващ се да напусне страната след пътно-транспортно произшествие с пострадал български гражданин. Снощи в 20.17 ч. в РДГП Русе е получен сигнал от ОДМВР Велико Търново, че малко преди това в района на село Самоводене, на главен път Велико Търново – Русе, неустановен товарен автомобил е блъснал 47-годишен пешеходец, който е откаран в болница. В 21.50 ч. граничен полицейски наряд в района на ГКПП Дунав мост Русе е установил в колоната изчакващи да преминат автомобили турски камион със счупен десен фар. Граничните полицаи са задържали водача – 60-годишен турски гражданин. В 4 часа тази сутриншофьорът е предаден на служители от ОДМВР В. Търново.", "date": "2019.04.02", "title": "Задържаха шофьор на границата, опитал да напусне страната, след като блъснал мъж"}
{"url": "https://www.24chasa.bg/novini/article/7378248", "text": "Генералният секретар на НАТО Йенс Столтенберг изпрати съобщение до румънския президент Клаус Йоханис по повод отбелязването на 15 години от присъединяването на Румъния към Северноатлантическия алианс, предаде Аджерпрес. \"Тази година отбелязваме 15 години от присъединяването на Румъния към НАТО, най-силния алианс в историята. Разширяването на НАТО беше голям успех, катализатор за стабилността и просперитета. Обогати нашия алианс с нови гласове, нов опит и нови способности\", се посочва в посланието на Столтенберг, информира БТА. Той изтъква, че \"Румъния е силен и ангажиран съюзник\", който допринася за общата сигурност и съвместната отбрана и участва в мисии и операции на алианса. Столтенберг напомни за приноса на Румъния в мисиите в Афганистан и Косово, за участието й в многонационалната бойна група в Полша и за приемането на елементи от противоракетния щит. Генералният секретар на НАТО също така приветства плановете на Румъния до отдели 2 процента от брутния вътрешен продукт за отбрана тази година и да модернизира въоръжените си сили през следващите 10 години. \"Румъния разбира, че в един все по-непредсказуем свят трябва да инвестираме повече в нашата отбрана и трябва да останем солидарни, за да гарантираме сигурността на нашите граждани. Сигурността представлява фундаментът на нашата свобода и просперитет. Благодаря на всички вас за особения принос към нашия алианс\", подчертава в заключение Столтенберг. По-късно днес президентът Клаус Йоханис и премиерът Виорика Дънчила ще участват в тържествено заседание на двете камари на парламента, посветено на 15-тата годишнина от присъединяването на страната към НАТО и 70-тата годишнина от създаването на Северноатлантическия алианс.", "date": "2019.04.02", "title": "Столтенберг поздрави Румъния за 15-тата годишнина от влизането й към НАТО"}
{"url": "https://www.24chasa.bg/novini/article/7378257", "text": "Инспекторите на НАП започнаха проверки в търговските обекти за спазването на последните изисквания към касовите бележки и подаването на данни за продажбите. От вчера всяка регистрирана по ДДС фирма, която не използва софтуер за управление на продажбите трябва да отпечатва на касовите си бележки QR код, а фискалното устройство да изпраща данни в НАП за всеки фискален бон в реално време. Това съобщиха от пресцентъра на НАП. Нерегистрираните по ДДС имат срок до края на юни, а използващите софтуер за продажбите до края на септември, в който да приведат дейността си в съответствие с новите правила. Потребителите вече могат да проверят дали касовата им бележка е истинска с обновеното мобилно приложение на НАП, достъпно безплатно за устройства с операционни системи IOS и Андроид. Приложението позволява и регистрация на фискални бонове в лотарията на НАП с голяма награда 50 000 лв. До момента 135 000 фискални устройства и принтери вече отговарят на новите изисквания, като броят им е дори по-голям от първоначалните очаквания, допълват от НАП. „Проверките във всеки обект на регистрирано по ДДС лице от вчера имат за цел да установят дали касовият апарат е сменен и ако не е, използва ли се в обекта софтуер за управление на продажбите“ каза по повод на контролните мерки на НАП Спас Шишков, директор на „Фискален контрол“.", "date": "2019.04.02", "title": "НАП проверява за новите касови апарати"}
{"url": "https://www.24chasa.bg/novini/article/7378278", "text": "Първа пациентка от чакащите за белодробна трансплантация вече е във Виена, информира  . Според здравните власти, за Австрия е отпътувала и друга болна. Развръзката идва, след като две години чужди клиники отказваха да приемат български пациенти за белодробни трансплантации. Подобни операции у нас не се правят. В последните месеци няколко души починаха в чакане на лечение. Едва преди два месеца от Виенската многопрофилна болница се съгласиха да приемат няколко българи за прегледи. Целта е да се направи оценка на състоянието им и на възможностите за присаждане на бял дроб. След това ще се прецени дали нашите пациенти да бъдат включени в списъка на чакащите за трансплантация в чуждата болница.", "date": "2019.04.02", "title": "Първа пациентка от чакащите за белодробна трансплантация вече е във Виена"}
{"url": "https://www.24chasa.bg/novini/article/7378282", "text": ", предаде Франс прес. Няколко стотици фенове на рапъра се бяха събрали да отдадат почит на убития рапър близо до мястото, където беше застрелян, предава БТА. При неустановени още причини малко след 20:00 часа местно време са избухнали сблъсъци. Полицията на Лос Анджелис отрече слуховете, че е имало експлозия или че са били чути изстрели. Деветнадесет души са били откарани в болница, двама от които в критично състояние. На бдението е станала блъсканица и някои от пострадалите е могло да са станали жертва на хладно оръжие. Но нямало никакви доказателства за рани от огнестрелно оръжие, твърдят полицейски източници. Тридесет и три годишният Нипси Хъсъл беше застрелян от упор пред магазина си за дрехи от мъж, избягал с кола от местопрестъплението. Той все още не е задържан, но е бил идентифициран от полицията и в момента тя усилено го издирва.", "date": "2019.04.02", "title": "Сблъсъци с 19 ранени белязаха бдението на убития рапър Нипси Хъсъл"}
{"url": "https://www.24chasa.bg/novini/article/7378310", "text": "Промишлените цени в ЕС през февруари са нараснали с 0,2 на сто и с 0,1 на сто в еврозоната (спрямо 0,3 на сто през януари и в двете зони, сочат предварителни данни на Евростат, цитирани от БТА.  България е сред страните с най-голямо месечно покачване на показателя (+1,5 на сто, спрямо +0,2 на сто през януари). На годишна основа промишлените цени в ЕС са се увеличили с 3,1 на сто, а в еврозоната - с 3 процента. В България годишното покачване е 4,1 на сто. През февруари на месечна основа са се повишили цените в еврозоната в енергийния сектор (+0,2 на сто) и в инвестиционните и дълготрайните потребителски стоки (+0,1 на сто). При нетрайните потребителски стоки показателят е останал без промяна, а се е понижил с 0,1 на сто при междинните стоки. В целия промишлен сектор с изключение на енергетиката цените са останали стабилни. На месечна основа най-голямо увеличение на промишлените цени има в Словакия (+1,8 на сто), България (+1,5 на сто), Латвия и Гърция (+1,2 на сто), а най-голям спад - в Естония (-1,5 на сто), Дания (-0,6 на сто) и Португалия (-0,5 на сто). На годишна основа най-много са скочили промишлените цени в Латвия (+6,6 на сто), Кипър (+6,5 на сто), Румъния (+6,4 на сто) и в Белгия (+5,9 на сто). Никоя страна не отчита спад на показателя за една година.", "date": "2019.04.02", "title": "България е сред страните с най-голямо месечно покачване на промишлените цени"}
{"url": "https://www.24chasa.bg/novini/article/7378350", "text": "Европейската комисия одобри днес отпускането на 33 милиона евро от бюджета на ЕС за изграждането на връзката между газопроводите на България и Гърция, предаде БТА. Средствата ще послужат за строителството на газопровод с дължина 182 километра между Комотини и Стара Загора. Газопроводът е европейски проект от общ интерес за целите на енергийния съюз, отбелязва ЕК. Газовите системи на двете държави ще бъдат свързани за първи път и това се очаква да доведе до разнообразяване на енергийните източници в региона, с повишаване на енергийната сигурност. По-голямото съревнование на пазара на газ ще доведе до по-ниски цени за потребителите, допълва комисията.", "date": "2019.04.02", "title": "ЕК отпусна 33 млн. евро за газовата връзка между България и Гърция"}
{"url": "https://www.24chasa.bg/novini/article/7378241", "text": "Съдийската колегия на Висшия съдебен съвет (ВСС) спаси от наказание за бавно правосъдие съдия Мирослава Тодорова. През февруари тричленен състав с докладчик Красимир Шекерджиев предложи на съдийката от Софийския градски съд да бъде отрязана заплата с 10% за 6 месеца. Колегията обаче не се съгласи. Шефът на Върховния административен съд (ВАС) Георги Чолаков на закрито заседание е поискал Тодорова да бъде понижена като съдия в Софийския районен съд за 1 г. По време на дебатите било предложено и друго наказание за съдийката - \"понижаване в ранг\". След изслушването й и няколко отлагания, едно изрично пожелано от шефа на Върховния касационен съд (ВКС) Лозан Панов, днес кадровиците стигнаха до финала на казуса. Да бъде понижена за 1 г. в Софийския районен съд поискаха 6 членове на ВСС (Георги Чолаков, Драгомир Кояджиков, Боян Новански, Боян Магдалинчев, Стефан Гроздев и Вероника Имова), но за да се приеме решение са необходими 8 гласа. Срещу този вариант на наказанието се обявиха Панов и членовете на ВСС Олга Керелска, Атанаска Дишева, Боряна Димитрова, Даниела Марчева, Севдалин Мавров и Цветинка Пашкунова. Не мина и наказанието за Тодорова \"понижаване в ранг\" с 5 гласа \"за\" и 8 \"против\". Третото предложение било най-леката от възможните санкции - \"забележка\". Него подкрепиха само 4-ма кадровици - Панов, Пашкунова, Керелска и Дишева. Тодорова бе изправена на дисциплинарен съд през 2016 г. по искане на Инспектората към ВСС за системни забавяния. Съдебните ревизорите провериха цялата работа на Тодорова, когато правораздаваше в Софийския районен съд, и установиха забавяния по стотици дела. Преди това инспекторите получиха сигнал срещу съдийката от главния прокурор Сотир Цацаров във връзка с искане на прокуратурата за разкриване на банкова тайна. Делото било по реда на Закона за кредитните институции. Съдът е длъжен да го реши за 24 ч, но Тодорова се забавила с месец. Решението за липса на наказание на съдийката може да бъде атакувано от инспектората пред ВАС.", "date": "2019.04.02", "title": "Неочаквано! ВСС спаси съдия Мирослава Тодорова от наказание"}
{"url": "https://www.24chasa.bg/novini/article/7378354", "text": "Огромни надуваеми гърди започнаха да се появяват в различни части на Лондон в рамките на кампания, свързана с насърчаване на кърменето от страна на британските майки, съобщава в.\"Метро\". Акцията възнамерява да бъдат снети табутата относно кърменето на бебета на публични места. Надуваемите гърди, използвани в кампанията, са с различна големина, варираща от 3 до 6 метра. Изобразената женска анатомия е с различни цветове на кожата. Проведени проучвания във Великобритания сочат, че 45 процента от британските майки изпитват неудобство да кърмят своите пеленачета на публични места заради натрупани предубеждения в обществото, предава БТА. Гигантски надумваеми гърди бяха окачени на култови обектив в столицата, като Лондонското око, небостъргача \"Шард\", Уестминстърския дворец и др. ", "date": "2019.04.02", "title": "Огромни надуваеми гърди се появиха в \nЛондон, насърчават кърменето (Снимки)"}
{"url": "https://www.24chasa.bg/novini/article/7378266", "text": "Върховната административна прокуратура (ВАП) е завела над 100 дела срещу общините заради нарушения в приети от тях нормативни уредби. Голяма част от тях са заради глоби, въведени от общинските съвети по места, които са в пъти по-високи от посочените в Закона за движение по пътищата. В него например се предвижда от 50 до 200 лв. глоба за паркиране на коли в зелени площи (паркови и градини), а в някои общински наредби тя достига до 500 лв. При проверка на ВАП подобни противоречия са открити между наредбите, гласувани от общините, и Закона за управление на отпадъците за санкциите срещу граждани, които хвърлят боклуци в градинки и паркове. Драстично по-високи са и глобите, определени от доста от общините за собственици на кучета, които ги извеждат без нашийник или намордник, водят ги на забранени места (обозначени със знаци) и на детски площадки. В част от случаите по закон глобата е 100 лв., а общините налагат 5 пъти по-висока - 500 лв. До момента прокурорите от ВАП, чийто административен ръководител е зам. главният прокурор Ася Петрова, са открили 157 наредби на общинските власти, в които са допуснати нарушения. Проверките продължават и не е изключено да има още дела. Голяма част от общините у нас разрешават разполагането на кафенета, сладкарници и други покрити обекти в паркове и градинки в противоречие със Закона за устройството на територията (ЗУТ), съобщиха вчера от ВАП. В тях може да има само места за спорт и забавления - площадки за игра, катерушки, мрежи и др., но не и покрити заведения. Нарушения има и по отношение на разрешената площ на преместваемите обекти в парковете и градините. Според закона те могат да заемат до 10 на сто от площта на имота, но на практика това изискване не се спазва. Според източник на \"24 часа\" има  случаи, в които тези обекти заемат 50-60 на сто от площта на имота. Проверката показва още, че на много места в страната общините събират наем за ползване на терени, а не такса, както е регламентирано в Закона за местните данъци и такси. Така се компрометират интересите на общината. За да се взема наем, трябва да е сключен договор, а за събиране на таксата - не, обясняват от прокуратурата. Оказва се, че в общинските наредби има вратички за промяна на предназначението на съществуващи озеленени площи, което е забранено от Закона за устройство на територията. Той допуска изключение само за части от имоти, които не са обособени и реализирани като зелени площи, и то за изграждане на елементи на техническата инфраструктура или на специални обекти, свързани с отбраната и сигурността на страната. Според прокурорите в общините масово не правят това разграничение и допускат промяна в предназначението на площите. Засечени са и случаи кметове да дават право на други от служители от общината да издават наказателни постановления за налагане на санкции. Заради нарушението глобите после може да паднат в съда и на практика нарушителят да се измъкне. Ако прокуратурата спечели делата, които е завела, оспорваните общински наредби трябва да бъдат ремонтирани или отменени.", "date": "2019.04.02", "title": "Общините налагат по-високи глоби от КАТ"}
{"url": "https://www.24chasa.bg/novini/article/7378054", "text": "Националният природен резерват Улун в провинция Съчуан извърши мащабно проучване на броя на дивите панди и техния хабитат. Тази година Китай отбелязва 150 годишнината от откриването на пандата за науката, информира Изследването е проведено върху площ от 1032 кв.км потенциални и реални местообитания. Учените са събрали данни за тяхното ДНК и друга информация. Проучването се очаква да помогне за проследяването на динамичните промени в поведението на пандите през различните сезони и години, както и да се разбере точният брой на популацията и съотношението при половете на дивите панди. Голямата панда е открита за науката преди 150 години, но едва през 1978 г. учените в страната и чужбина започват изследвания чрез наблюдения на този вид в природния резерват Улун, познат още като „родното място на голямата панда\". Те прекарват 8 години в установяването на седем маршрута на площ от 35 квадратни километра, по които проследяват дейността на дивите панди и тяхното поведение, което води до събирането на огромна информация за вида. През 1980 г, китайското правителство си сътрудничи със Световния фонд за дивата природа в създаването на „Китайски център за опазване и изследване на голямата панда\", целящ спасяването на застрашения вид. Оттогава насам, центърът е отгледал голям брой панди в плен по различни програми за развъждането им. Крайната цел обаче е връщането им в природата. Пандите са едни от най-застрашените видове животни на планетата. По-малко от 2000 живеят в дивата природа, голяма част от тях в провинции Съчуан и Шаанси. В плен се отглеждат 375 панди до края на 2013 г.", "date": "2019.04.02", "title": "Защитата на пандата в Китай дава плодотворни резултати"}
{"url": "https://www.24chasa.bg/novini/article/7378387", "text": "НАТО отбелязва във Вашингтон своята 70-годишнина, но има някаква ирония в това, че честванията \"ще открие\" най-големият критик на този алианс - Доналд Тръмп, който днес ще се срещне с генералния секретар на пакта Йенс Столтенберг. Бившият премиер на Норвегия, чийто мандат начело на Организацията на северноатлантическия договор току-що бе удължен до 2022 г., ще се срещне днес в Белия дом с Тръмп в навечерието на двудневна министерска среща на пакта в американската столица. При положение, че \"руската заплаха\" е новият главен приоритет за 29-те държави членки, американският президент има една-единствена мисъл в главата, когато става дума за НАТО: по-добро разпределение на \"бремето\", така че европейските страни да допринасят повече за общата отбрана, а да не разчитат на астрономическите разходи за отбрана на Америка. От встъпването си в длъжност в началото на 2017 г., републиканецът милиардер не спря да притиска съюзниците си, като понякога изглежда поставяше под съмнение дори ползата от пакта и основния му стълб - чл.5, който предвижда при нападение срещу страна членка останалите да й се притекат на помощ. Тръмп настоява всяко от правителствата на страните членки да поеме своя дял от отговорностите, като най-късно до 2024 г. започне да отделя 2 процента от БВП за отбрана в съответствие с приетото преди пет години правило. На първо място се има предвид Германия, която все още е твърде далеч от целта - през 2024 г. тя планира да има 1,5 процента за отбрана. \"Очаквам Германия да спазва ангажиментите, поети заедно с останалите членки на НАТО\", заяви в Брюксел Йенс Столтенберг, преди да отлети за САЩ, повтаряйки американските искания. Но германският външен министър Хайко Маас, който признава, че европейците трябва да \"направят повече\" за своята сигурност, в същото време изглежда смята, че Берлин прави достатъчно голямо усилие. Явно имайки предвид тревогите на Доналд Тръмп, на конференция в Ню Йорк Маас разкритикува \"публичните дебати за споделяне на бремето в НАТО\", като отбеляза, че те \"предизвикват несигурност в момент, когато Русия поставя на изпитание единството ни, сега и завинаги\". Създаден, за да възпира Съветския съюз в Европа, алиансът и днес е изправен срещу Русия в напрегната международна обстановка на нова Студена война. Затова според ръководителя на американската дипломация Майк Помпейо, който ще се срещне със своите 28 колеги на по-скоро скромните чествания, страните членки трябва \"да обявят нова поредица от общи мерки срещу Русия заради действията й в Крим\", украинския полуостров, който тя анексира през 2014 г. \"Ще обсъдим как да увеличим присъствието си в Черноморския регион. Ще извършваме повече наблюдение и ще има повече военни кораби на НАТО в Черно море\", посочи вчера американският посланик в алианса Кей Бейли Хътчисън. На министерската среща може да бъде обсъждан и спорът между Турция и САЩ, две страни членки на НАТО, заради желанието на Анкара на купи руската противовъздушна система С-400. В навечерието на срещата Вашингтон засили натиска срещу Анкара, като замрази всякакви доставки на Турция на американски изтребители Ф-35.", "date": "2019.04.02", "title": "Тръмп дава старт на честванията за 70-годишнината на НАТО, която обича да критикува"}
{"url": "https://www.24chasa.bg/novini/article/7378383", "text": "Клипче с нахално козле, което прережда децата и се качва в училищен автобус стана хит в интернет, предава агенция ЮПИ. На кадрите, заснети от Меган Макай в град Хибър сити в щата Юта се вижда как дечица се редят на опашка, за да се качат през предната врата на училищен автобус, предаде БТА. Изведнъж се появява козлето Танго, което е известно на местните хора със своята общителност. То просто иска да бъде част от групата и прережда опашката. Мъж се опитва да препречи пътя му, но то с нахалство успява да се вмъкне във возилото. Налага се една преподавателка да го изнесе на ръце и да го положи на улицата.", "date": "2019.04.02", "title": "Изхвърлиха нахално козле от училищен \nавтобус в САЩ (Видео)"}
{"url": "https://www.24chasa.bg/novini/article/7378393", "text": "Водачът на листата на БСП за европейските избори Елена Йончева внесе в Министерство на енергетиката искане за предоставяне на информация за концесията за добив на въглища в Пернишкия въглищен басейн. Това съобщава партийният пресцентър. В събота тя и председателят на БСП Корнелия Нинова заедно с народните представители от региона Станислав Владимиров и Любомир Бонев посетиха Дивотино, където кметът е обяснил, че фирма, свързана с Христо Ковачки, унищожава земеделски земи в района, се посочва в прессъобщението. \"Хората от селото отиват, за да обработват своите ниви и установяват, че ги няма. Това са около 200 декара унищожена обработваема земя\", е коментирала Йончева, цитирана в информацията. Тя е добавила, че при извършената проверка са установени \"чудовищни закононарушения\" в случая със село Дивотино. По думите на Йончева, концесията на фирма \"Мини Открит Въгледобив\" ЕАД е изтекла на 13 юни 2014 г. Според жителите на селото обаче дейността й не е прекратена и добивът се е извършвал незаконно година и половина след това. \"На 1.03.2016 г. концесията е подновена със задна дата, а това противоречи на всякаква правна логика\", е подчертала водачът на листата на левицата за евровота. Тя е допълнила, че на последното си заседание правителството \"Борисов 2\" е прехвърлило правата на старата фирма към нова, отново свързана, според хората, с Христо Ковачки. \"Новата фирма е \"Мин индъстри\" ООД, тя е с капитал два лева и най-скандалното е, че прехвърлянето на правата към нея става без конкурс\", е обяснила Йончева. Тя е посочила, че общественият натиск е голям и заради това мината е прекратила своята дейност. Земята на хората, обаче е унищожена. По думите й, цитирани в съобщението, \"правителството на Бойко Борисов облагодетелства фирми, които унищожават българската земеделска земя.\" Депутатът от БСП Крум Зарков е коментирал, че у нас \"концесия\" се е превърнала в мръсна дума и в символ на грабеж. \"Този случай е христоматиен пример за схемата - хора с пари помагат на една власт да се закрепи, за да върне тя услугата след това. Тук става дума за узаконяване със задна дата и позволяване на прехвърляне на фирма, която има огромни задължения към хазната\", е добавил той.", "date": "2019.04.02", "title": "Елена Йончева поиска информация за концесията за добив на въглища в Пернишкия въглищен басейн"}
{"url": "https://www.24chasa.bg/novini/article/7378375", "text": "Окръжна прокуратура – Кюстендил е постигнала осъдителна присъда спрямо П. А. и Н.Г. по обвинение за извършване на блудствени действия с цел да възбудят полово желание без съвкупление с 13-годишно дете. П. А. бил втори баща на детето, а Н. Г. бил негов вуйчо. Подсъдимият А. е от Бобов дол и през пролетта 2015 г. живеел на семейни начала с И. С. Двамата имали малко дете, а жената имала и 13-годишна дъщеря Г. С. от предишен мъж.  На 25 март 2015 г., на рождения ден на малкото дете, в апартамента имало гости. Сед като те си тръгнали П. А. казал на доведената си дъщеря да дойде \"за малко в хола\". Когато момичето дошло, казал му да се съблече. Детето се уплашило и отказало да го направи. Тогава П. А. приближил Г.С. и започнал да я опипва. Силно притеснена тя успяла да избяга и отишла при майка си в кухнята, като й разказала за случилото се. Последвал скандал между двамата възрастни, като подсъдимият заплашил жена си да не се оплаква в полицията, \"за да не стане по-лошо\". Поради тази причина жената не посмяла да се обърне към органите на реда. Няколко седмици по-късно – на 12 април, подсъдимият П. А. бил заедно с жена си и децата на гости в с. Яхиново, за Великденските празници. Следобед към тях се присъединил и Н. Г., вуйчо на тринадесетгодишната Г. С. Всичките били на маса в двора. По едно време П.А. и Н.Г. влезли в къщата, като единият от тях през прозореца махнал с ръка и направил знак на Г.С. да отиде при тях, което момичето сторило. Това нейно отиване не било забелязано от никой от присъстващите в двора. Влизайки в стаята на първия етаж, Г.С. заварила двамата мъже, които били със свалени панталони, само по долно бельо. П.А. я приближил и въпреки оказаната от нея съпротива свалил дрехите й. Около един час подсъдимите извършвали блудствени действия с малолетното момиче. Свидетел на случващото се станал един от гостите, който през прозореца видял П.А. и Н.Г., както и действията им спрямо Г.С. Мъжът влязъл в къщата, казал на подсъдимите да оставят детето, след което подал сигнал на телефон 112. Съдебното производство се е провело по реда на съкратеното съдебно следствие, при което подсъдимите са признали изцяло фактите по обвинителния акт и направили пълни самопризнания. Двамата са били признати за виновни от съда за извършеното от тях престъпление. На П.А., който е многократно осъждан, е наложено наказание 8 г. затвор при строг режим на изтърпяване. Другият подсъдим Н.К., също осъждан, е с наказание четири години затвор при общ режим на изтърпяване. Размерът на тези наказания е определен след приложена редукция с 1/3.", "date": "2019.04.02", "title": "Осъдиха вуйчо и пастрок за блудство с 13-годишно дете"}
{"url": "https://www.24chasa.bg/novini/article/7378404", "text": "За Министерството на образованието и науката развиването на уменията в училище е изключително важно. Именно там децата трябва да имат възможността да разкриват всички свои таланти, особено тези, свързани с фундаменталните дисциплини като математиката и природните науки. Това каза заместник-министърът на образованието и науката Таня Михайлова на откриването на 47-ата пролетна конференция на Съюза на математиците в България, съобщи пресцентърът на МОН. По думите й учителите са тези, които провокират интереса към една или друга област, а правилният път в преподаването е да се заложи на компетентностния подход. По този начин дори в сложна наука, като математиката, се открива връзката със заобикалящия свят. Така тя става лесна, достъпна и интересна за учениците. Таня Михайлова е заявила, че трябва да се положат много усилия в работата с учениците от прогимназиалния етап, защото на тази възраст се проявяват техните таланти. Съюзът на математиците в България организира всяка година своята пролетна конференция. На нея се събират учители и експерти по математика и информатика в областта на средното образование, университетски преподаватели и представители на бизнеса, за да обсъдят предизвикателствата, които са на дневен ред в областта на математиката и информатиката. Основните теми на тазгодишната конференция са за съвременното обучение по математика, за информатиката и информационните технологии в средното и висшето образование, както и за квалификацията на учителите.", "date": "2019.04.02", "title": "Таня Михайлова: Компетентностният подход\nс математиката я прави лесна за учениците"}
{"url": "https://www.24chasa.bg/novini/article/7378385", "text": "„Трийсет години след катастрофалното земетресение в град Спитак аз нося в сърцето си Армения с нейния горд народ, с нейната воля да преодолее трагедията и да продължи напред. Щастлив съм, че съм успял да помогна и аз на тази страна.” Това каза председателят на парламентарната Комисия по културата и медиите Вежди Рашидов днес на церемонията, на която посланикът на Армения Н.Пр. Армен Саргсян му връчи специален сертификат заради изключителната помощ, която той е оказал на Армения в онзи така труден момент след земетресението на 7 декември 1988 година. Вежди Рашидов, който е почетен гражданин на Армения, дойде за церемонията в посолството със златния орден за заслуги в областта на културата, който му беше връчен през 2012 година в Ереван, съобщават от Комисията по културата и медиите. Той разказа историята на дарението от 60 хиляди долара, което заедно със своя приятел – големия художник Георги Трифонов правят на Армения след унищожителното земетресение, взело 25 хиляди жертви. „Двамата пътувахме за откриване на наша изложба в Академията Лалит Кала в Индия през Москва и на летището в руската столица чухме страшната новина за трагедията, взела толкова много жертви в Спитак и други градове, сринала цяло училище с двеста деца вътре и потопила в скръб цяла Армения. Спонтанно решихме, че всички пари от продажбите на творбите ще дарим за Армения. Предстоеше ни още една изложба в Париж, а след това външното министерство в Москва ни покани за друга изложба и откупи наши творби. И така се събраха 60 хиляди долара, които дарихме. Шест седмици след трагедията бяхме в най-пострадалия град - Спитак. Никога няма да забравя две неща от този ден – масовите гробове на хилядите жертви и децата, останали сираци, които ни наобиколиха и ни прегръщаха. Инстиктивно бръкнах в джоба си да им дам пари, но тези деца не искаха пари – те искаха човешка нежност. Никога няма да забравя този момент. Тогава ни удостоиха със званието почетен гражданин на Армения и приех признанието с голямо вълнение.” Посланик Саргсян заяви, че Армения има в лицето на Вежди Рашидов голям приятел. „Вие двамата с Георги Трифонов се притекохте на помощ първи и в много труден момент, а България и българските спасители от Червения кръст се отзоваха веднага за спасителните акции в Армения, точно българи извадиха живи изпод развалините пострадали хора и те са живи и до днес. Десетки български граждани тогава направиха и парични дарения” , каза Армен Саргсян. Армения и до днес пази спомена за всички, които са й помогнали в този толкова труден момент.", "date": "2019.04.02", "title": "Вежди Рашидов: 30 години нося в сърцето си Армения с нейния горд народ и воля (Снимки)"}
{"url": "https://www.24chasa.bg/novini/article/7378421", "text": "Имаме категоричното намерение до 6 май да бъде възстановен статутът на Висшето военновъздушно училище „Георги Бенковски“ – Долна Митрополия. Това е необходимо, за да може учебното заведение да предоставя добре подготвени кадри във връзка с модернизацията на Военновъздушните сили. , съобщиха от пресцентъра на Министерството на отбраната. На срещата с ръководството на факултета присъстваха още началникът на отбраната генерал Андрей Боцев, командирът на Военновъздушните сили генерал-майор Цанко Стойков, заместник-министърът на отбраната Атанас Запрянов, председателят на комисията по отбрана в НС Константин Попов. С подкрепата на Министерски съвет в последните две години се работеше активно за възстановяването на статута на военновъздушното училище, закрито през 2002 г., подчерта министърът на отбраната Красимир Каракачанов. Изпратено е писмо до Националната агенция за оценяване и акредитация. Предстои да излезе нейното становище, след което с решение на Министерски съвет и Народното събрание статутът му може да бъде възстановен, допълни министърът на отбраната. Пред журналисти Красимир Каракачанов посочи, че вече са отпуснати средства за частичен ремонт и възстановяване на най-необходимата част от инфраструктурата на ВВВУ „Георги Бенковски“. Има още перспективи за неговото развитие, една от които е изграждане на център за обучение на пилоти, с подкрепата на чужди компании. След модернизирането на техниката на ВВС имаме твърдото намерение ремонтът и поддръжката да се извършват поне частично в България, в завода в Пловдив, а ВВВУ да предоставя високо подготвени, професионални, добре обучени кадри за българската авиация. „Това, което сме поискали в последните две години, се случи, тъй като министър-председателят, министърът на финансите и моите колеги имат ясното разбиране за необходимостта от модернизация на въоръжените сили, за купуване на нова техника и квалификация и подготовка на личен състав“, каза министърът на отбраната и благодари на колегите си в правителството за разбирането.", "date": "2019.04.02", "title": "Каракачанов: Има перспектива да се изгради център за обучение на пилоти в Долна Митрополия"}
{"url": "https://www.24chasa.bg/novini/article/7378432", "text": "Митничари са задържали повече от 19 000 л спирт, обявен като препарат за почистване, на ГКПП при Дунав мост 2 при Видин - Калафат. Това съобщават от Агенция \"Митници\". Незаконно пренасяната стока е открита при проверка на излизащ от страната товарен автомобил. В описаните транспортни документи на автомобила е посочено, че стоката е професионален препарат за почистване на под и се изнася от България за Холандия. Проверка на митнически служители е открила в товарния автомобил 88 бр. пластмасови бидона прозрачната течност, описана като професионален обезмаслител - препарат за почистване, с миризма на спирт. При тест с денситометър е установено, че течността в бидоните е етилов алкохол с 96.6 алкохолни градуса. Общото количество от 19 360 л прозрачна течност с мирис на спирт е иззета на основание нарушение на чл. 126, ал. 1 от ЗАДС.", "date": "2019.04.02", "title": "19 000 литра спирт, обявен като препарат за почистване, иззеха на Дунав мост 2 (Снимки)"}
{"url": "https://www.24chasa.bg/novini/article/7378450", "text": "Толтаксите няма да се отразят сериозно на цените на стоките, каза пред журналисти днес в Сливен министърът на регионалното развитие и благоустройството Петя Аврамова. Според нея, твърденията за голямо увеличение, са спекулация, предаде БТА. Тя обясни, че логиката на определяне на толтарифите е следната - в категорията от 3.5 до 12 тона, които са най-масовият транспорт и осъществяват вътрешния превоз на стоки, да бъдат с по-ниски тарифи, така че да не се отрази на цените на хранителните продукти. Според изчисленията в потребителската кошница най-голямо отражение ще има на цените за минерална вода и безалкохолните напитки - около 4 процента. В другата категория - тежкотоварни, важи принципът, че който руши и замърсява повече, ще плаща повече. В третата категория попадат автобусните превози, които са с ниска тол тарифа, защото те изпълняват и социална функция. Тези средства, които държавата взима под формата на винетна такса, ще бъдат заплащани като тол тарифи. Преразпределението ще бъде вътрешно в сектора, като който пътува повече, ще заплаща повече, защото таксата е на база изминато разстояние. Вчера са били проведени първите срещи с превозвачите, като министърът очаква накрая да бъде постигнат консенсус. След като министерството предостави поискана от превозвачите информация, ще бъдат насрочени нови срещи, вероятно следващата седмица. До 2020 година МРРБ има готовност да размрази обекта \"Пречиствателна станция за питейни води в Сливен\", да бъде актуализиран проектът, да бъдат довършени останалите десет процента от него. Това каза още министър Аврамова. На 25 март ВиК - дружеството е подало апликационна форма по ОП \"Околна среда\", като определените за област Сливен средства са в размер на над 112 милиона лева без ДДС. Министър Аврамова бе на посещение в Сливен и участва в събитие, част от Националната кампания, насочена към младите хора - \"10 причини да остана в моя Сливен\". По-късно днес тя ще присъства и на граждански диалог за регионалното развитие, част от платформата за граждански диалог \"Европа в нашия дом\".", "date": "2019.04.02", "title": "Министър Аврамова: Толтаксите няма да се отразят сериозно на цените на стоките"}
{"url": "https://www.24chasa.bg/novini/article/7378455", "text": "Изпълнението на кратко-, средно- и дългосрочните мерки за стабилизиране на ТЕЦ \"Марица-изток 2\" бе в центъра на разговора на енергийния министър Теменужка Петкова с представители на Конфедерацията на независимите синдикати в България и Конфедерацията на труда \"Подкрепа\". Министър Петкова ги увери, че запазването на работата на комплекса \"Марица-изток\" е задача от първостепенна важност за правителството, съобщиха от пресцентъра на Министерството на енергетиката. Набелязаните краткосрочни мерки за стабилизиране на централата са изпълнени, е информира министърът. Тя е припомнила, че \"Български енергиен холдинг\" ЕАД закупи необходимите квоти за работата на ТЕЦ \"Марица-изток 2\" до март 2020 г. Проведени са няколко срещи с Комисията за енергийно и водно регулиране по отношение на използването от страна на ТЕЦ-а на така наречения Механизъм за компенсиране на разходите за критична инфраструктура. Такава възможност е предвидена в Закона за енергетиката. Министър Петкова е посочила, че тези разходи, в размер на около 500 млн. лв., са включени в обосновката на ТЕЦ-а за цените през новия регулаторен период. Възможността да бъде капитализиран дългът на ТЕЦ \"Марица-изток 2\" е обсъдена с Главна дирекция \"Конкуренция\" в Европейската комисия, информирала още тя. Очаква се крайното решение за увеличаване на капитала на централата да бъде взето до средата на годината. До края на юни \"Електроенергиен системен оператор\" ЕАД ще анализира пазара на електроенергия. Това е една от предвидените дългосрочни мерки за стабилизиране на ТЕЦ \"Марица-изток 2\", като анализът следва да послужи за разработване и нотифициране пред Европейската комисия на така наречения Механизъм за капацитет. Механизмите за капацитет са признат от ЕК легитимен метод, чрез който държавите-членки могат да гарантират сигурност на доставките. Намерението на Министерството на енергетиката е през есента на 2019 г. да депозира пред ЕК избрания механизъм, така че нотификацията от страна на комисията да стане факт до края на годината. Министър Петкова е припомнла и получената безсрочна дерогация на ТЕЦ \"Марица-изток 2\", която също е необходимо условие за бъдещата й работа.", "date": "2019.04.02", "title": "Министър Петкова запозна синдикатите с\nизпълнението на мерките за \nстабилизиране на ТЕЦ \"Марица-изток 2\""}
{"url": "https://www.24chasa.bg/novini/article/7378461", "text": "България е сред страните с огромен потенциал за инвестиции в туризма, който предстои да бъде открит от бизнеса, и ние ще насърчим този интерес. Това заяви в Севиля министърът на туризма Николина Ангелкова пред участниците в диалога на лидерите на световния туризъм – едно от водещите събития на 19-ата Глобална среща на върха на Световния съвет за пътувания и туризъм (WTTC). Форумът се провежда от 2 до 4 април 2019 г. под надслов Визионери в туристическия сектор (Changemakers). Това съобщиха от пресцентъра на Министерството на туризма. Диалогът на лидерите бе посветен на добрите практики за максимално привличане на инвестиции към туристическите дестинации чрез подобряване на бизнес средата, така че да се осигури дългосрочен устойчив растеж и конкурентоспособност на сектора. В изказването си министър Ангелкова обърна внимание, че през последните няколко години българският туризъм отбелязва значително нарастване на туристическите посещения и постъпленията от тях. През 2018 г. в страната са отчетени близо 9,3 млн. визити на чуждестранни туристи, като за последните 4 години е отбелязан 31% ръст на такива посещения, а приходите от тях са се увеличили с 34 на сто. В българската туристическа индустрия работят над 26 хил. фирми. Секторът заедно със сродните му индустрии генерира 11.7% от БВП на страната и беше издигнат от правителството в национален приоритет, посочи министър Ангелкова. Тя подчерта, че още от създаването си като самостоятелна институция в края на 2014 г. Министерството на туризма насърчава привличането на инвестиции за устойчиво и балансирано развитие на отрасъла на национално, регионално и местно ниво. В това отношение България има ред конкурентни предимства - най-благоприятен данъчен режим в Европа. Ставката на корпоративния данък е 10% - най-ниската в ЕС. Данъкът върху доходите на физическите лица е фиксиран на 10%. На промишлеността в области с висока безработица данъчната ставка е 0%, а за големите инвестиции са въведени законови насърчения. Работната сила е добре образована, високо квалифицирана, като съставлява над 62 на сто от населението, каза още тя. България има стратегическо географско положение, осигуряващо директен достъп до основни туристически пазари по Черно и Средиземно море, посочи още министър Ангелкова и акцентира, че природните и климатичните условия, заедно с богатото културно-историческо наследство на страната са предпоставка за голямо разнообразие на туристическите услуги през четирите сезона на годината. Тя изтъкна също, че България предлага най-доброто съотношение цена-качество, предлагайки висококачествени туристически продукти на разумна стойност за различни целеви групи, и това е сред силните конкурентни предимства на дестинацията. Най-развитите туристически подсектори в България са морският, рекреационният и планинският туризъм, генериращи 95% от приходите от туристическата ни индустрия. Страната предлага отлични възможности и за културно-исторически туризъм със своите над 40 хил. разкрити артефакта, съобщи министър Ангелкова. Тя допълни, че СПА и балнеотуризмът също имат огромни възможности за развитие в бъдеще. България се нарежда на второ място в Европа по природни минерални ресурси, с около 1600 извора на минерални води. Министерството на туризма е готово да съдейства за привличане на повече инвеститори в тези направления, както и в предлагането на винен/гурме, конгресен туризъм и др., за да засили напредъка в регионите. Насърчаването на този бизнес интерес е сред основните приоритети през настоящата година. Предприехме първите стъпки за надграждане на специализирана карта на инвестиционните проекти в туризма, която създадохме, поясни министър Ангелкова. Инициативата визира разнообразни възможности за стартиране на бизнес в един от най-печелившите и устойчиви сектори на нашата икономика. Подготвяме второ издание на картата и нейна дигитална версия. Министерството планира и инвестиционни турове в страната, за да осигури повече информация за българските и чуждестранните предприемачи, стана ясно от изявлението на министъра пред форума. Тя посочи още, че едно от събитията в тази посока е международната конференция за устойчиво привличане на инвестиции в туризма, която ще се проведе в края на месец май 2019 г. в Слънчев бряг. Целта на форума е да повиши осведомеността за инвестиционния потенциал в страната и региона на Югоизточна Европа, а също да обсъди обща визия за справяне с предизвикателства в тази сфера. Министър Ангелкова отправи покана към присъстващите да участват в предстоящото събитие и да се запознаят с разнообразните възможности на България като дестинация.", "date": "2019.04.02", "title": "Ангелкова в Севиля: България има огромен потенциал за инвестиции в туризма (Снимки)"}
{"url": "https://www.24chasa.bg/novini/article/7378492", "text": "Брекзит без договор ще доведе до тежка рецесия в Германия. Това предупреди директорът на Института за изследване на икономиката в Мюнхен Клеменс Фюст. Той посъветва Европейската комисия да удължи срока за излизане на Великобритания от общността с още две години, за да се избегнат катастрофални последици и за двете страни. Излизането без договор на Великобритания от общността ще предизвика леко свиване на растежа и рецесия. Това не е задължително, но твърде вероятно последствие, посочи Фюст. Според него проблемите няма да се прояват веднага, но в средносрочен план всички ще усетят тежестта от брекзита. „От наша гледна точка е по-добре вместо да се търси гласуване на сделката на Тереза Мей под натиск, да се премине към план за ново отлагане на излизането им от общността и Брюксел да им гарантира още достатъчно време, за да успеят да го направят регулирано“, заяви още директорът на германския Институт за изследване на икономиката. В такъв случай Великобритания ще трябва да участва в европейски избори, но пък ще има време да осмисли отново всички възможни решения. От твърд брекзит ще пострада най-сериозно и веднага търговията. На границите ще има дълги опашки, но много европейски предприятия вече са се подготвили за този сценарий. Щетите ще са много по-тежки за самите британци, смята още Фюст. „Търговия се прави най-вече със съседите. За Великобритания това е ЕС. От търговия със САЩ няма да успее да изравни загубите си от срива с Европа“, предупреди още той.", "date": "2019.04.02", "title": "Германски икономисти: Да дадем още две години на британците"}
{"url": "https://www.24chasa.bg/novini/article/7378474", "text": "Присъди до 15 години затвор иска турската прокуратура за трима заподозрени във връзка с инцидента в Истанбул, при който 21 души загинаха при срутване на жилищен блок в квартал Картал, съобщи турската частна телевизия НТВ. Тримата са обвинени в причиняване на смърт на повече от едно лица по непредпазливост. Обвиняемите са проектантката на сградата Сузан Чайър и отговарящите за съответствието на строителството с техническите изисквания и санитарните норми Угур Мъсърлъоглу и Арзу Келеш Баран. Истанбулската прокуратура настоява тримата да бъдат наказани с присъди от две до 15 години лишаване от свобода, предаде БТА. Обвинителният акт е изпратен в съда, който трябва да реши в 15-дневен срок дали ще го приеме. Угур Мъсърлъуглу и Сузан Чайър бяха задържани на 14 февруари и поставени под арест. На 15 март Сузан Чайър бе освободена, но Мъсърлъуглу остава в ареста. Осеметажната жилищна сграда рухна в квартал Картал на азиатския бряг на Истанбул на 6 февруари. В сградата е имало 14 апартамента, а като живущи в нея са били регистрирани 43 души.", "date": "2019.04.02", "title": "До 15 г. затвор може да получат 3-ма заподозрени за срутилия се блок в Истанбул"}
{"url": "https://www.24chasa.bg/novini/article/7378507", "text": "Германският сатирик Ян Бьомерман изправя пред съда германския канцлер Ангела Меркел във връзка с нейни твърдения по отношение на стихотворение, осмиващо турския президент Реджеп Тайип Ердоган, което той прочете през 2016 г. по телевизията, предаде ДПА. Делото е свързано с телефонен разговор между Меркел и тогавашния турски премиер Ахмет Давутоглу, след като Ердоган предприе съдебни действия срещу сатирика. Според говорител на Меркел тя определила стихотворението като \"преднамерено обиждащо\". По-късно тя описа изявлението като грешка, информира БТА. Хамбургски съд, който разгледа делото на Ердоган срещу Бьомерман, реши през февруари 2017 г., че съгласно законодателството, защитаващо чуждестранни държавни глави от обида, определени стихове не може да бъдат повторени публично. Съдът обаче не забрани цялото стихотворение, както поискаха адвокатите на Ердоган. Сега Бьомерман иска от съда да забрани на Меркел да използва отново думите \"преднамерено обиждащо\" в този контекст. Ако това не се случи, той иска изявлението на нейния говорител Щефан Зайберт да бъде обявено за незаконно. Говорител на съда в Берлин заяви, че решение по този случай се очаква на 16 април. Меркел вероятно няма да се яви в съда, а ще бъде представлявана от своя адвокат, посочи той.", "date": "2019.04.02", "title": "Немски сатирик съди Меркел, тя го обвинила, че осмива Ердоган със стихотворение"}
{"url": "https://www.24chasa.bg/novini/article/7378775", "text": "Въпреки че управляващата Партия на справедливостта и развитието (ПСР) на турския президент Реджеп Тайип Ердоган, в коалиция с Партията на националистическото действие (ПНД) на Девлет Бахчели, спечели местния вот в Турция в неделя, резултатите, които все още не са обявени официално, донесоха тежки поражения за ПСР в големите градове на страната. Кметския пост на 15-милионния Истанбул спечели кандидатът на опозиционния блок Екрем Имамоглу. Ердоган за пръв път от 25 години насам изгуби контрола над мегаполиса /политическият възход на Ердоган започна от 27 март 1994 г., когато спечели кметския пост в Истанбул/, за който самият той казва: \"Който управлява Истанбул, той управлява Турция\". Ще повлияят ли и доколко тези резултати /когато бъдат обявени официално/ върху бъдещето на Турция от гледна точка и на управляващите, и на опозицията? Този въпрос анализират трима водещи анализатори на Турция. ФЕРХАТ БОРАТАВ: ОПОЗИЦИЯТА- ПАРАЛЕЛНАТА ВЛАСТ Ако предварителните резултати се потвърдят, опозиционната Народнорепубликанска партия (НРП) ще управлява три от най-големите окръга - Истанбул, Анкара и Измир. Ръководството на 5-ия и 6-ия по значимост окръзи - Анталия и Адана, половината от най-големите 20 окръга също преминаха под контрола на опозицията, което означава, че ще има потенциала на \"паралелна власт\". Управляващата ПСР може да използва различни методи, за да задуши действията на общинските ръководства по окръзите, които не са под нейна власт. Евентуални подобни опити от страна на официалната власт биха предизвикали сериозни конфликти, сблъсъци. Такива опити срещу ръководствата на метрополии като Истанбул и Анкара, на туристическата витрина на Турция, каквато е Анталия, биха нанесли големи поражения върху туризма, върху международния имидж на страната, икономиката, което няма да е в интерес на управляващата ПСР. Общините на ПСР се бяха превърнали във важен финансов извор за \"създаване на консервативна културна и еко система\". Сега редица асоциации, фондации, отделни личности, които се ползваха с преференции от официалната власт, ще бъдат лишени от тях и това ще предизвика промени, а може би \"сблъсъци\" на \"културна война\". Рейтингът на управляващата ПСР и коалиционния партньор ПНД спадна с близо 2 пункта в сравнение с вота през юни м.г., но запази превеса си. Те имат зад гърба си президент с широки пълномощия и в предстоящите 4,5 години няма планирани нови избори, което означава, че Ердоган ще определя \"дневния ред\". Очакванията са, че той докрай ще използва силата, която притежава. В същото време стана ясно, че ПСР няма да може да управлява без подкрепата на националистическата партия на Девлет Бахчели, което предполага, че националистическите послания ще доминират в политическата реторика. Възможно е резултатите от вота в неделя да амбицират бивши политици от ПСР, за които се говореше, че възнамеряват да създадат нова политическа партия. Но подобни намерения смятам, че ще зависят повече от икономическата обстановка в страната. В международен план за бъдещето на властта е важна реакцията на Вашингтон, Москва, Европа - от една страна, и от друга - на Рияд, Кайро, Дамаск. ОРАЛ ЧАЛЪШЛАР: ВРЕМЕ ЗА СДОБРЯВАНЕ И ПРОМЕНИ Сега пред управляващата ПСР стои неотложната задача да успокои напрежението в страната, да си служи с по-мека реторика. Трябва да потърси основа за сдобряване, за да разреши проблемите, стоящи пред Турция. На първо място това са отношенията с ЕС, интелектуалците, които се намират в затворите. Здравеопазване, образование, урбанизация и разбира се - икономическата криза, които тревожат всички. Турският избирател отправи сериозно и важно предупреждение към ПСР на вота в неделя. Застоят в икономиката, безработицата са само част от главните притеснения на обикновения гражданин на улицата. Те изискват и един нов модел на ръководство, различен от \"умората\", която личи в някои от кадрите на ПСР. Много ясно е, че има нужда от промени и реформи. Смятам, че Турция, респективно властта, е изправена пред необходимостта от ново начало, нова атмосфера. Да се създадат условия за дискутиране в обществото на теми, считани за табу, като политически толеранс, свободата на словото и т.н. НРП, благодарение на предизборната стратегия на лидера си Кемал Кълъчдароглу, който следваше, спокойна и балансирана кампания и номинира силни кандидати, постигна най-важния си успех за последните 25 години. На второ място във вота в неделя е националистическата ПНД на Девлет Бахчели. Въпреки че изгуби контрола в Адана и Мерсин, ПНД спечели контрола над 10 общини, включително за пръв път в една община в Истанбул. Управляващата ПСР изгуби редица общини в Югоизточен Анадол като Битлис, Шърнак, Агръ, където преди това имаше много висок рейтинг и които на вота в неделя бяха спечелени от кюрдската Демократична партия на народите (ДПН). Това също е проблематично и трябва да се има предвид при трезвото анализиране на резултатите. МУРАТ САБУНДЖУ: ПОУКИ ЗА УПРАВЛЯВАЩАТА ПСР Управляващата ПСР трябва да си извади сериозни поуки от вота в неделя. Всъщност президентът Ердоган в речта си от балкона (на централата на ПСР в Анкара), която бе най-трудната според мен в политическата му кариера, подсказа подобна възможност. Ердоган изгуби много важни големи общини - Истанбул, Анкара, Измир, Адана, Анталия, Мерсин, а също и общини в Югоизточен Анадол, където беше назначил свои администратори /темата заслужава да бъде предмет на отделен анализ/. В същото време в западните окръзи традиционният електорат на кюрдската ДПН даде подкрепа за опозиционния блок, който спечели редица общини благодарение на тях. Моите лични очаквания са, че в светлината на тези резултати Ердоган ще възприеме по-толерантен тон, ще изостави провокативния тон, конфронтиращ обществото и не на последно място - обиден за част от обществеността стил на изказване и заплахи, характерни и за коалиционния му партньор Бахчели, и ще възприеме имиджа на лидер с обединяващи функции, ще следва по-балансиран курс във вътрешната си политика. Редица анализатори прогнозират точно обратното - че Ердоган ще продължи \"твърдата си политика, дори че може да я засили, понеже е обречен да се намира в плен на коалиционния си партньор - ултранационалиста Девлет Бахчели\". Може ли резултатите от вота в неделя да променят Ердоган? Не е изключено, като се имат предвид напреженията във външната му политика. На първо място възможно ескалиране на напрежението със САЩ, респективно с НАТО, чийто съюзник е Турция, заради закупуването на ракети С-400 от Москва. И нещо, което е още по-важно - икономиката на страната дава сигнали за задълбочаване на икономическата криза и Ердоган, независимо дали иска или не, ще бъде принуден да се бори с нея, а това може да го принуди да води \"по-балансирана политика във вътрешен план\" . Спечелването на контрола над Истанбул е изключително важно, защото мегаполисът е като мозайка от придошлите от различни краища на Турция. Загубилият Истанбул, губи и Турция. Или с други думи - пътят за спечелване на Турция минава през Истанбул. Вярвам, че загубата на Истанбул от ПСР в една изключително неравностойна кампания срещу опозицията, говори много на Ердоган. Смятам, че вотът в неделя отвори нова страница в живота и бъдещето на Турция Днес в 15 часа изтича срокът за подаване на възражения до ЦИК за изборните резултати. Управляващата ПСР ще внесе възражения за резултатите в Истанбул и Анкара.", "date": "2019.04.02", "title": "Какво да очакваме след местните избори в Турция? Вижте отговорите на водещи анализатори"}
{"url": "https://www.24chasa.bg/novini/article/7378799", "text": "Вчера на пункта за влизане в България с автобус пристигнал чужд гражданин, който представил за обработка австрийски паспорт. Пътникът бил с брада, но граничният полицай, извършващ паспортния контрол, установил разликата със снимката от паспорта. Мъжът бил отведен за допълнителна проверка на втора линия. При опит да бъде идентифициран в системата АФИС, пътникът блъснал в земята и повредил единия от четците за пръстови отпечатъци към системата. Последвало задържането на мъжа, който заявил пред граничните служители, че е 23-годишен турски гражданин. Казал истинското си име и признал, че ползва документите на братовчед си, съобщиха от пресцентъра на МВР. Граничните полицаи от ГКПП Калотина поискали съдействие от австрийските власти. Пристигналите биометрични данни са сравнени и анализирани с тези на пътника. Установено е, че мъжът е австрийски гражданин от турски произход, избягал от австрийски затвор през август 2018 г. Към настоящия момент се издирва от австрийските власти за тежка телесна повреда, квалифициран случай на изнудване и незаконно проникване в частна собственост. По случая в ГПУ – Калотина е образувано досъдебно производство, уведомена е районната прокуратура в Сливница. На 23 – годишния чужденец е повдигнато обвинение за повреждане на държавно имущество и опит за незаконно влизане в страната с чужд документ за самоличност. Работата по случая продължава под ръководството на прокуратурата.", "date": "2019.04.02", "title": "Хванаха 23-годишен турчин, избягал от австрийски затвор, на ГКПП Калотина"}
{"url": "https://www.24chasa.bg/novini/article/7378797", "text": "Трябва да тичаме и да бързаме, защото вече изгубихме три десетилетия, трябва да прескочим всички пропасти, да се опитаме от история на войните и разделението да преминем към сътрудничество и растеж . Това заяви днес гръцкият премиер Алексис Ципрас на съвместна пресконференция в Скопие с премиера на Северна Македония Зоран Заев, предаде агенция МИА, цитирана от БТА. Ципрас подчерта, че Гърция ще продължи да подкрепя Северна Македония в усилията й да продължи необходимите реформи и да стане членка на Европейския съюз. \"Нашето официално посещение днес представлява историческа стъпка напред за Балканите и Европа. Ние сме тук, за да намерим решение и да гледаме напред, да градим мостове вместо стени\", заяви Ципрас. Той припомни, че преди месеци Гърция беше първата страна, ратифицирала протокола за присъединяване на Северна Македония към НАТО, и съобщи, че днес двете страни подписват меморандум за разбирателство във връзка с процеса на интеграция на страната в ЕС. Най-важната тема на днешната среща със Заев, по думите на Ципрас, е била икономиката. Той посочи, че води със себе си голяма бизнес делегация от Гърция, а в Северна Македония и досега, въпреки трудностите, са работили много гръцки предприемачи. Ципрас съобщи, че е формиран координационен комитет за сътрудничество на двете страни. Гръцкият премиер каза още, че Северна Македония и Гърция са подписали договор за отбрана, който е доказателство за волята на Гърция да помогне в изграждането на отбранителните капацитети на Северна Македония, включващи обучението на кадри, отбранителната индустрия, военното разузнаване и въздухоплаването. Ципрас каза, че за да има твърди основи за сътрудничество между двете страни, трябва да се работи интензивно за изпълнение на Преспанското споразумение. \"За кратко време направихме големи крачки напред и трябва да продължим така и в бъдеще\", заяви гръцкият премиер. На официалното посрещане на Ципрас пред сградата на правителството в Скопие днес не бяха изпълнени химните на Гърция и Северна Македония, макар че това е обичайна практика при официално посещение на високопоставен чуждестранен политик, съобщава телевизия Алсат.", "date": "2019.04.02", "title": "Ципрас в Скопие: Трябва да тичаме и да бързаме, изгубихме много време"}
{"url": "https://www.24chasa.bg/novini/article/7378890", "text": "Международната рейтингова агенция \"Фич\" /Fitch Ratings/ повиши перспективата на дългосрочния кредитен рейтинг на Българската банка за развитие, съобщиха от банката. Оттам уточняват, че банката получава възможно най-високият кредитен рейтинг за финансова институция в България. Оценката на рейтинговата агенция се променя от ДBBBУ със стабилна на ДBBBУ с положителна перспектива на дългосрочния кредитен рейтинг. От Българска банка за развитие уточняват, че това показва баланс на рисковете, свързани с оценяването на кредитния рейтинг. Оттам припомнят, че към края на 2018 г. активите й са нараснали с 22% спрямо същия период на 2017 г. и достигат над 3 млрд. лв.", "date": "2019.04.02", "title": "\"Фич\" повиши перспективата на дългосрочния кредитен рейтинг на Българската банка за развитие"}
{"url": "https://www.24chasa.bg/novini/article/7378901", "text": "Гърция за първи път ще открие свое посолство в Северна Македония, която на свой ред ще направи същото в Атина. Това заяви днес гръцкият министър-председател Алексис Ципрас на пресконференция в Скопие след разговори с премиера на Северна Македония Зоран Заев и след заседание на Висшия съвет за сътрудничество на двете страни, предаде ТАСС. Ципрас подчерта, че по време на посещението му са били подписани редица споразумения и меморандуми за сътрудничество, както и план за действия, който покрива почти целия комплекс за сътрудничество между двете страни. В дипломатическата сфера откриваме посолства и с тях заменяме бюрата за връзки между двете страни, които съществуваха досега, посочи гръцкият премиер. Неотдавна Гърция стана първата страна, ратифицирала протокола за членство на Северна Македония в НАТО, а днес подписахме меморандум за сътрудничество с цел ускоряване на процеса за присъединяване на Северна Македония към ЕС, подчерта Ципрас.", "date": "2019.04.02", "title": "Ципрас: Откриваме посолство в Северна Македония, която ще направи същото в Атина"}
{"url": "https://www.24chasa.bg/novini/article/7378922", "text": "Инфарктното заседание на транспортната комисия на Европейския парламент в Брюксел вече тече. То ще продължи до 22 ч българско време. Макар че България няма член на тази комисия, допуснати в залата са евродепутатите Андрей Новаков (ГЕРБ/ЕНП), Петър Курумбашев и Сергей Станишев (БСП/Социалисти и демократи). На тримата дори е позволено да гласуват. Всяка от над 1600-те поправки трябва да бъде потвърдена от 1/3 от гласовете, тоест от 17 евродепутати, за да влезе в пленарната зала на мини сесията на Европарламента в четвъртък в Брюксел. Такова условие постави председателят на Европейския парламент Антонио Таяни след изключително активна дипломация от страна на българските евродепутати.", "date": "2019.04.02", "title": "Започна инфарктното заседание на транспортната комисия на ЕП за \"Мобилност\""}
{"url": "https://www.24chasa.bg/novini/article/7378917", "text": "Второкласниците Георгия Иванова и Николай Радев - от ОУ \"Отец Паисий\" и от ОУ \"Любен Каравелов\" в Русе, са заминали за Пукет, Тайланд, за да участват в международната математическа олимпиада - ТИМО. Това съобщават от общинската управа в крайдунавския град. Състезанието се организира до 8 април и в него участват 1700 ученици от 21 държави. Георгия Иванова и Николай Радев са сред осемте най-добри математици в България във възрастовата си категория, показали отлични резултати на предварителните кръгове. Участието им в олимпиадата е възможно благодарение на финансовата подкрепа на общинската фондация \"Русе - град на свободния дух\". Георгия Иванова е носител на бронзов медал на есенния кръг на шестия международен турнир \"Математика без граници\", а Николай Радев има два златни медала от международните математически олимпиади в Хонконг и Пукет. Момчето е завоювало също три сребърни отличия и едно трето място от други международни математически турнири.", "date": "2019.04.02", "title": "Двама второкласници от Русе на олимпиада \nпо математика в Тайланд"}
{"url": "https://www.24chasa.bg/novini/article/7378915", "text": "България и Виетнам ще си сътрудничат за преодоляване на недостига на кадри, стана ясно от пресцентъра на труда и социалната политика. Заместник-министърът на труда и социалната политика Зорница Русинова се срещна с посланика на Виетнам в България Доан Туан Лин по повод встъпването му в длъжност. По време на разговора бяха обсъдени възможностите за разширяване на сътрудничеството между двете страни в сферата на труда и социалната политика. Основен акцент беше поставен върху състоянието на пазара на труда, възможностите за професионално обучение на работещи и заети с цел повишаване на квалификацията, знанията и уменията на работната сила.  Заместник-министър Русинова посочи, че едно от основните предизвикателства пред пазара на труда в България е преодоляването на недостига на подготвени кадри. Тя представи предприетите от правителството мерки за преодоляване на проблема и запозна посланик Лин с промените в Закона за трудовата миграция и трудовата мобилност за облекчаване на вноса на кадри от страни извън ЕС. На база на тази правна рамка и при проявен интерес от българските работодатели към определен тип работници от трети страни Министерството на труда и социалната политика работи по сключването на двустранни спогодби за трудова миграция, каза Русинова. Тя добави, че те са добър механизъм, който от една страна гарантира осигуряването на подходящи служители за българските работодатели, а от друга - дава гаранция за правата и добрите условията на труд за чуждите работници в България. По време на срещата посланик Доан Туан Лин подчерта, че в работата си ще акцентира върху засилването на икономическите връзки между държавите и вноса на работна ръка. Той цитира данни, според които над 150 000 виетнамци работят в чужбина, като 1600 от тях са в Европа. В края на 2018 г. в България има 50 работници от Виетнам.", "date": "2019.04.02", "title": "България и Виетнам ще си сътрудничат за преодоляване на недостига на кадри"}
{"url": "https://www.24chasa.bg/novini/article/7378889", "text": "Каква бе тази странна допирна точка, която се появи вчера между американската суперзвезда Бионсе и бившия вицепрезидент Джо Байдън? И двамата бяха замесени, единият като жертва, другият като предполагаем извършител, в неуместни целувки - най-новите примери за нахлуване в толкова важното в САЩ \"лично пространство\". Тук не става дума за сексуално насилие, а за жестове, смятани за нежелани и неприлични в държава, в която вълната #MeToo (#Аз Също) се превърна в мъртво вълнение. В събота вечерта Бионсе беше коронована на гала представление в Лос Анджелис за \"изпълнителка на годината\" на церемонията за раздаването на наградите на американската Национална асоциация за развитие на цветнокожите хора (NAACP). Те са за изключителни изпълнения в киното, телевизията, музиката и литературата и отбелязват най-добрите изяви на афроамериканската общност. Но гордостта, почувствана от феновете, беше помрачена от актьора Омери Хардуик, нахокан, че прекалено силно според някои прегърнал лауреатката и я целунал два пъти по дясната буза, втория път близо до устата на звездата. В онзи момент Бионсе, застанала до съпруга си Джей Зи, не личеше да е обидена. Но в неделя социалните мрежи бяха залети от гневни реакции. По изненадващо съвпадение същия ден в американските новини доминираше обвинение, отправено от бивша законодателка от щата Невада - Луси Флорес, според която бившият вицепрезидент на САЩ Джо Байдън неочаквано за нея я целунал по тила през 2014 г. Полемика, която вероятно ще навреди на очакваната в Белия дом кандидатура на Джо Байдън, фаворит в допитванията в лагера на демократите. Около седемдесетгодишният политик отрече да се е държал непочтено с Флорес. След това се появиха много снимки, на които Байдън докосва жени. На една от тях, датираща от февруари 2015 г., той прегръща през раменете съпругата на министъра на отбраната Аштън Картър. Същата жена - Стефани Картър, в писмо, публикувано в неделя, отхвърли Байдън да е направил нещо неприлично. Луси Флорес от своя страна признава, че не е била обект на сексуално насилие \"или нещо подобно\". Но уверява, че е \"законно да се води дебат по факта, че мъжете с власт смятат, че имат право да нахлуват в личното пространство на жената\". Тъй като е наложено сравнително отскоро, понятието \"лично пространство\" се отнася до невидима буферна зона около човека, при навлизане в която се причинява дискомфорт. Американският антрополог Едуард Хол, починал през 2009 г., е автор на неологизма proximity (близост), за да припомни концепцията за физическото разстояние, установено между хората при общуване. Интимната сфера не надхвърля 45 сантиметра, следвана от личната сфера (до 120 сантиметра), която се отнася за хора, които се познават, следвана от \"социалната\" и \"публичната\" сфера. Тези \"балони\" около човека обаче варират според ситуацията и културата, обяснява за АФП Одри Нелсън, специалистка по комуникации и сексуална идентичност: \"Страната, в която се намирате, диктува какво е разстоянието\". \"Трябва да сте напълно наясно, че докосването може да се изтълкува превратно. Това е мощен вектор\", казва тя. \"Джо Байдън премина зоната табу. В този момент на близост да докосват каквото и да е, косата ви, да стискат раменете ви, е много неуместно. Това поведение е запазено за близки хора\". Нарушаването на личното пространство често влиза в новините в САЩ. Страна, където пристигащият чужденец понякога е изненадан от известната \"hug\" (хъг, прегръдка) - ритуал, в който благоприличието налага едното рамо да се изнесе по-напред от другото, за да се ограничи зоната на физически контакт. Именно тук феминистките атакуваха \"менспрединг\" (\"manspreading\") - когато мъж е седнал с прекалено раздалечени бедра. Тук сгафилите с поведението си са безмилостно преследвани. Включително с песни. Сестрата на Бионсе - Соланж Ноулс, й посвети творбата си \"Don't Touch My Hair\" (\"Не докосвай косата ми\"). Чарлс Елис, който миналата година отслужи траурната служба за Арета Франклин, трябваше да се извини на певицата Ариана Гранде, че я е докоснал по непристоен начин по време на церемонията. \"Буферната зона защитава цялото тяло\", уточнява Майкъл Гразиано, преподавател по неврология и психология в Принстън и автор на \"The Spaces Between Us\" (\"Пространствата между нас\"). \"Въпреки това този механизъм се подлага на проверка повече в зоната около главата. Например в претъпкан влак на метрото ще изтърпим някой да се обляга на раменете ни, но не и да доближава лицето ни\". (От БТА)", "date": "2019.04.02", "title": "Близко, но не прекалено, въпросът, който вълнува цяла Америка"}
{"url": "https://www.24chasa.bg/novini/article/7378924", "text": "Омбудсманът Мая Манолова настоява българските евродепутати да подкрепят борбата срещу двойните стандарти при храните в Европейския съюз, като на 16 април 2019 г. гласуват в пленарна зала тяхната забрана, съобщиха от пресцентъра на омбудсмана. „За целта нека да няма нови прецеденти и всички 17 български представители в ЕП да гласуват и дадат ясен знак, че до последно отстояват интересите на българските граждани“, е позицията на Манолова. Днес стана ясно, че Европейският парламент и Съвета са постигнали предварителното споразумение за засилено и по-добро прилагане на законодателството за защита на потребителите. Комисарят по правосъдие, потребители и равнопоставеност между половете Вера Йоурова обяви, че благодарение на „Новия търговски механизъм за потребителите“ дните на двойните стандарти в единния пазар са преброени. Потребителите вече не би следвало да бъдат заблуждавани от различни продукти, представяни като еднакви – те ще знаят какво и от кого купуват. На търговците, които продължават да мамят, ще бъдат наложени големи санкции. Припомняме, че темата за двойния стандарт при храните се лидира в България от омбудсмана Мая Манолова, като бе поставен в дневния ред на страната ни още през 2017 г. с редица инициативи. В качеството си на гражданин на ЕС, заедно с редица публични личности, общественият защитник организира и изпрати на 2 октомври 2017 г. до Европейския парламент петиция за нарушение на правото на ЕС с искане за промяна в европейското законодателство, включително в Директивата за нелоялните търговки практики. Целта бе спиране на производството и разпространението на храни от една и съща марка, но с различни съставки и качество в страните-членки на ЕС. На 30 април 2018 г. в рамките на българското председателство на Съвета на ЕС, омбудсманът организира в София форум на високо равнище, в който участваха еврокомисарят по правосъдие, права на потребителите и равенство на половете Вера Юрова, еврокомисарят по цифровата икономика и общество Мария Габриел, много европейски министри и институции от държавите-членки на ЕС. На него Вера Юрова представи Новия търговски механизъм за потребителите, където проблемът за двойния стандарт заема значително място и обяви края на двойния стандарт, както и ангажимента на Европейската комисия да предложи изменения в законодателството на Европейския съюз. На 22 януари т.г. Манолова защити изпратената петиция в Брюксел, която бе приета за абсолютно основателна от Комисията по петиции в европарламента.", "date": "2019.04.02", "title": "Манолова: Всички български евродепутати да гласуват забраната на двойния стандарт при храните"}
{"url": "https://www.24chasa.bg/novini/article/7378927", "text": "Папа Франциск заяви днес, че жените имат \"справедливи искания\" за повече права и равенство в Католическата църква. Светият отец обаче не подкрепи по-радикалните становища на някои епископи, че трябва да настъпи \"неизбежда промяна\" и да се признае, че жени могат да заемат ръководни постове, предаде Асошиейтед прес. Франциск разпространи документ за подобряване на обучението на младите католици, вдъхновен от световната среща на епископите през октомври 2018 г. На нея прозвучаха призиви за повече права за жените, а в заключителният й документ бе заявено, че заемането от тях на повече отговорни и ръководни позиции в църквата е въпрос на справедливост, предава БТА. В апостолическото послание \"Христос е жив\" папа Франциск не подкрепя подобно заключение. Той казва само, че Църквата, която слуша младите хора, трябва да обърне внимание и на \"справедливите искания\" на жените за равенство и права и по-добре да обучава мъжете и жените с лидерски потенциал. Документът засяга и теми като положението на младите влиянието на дигиталния свят върху тяхното съзнание. Светият отец предупреждава, че в този свят действат гигантски икономически интереси, които са способни да контролират и манипулират съзнанието и демократичния процес. Папата подчертава, че младите трябва да са нащрек за опасностите на идеологиите, които \"пренебрегват историята\" и искат да промият съзнанието им. Франциск обаче не дава конкретни примери какво има предвид.", "date": "2019.04.02", "title": "Папа Франциск: Исканията на жените за повече права и равенство са справедливи"}
{"url": "https://www.24chasa.bg/novini/article/7378947", "text": "Има предположения, че британското правителство е било уведомено, че няма да може да внесе сделката на премиера Тереза Мей за четвърто гласуване в парламента, каза днес политическият редактор в Би Би Си Лора Кънсбърг, цитирана от Ройтерс и БТА. Председателят на Камарата на общините Джон Бъркоу заяви, че са необходими съществени промени в договореното от Мей споразумение, преди то да бъде подложено на гласуване. Министърът за Брекзит Стив Баркли обаче намекна, че Мей може да внесе сделката за ново гласуване тази седмица в парламента. \"Според това, което се говори тази сутрин, служители в Камарата са дали на правителството да разбере, че Бъркоу няма да му позволи да предложи сделката за ново гласуване. От канцеларията на председателя на Камарата казаха, че той още не е решил. Да видим\", написа в Туитър Кънсбърг. Пред министрите си Тереза Мей днес ще каже, че би предпочела по-скоро Брекзит без сделка, отколкото да прекрати изцяло процеса по напускане на ЕС, каза репортер на в. \"Файненшъл таймс\". Подразбрах, че Мей ще каже на политическия кабинет, че ако има избор между отменяне на чл. 50 и Брекзит без сделка, тя ще предпочете варианта без сделка, каза Себастиан Пейн. Група британски депутати огласиха днес законодателен акт, който може да принуди правителството да се опита да отложи Брекзита, за да предотврати напускане без сделка на 12 април. \"Намираме се в наистина опасна ситуация със сериозен и нарастващ риск след 10 дни да няма сделка\", каза депутатката от опозиционната Лейбъристка партия Ивет Купър, предложила законодателната мярка заедно с колегата си консерватор Оливър Летуин. \"Отговорност на министър-председателката е да попречи на това. Ако правителството не действа спешно, тогава е отговорност на парламента да се опита да гарантира това да стане, макар че вече сме на път да изпуснем крайния срок\", допълни тя.", "date": "2019.04.02", "title": "Без възможност за четвърто гласуване в парламента за Брекзит"}
{"url": "https://www.24chasa.bg/novini/article/7377610", "text": "Картината изглежда зловеща, но ако си представим, че всички вецове в България спрат да работят и съоръженията им не се поддържат с години, реките в един момент ще се осеят с десетки зеленясали от водата бетонни чудовища. В тях ще се спират всякакви отломки, които реката влачи, така че тук и там ще се случват наводнения. Ситуацията, слава богу, все още не е точно такава, т.е. не всички вецове са заплашени от затваряне. А само половината. Но пак изглежда страшно. От всички около 240 действащи водноелектрически централи у нас 138, т.е. повече от половината, са застрашени от затваряне, предупредиха наскоро от Асоциация “Хидроенергия”. А вецовете остават най-евтиният източник на възобновяема енергия като цена за обществото. Причината е в една законова поправка, приета още през лятото на 2010 г. и не правеща впечатление на никого допреди 2 години. През 2010 г. в Закона за водите бе създаден нов член 118 ж. Според него басейновите дирекции могат да откажат да продължат действието на разрешителното за вземане на вода от една ВЕЦ, в случай че мястото, от което се взема водата, Причината никой да не обърне тогава внимание на тази разпоредба е, че т.нар. разрешителни за водовземане са със срок на действие 10 години. През 2010-2011 г. общественото недоволство бе провокирано предимно от гигантските отчисления, които се отделят от сметките за ток в полза на фотовоалтаиците и вятърните централи. Около вецовете беше спокойно, защото при тях тези отчисления са най-ниски. През 2017 г. обаче в Закона за водите се приема един още по-рестриктивен текст. В него се казва, че чл. 118 ж се прилага само за вецовете, влезли в експлоатация след приемането на този член, т.е. след 2010 г. От миналата година насам инвеститорите във водноелектрически централи у нас започнаха да усещат за какво става дума. Много басейнови дирекции в страната, които според закона издават, спират и отнемат разрешителните, започнаха да прилагат буквата на закона много точно и вече има към 5-6 веца, които не могат да вземат вода, следователно не могат да продължат да работят. “Ние разбрахме за тази промяна на Закона за водите от “Държавен вестник”. Защото бе направена не по нормалния начин – с предложение до законодателя, с дебати, а през преходните и заключителни разпоредби на новия Закон за концесиите. Но както и да е направена, защото след това басейновите дирекции започнаха масово да прилагат изискването и вече имаме колеги, които са със спрени разрешителни, което обжалват в съда”, каза пред “24 часа” председателят на асоциацията Боян Кършаков. Министерството на околната среда и водите, което ръководи басейновите дирекции, има малко по-друго виждане за ситуацията. Според отговора на ведомството на въпрос на “24 часа” през последните две години броят на разрешителните за водовземане с изтичащ срок на действие е по-голям, затова има и повече решения за отказ. Законът ясно казва, че вземане на повърхностни води за производство на енергия, когато това се прави в защитени зони по “Натура 2000”, е забранено, казаха от МОСВ. Колкото до затягането на режима през 2017 г. от министерството обясниха, че тогава е постъпило запитване от ЕК как се спазва законодателството в областта на опазване на околната среда и биоразнообразието при разрешаването и експлоатацията на водноелектрически централи в България. И затягането на режима е било част от мерките за избягване на опасността от стартиране на нова наказателна процедура срещу страната. В екологията има вече 2 такива процедури. “Получава се абсурдната ситуация, че ако една ВЕЦ е изградена преди 2010 г.,тя не вреди на природата, откъдето и да взема вода. Но ако е влязла в експлоатация след тази дата, вече вреди”, коментира енергийният експерт на асоциацията Антон Иванов. Има и още един аспект на проблема – защитените зони, както знаем, не са нещо заковано. Последните промени в Закона за биологичното разнообразие, които още не са минали през парламента, допускат по-голяма гъвкавост при определянето на зоните по “Натура 2000”, като решението дали една местност попада, или не, ще зависи от много повече фактори, отколкото досега. Каква е тогава гаранцията, че една ВЕЦ няма постоянно да влиза и излиза от обхвата на закона. “Ние сме на практика в ситуацията на т.нар. законов рекет. Всички колеги стоим и чакаме някой да подаде жалба срещу някоя наша вец, защото знаем от опит, че в такива случаи администрацията няма избор, освен да приложи буквално закона. Независимо дали жалбата е основателна, или не, самото подаване наклонява везните в полза на жалващия се и басейновата дирекция в такива случаи категорично решава да не продължи действието на разрешителното”, казва Кършаков. В Асоциация “Хидроенергия” членуват предимно по-големите и средни инвеститори във водноенергийния сектор, най-малките членуват в Съюза на производителите на екологична енергия. Но и в двете организации вече има случаи на спрени вецове. Наример ВЕЦ “Елена” край монтанското село Хайредин, която е само 715 киловата. Пусната е през 2012 г., а разрешителното за водата е от 2008 г. Странното в този случай е, че басейновата дирекция в Плевен е продължила през 2018 г. разрешителното, но няколко месеца по-късно кметът на Хайредин се оплаква в МОСВ. И министър Нено Димов нарежда на басейновата дирекция да приложи чл. 118 ж от закона, т.е. да спре действието на разрешителното. “Естествено, басейновата дирекция се подчини. Ние обжалваме акта и делото скоро ще се гледа в Административния съд в Плевен. Вецът работи само защото отнемането на разрешителното още не е влязло в сила. Ще се борим, защото иначе трябва да оставим 6-7 млн. лв. в реката”, разказа пред “24 часа” управителят на централата Георги Георгиев. Любопитното е, че който принадлежи на НЕК заедно с едноименния язовир. Макар че се строи от много отдавна, разрешителното му за експлоатация е от 2013 г., а водата се взема от реките Въча и Гашня на място, което категорично е в “Натура 2000”. За това не се говори просто защото има още 4 години, докато разрешителното за водовземане е в сила. Но след това? Допълнителен проблем е, че в повечето случаи става въпрос за замразени инвестиции, и то в големи размери. Вецовете, които са обхванати от този казус, са строени през последните 10-15 години, когато по данни на енергийното министерство инвестицията във всеки киловат водна мощност е била около 2000 евро. Рядко някой влага повече от 40% свои пари в такова начинание, т.е. грубо пресметнато, става въпрос за около 100 млн. евро банкови заеми. Които няма как да се изплащат, ако съоръженията не работят. Следователно ще се превърнат в лоши кредити. - Точният брой на ВЕЦ-овете, попадащи в този казус, е 138 с обща инсталирана мощност 194 мегавата. - Всяко разрешително за водовземане е конкретно, в него е описано как точно се осъществява. Има GPS координати, сезонни ограничения, екологични изисквания. Освен това ние плащаме за тази вода – все по-скъпо и по-скъпо. - Първо, ние не искаме някой да ни връща нещо. Искаме да продължим да работим, защото при построяването на тези съоръжения сме спазили закона. И второ – това прилича на законов рекет. Каква е гаранцията, че утре мястото от което вземаме вода, няма да се обяви за защитена зона и разрешението за вземане на вода да се отнеме? Много от нашите членове са малки инвеститори и нямат възможност да правят нещо значимо, за да защитят интересите си. - По принцип употребата на вода за енергийни нужди е чак на последно място при изграждането на такива съоръжения и това е от много дълго време. Една ВЕЦ работи в тясна връзка с екологията, защото тази вода се използва за напояване, има изискване да се оставят резерви за поемане на приливна вълна при пълноводие, има изискване да се остави свободно място за миграцията на рибите. За мен е необяснимо как такива съоръжения ще се оставят бездействащи, та това е заплаха за околната среда. - Тя е много важна по няколко причини. Чрез водните централи ние изпълняваме целите за производство на чиста енергия. Над 60% от зеления ток в България идва от водни централи и е в обществен интерес те да работят. Те са важни и за стабилността на енергийната система. Като мощност не са много големи, вятърните са много по-мощни, но енергията от тях е непостоянна и на нея не може да се разчита.", "date": "2019.04.02", "title": "Вецове в ситуация на законов рекет"}
{"url": "https://www.24chasa.bg/novini/article/7379099", "text": "Учител в детска градина в централната част на Китай беше задържан от полицията по подозрение, че е отровил 23 деца, съобщиха китайски медии. Децата били приети в болница, след като в сряда изяли сутрешната си закуска от овесена каша в град Джиаозуо, провинция Хънан. Децата започнали да повръщат и губят съзнание. Полицията съобщи само за инцидента още в понеделник. Един родител каза, че е бил извикан от училището и е пристигнал на място в болницата и там научил, че промиват стомаха на детето му. Едно дете все още е сериозно болно, пише Би Би Си, а седем други се лекуват в болница, съобщи държавната информационна агенция \"Синхуа\". Останалите 15 бяха освободени. Според местните медии училището е временно затворено и децата са разпределени в други детски градини. Предварителното разследване сочи, че в храната са открити високи нива на натриев нитрит. Полицията обяви, че мотивът зад предполагаемото отравяне в провинция Хънан не е ясен. Според китайски медии учителят е искал да отмъсти на свой колега.  Натриевият нитрит често се използва като хранителна добавка за сушене на месо, но може да бъде токсичен в големи количества.", "date": "2019.04.02", "title": "Учител натрови 23 деца в Китай, за да мъсти на колега"}
{"url": "https://www.24chasa.bg/novini/article/7379156", "text": "Броят на загиналите при пътни произшествия велосипедисти в Германия се е увеличил миналата година, показват данни на Федералната статистическа служба, цитирани от ДПА. Според статистиката 455 велосипедисти, включително 89 управлявали електрически велосипеди, са загубили живота си по германските пътища през 2018 г. Броят на всички загинали велосипедисти се е увеличил с 15 процента в сравнение с предходната година, а на управлявалите електрически велосипеди - с 27 процента, предаде БТА. Зигфрид Брокман, който изследва произшествията за застрахователния сектор, прогнозира още по-голямо увеличение през 2019 г. \"Има все повече велосипедисти, повече електрически велосипеди, а скоро ще има и електрически скутери\", каза той. \"Може да се очаква инфраструктурата да изпревари новите разработки, а не просто да ги следва, но сме далеч от това\", заяви Брокман. Според него отрицателната тенденция вероятно ще продължи, \"освен ако няма наистина ужасно лято и никой не се качи на велосипеда си\". Той отдаде по-големия брой загинали през 2018 г. отчасти на дългото лято миналата година.", "date": "2019.04.02", "title": "Все повече велосипедисти загиват по пътищата на Германия"}
{"url": "https://www.24chasa.bg/novini/article/7379159", "text": "Министърът на туризма Николина Ангелкова разговаря в Севиля с министъра на туризма на Египет Рания Ал-Машат. Срещата в испанския град се състоя в рамките на 19-ата Глобална среща на върха на Световния съвет за пътувания и туризъм (WTTC), която тази година се провежда под надслов Визионери в туристическия сектор. Това съобщиха от пресцентъра на Министерството на туризма. Министър Ангелкова представи разнообразните възможности на страната ни да предлага освен традиционните морски и зимен туризъм също богата палитра от висококачествени специализирани услуги на конкурентни цени – балнео- и СПА, гурме, еко-, конгресен и други видове туризъм. Тя изтъкна добрите контакти между туристическата администрация и бизнеса от двете страни за осъществяване на повече пътувания с културно-историческа насоченост. Популяризирането на духовното наследство от миналото е сред приоритетите ни за насърчаване притока на повече чуждестранни гости, заяви министър Ангелкова. Тя увери събеседничката си, че е напреднала работата по споразумението за сътрудничество в туризма между двете институции и се очаква документът да бъде подписан през настоящата година. Рания Ал-Машат подчерта, че България става все по-привлекателна туристическа дестинация, тъй като предлага разнообразен и качествен продукт. През миналата година около 3744-ма граждани на Египет са направили туристически посещения в България, а 1172-ма българи са пътешествали до арабската страна. Възможностите за засилване на този поток обаче са много по-големи и ние ще работим съвместно за насърчаването му, заявиха ръководителите на туризма на двете държави.", "date": "2019.04.02", "title": "Министърката на туризма на Египет: България става все по-привлекателна дестинация"}
{"url": "https://www.24chasa.bg/novini/article/7379162", "text": "С учениците от френската езикова гимназия „Алфонс дьо Ламартин“ и в присъствието на председателя на Комисията по външна политика в Народното събрание Джема Грозданова, българският еврокомисар Мария Габриел дискутира бъдещето на Европа. Повече от час Мария Габриел разговаря с учениците от 12 клас за предизвикателствата и възможностите, които дава Европа, за бъдещото развитие и уникалността на европейския проект, съобщиха от пресцентъра Европейската комисия. Активното участие на младите хора в публичния дебат е от изключителна важност. Ние не можем да взимаме решения за бъдещето на младите, без да сме чули какво искат те и за какво мечтаят. Европа не може да си позволи да пилее таланта и да изключва младите. Младите хора трябва да бъдат не само архитекти на собствения си живот, но и да участват в позитивната промяна в нашите общества, заяви Мария Габриел. Тя обърна специално място на ролята и място на цифровите умения, за бъдещото развитие на младите хора в Европа. Нуждата от умения е повече от належаща, отбеляза еврокомисарят, защото без умения, младите хора не мога да намерят своята реализация и няма да се възползват от възможностите, които цифровата трансформация предлага, каза още тя. Затова Европейската комисия подкрепя изследователски и иновативни програми в областта на образованието, за да направи учебния процес по-завладяващ и интересен. Мария Габриел подчерта важността учениците да имат цифрови умения, като целта е до 2020г. половината от европейските училища да вземат участие в Седмицата на кодирането. Младите момичета трябва да бъдат насърчени да търсят своята реализация в цифровата област, посочи още тя. Еврокомисарят отдели специално внимание в своя разговор с младите хора на защитата им в онлайн пространството. Тя ги запозна с кампанията SaferInternet4EU Campaign, която дава знание за медийната грамотност, кибер хигиената и онлайн безопасността. Само за миналата година в нея са се включили над 30 милиона души и центровете за Сигурен интернет привличат все повече млади хора към тази инициатива. „Говорете със своите приятели, родители, учители, ако нещо ви притеснява в онлайн пространството. Споделете своите идеи, за това как може да направим интернет по-безопасно и по-добро място. Кажете ни от какво се нуждаете, за да развивате своя талант и идеи“, призова Мария Габриел. Младите участници в дискусията задаваха въпроси за бъдещето на работните места, за мястото на роботите в новата икономика, за развитието на изкуствения интелект. Комисар Мария Габриел подчерта силата на европейския подход в развитието на изкуствения интелект, поставящ в центъра човека и неговия интерес. Идната седмица ще обявим нашите етични насоки за работа в областта на изкуствения интелект, каза още еврокомисарят. „Искам да ви окуража да бъдете активни, да бъдете любопитни, да предизвиквате позитивна промяна, да имате отворено сърце и ум, за да сте подготвени за това, което предстои пред вас. Заедно ще създаваме утрешния свят“, заключи Мария Габриел.", "date": "2019.04.02", "title": "Мария Габриел: Образованието е най-добрата инвестиция в бъдещето на Европа"}
{"url": "https://www.24chasa.bg/novini/article/7379171", "text": "Голям пожар бушува в момента в цех за пелети в пловдивското село Рогош. От полицията съобщиха, че няма пострадали хора. Сигналът за бедствието е бил получен в 17:30 ч. и веднага към местопроизшествието са насочени екипи на пожарната и полицията. Ще бъде образувано досъдебно производство за разследване причините за бедствието.                                                                                                                                                                                                                                                                                                                       ", "date": "2019.04.02", "title": "Пламна цех за пелети в пловдивско село"}
{"url": "https://www.24chasa.bg/novini/article/7379185", "text": "Епидемията от холера, избухнала в Мозамбик в резултат на наводненията, причинени от циклона Идай, взе втора жертва, предаде Асошиейтед прес, като се позова на властите. Броят на потвърдените случаи на заразната болест в южноафриканската страна надхвърли 1400. Около 900 000 ваксини бяха докарани в Мозамбик днес, предаде БТА. Тази седмица ще започне кампания на ваксинация, за да бъде ограничено бързото разпространение на заразата. Много хора нямат достъп до чиста вода и това благоприятства разпространението на холерата. Броят на потвърдените жертви на циклона Идай, който връхлетя райони в Югоизточна Африка миналия месец, междувременно надхвърли 900. Властите в Мозамбик съобщиха днес, че природното бедствие е причинило в страната смъртта на 598 души. Циклонът Идай взе най-малко 259 жертви и 56 в Малави - две съседни на Мозамбик държави.", "date": "2019.04.02", "title": "Втори случай на холера в Мозамбик, над 900 жертви на циклона Идай (Снимки)"}
{"url": "https://www.24chasa.bg/novini/article/7379200", "text": "България и Ливан ще работят за насърчаване промотирането на земеделски продукти, които да намерят добър прием съответно на българския и ливанския пазар. За това се договори министърът на земеделието, храните и горите Румен Порожанов на среща с ливанския си колега министър Хасан Ал Лакис днес в Бейрут, съобщиха от земеделското министерство. Двамата обсъдиха възможностите за задълбочаване на двустранното сътрудничество в областта на земеделието и по-конкретно повишаване на стокообмена със земеделски стоки между двете страни, както и намаляването на митническите ставки при внос на млечни продукти и мед за Ливан. В рамките на посещението си в Бейрут министър Порожанов се срещна още с министъра на телекомуникациите и председател на Асоциацията на търговско- промишлените палати на Ливан Мохамед Шукейр и с Мохамед Салех, председател на Търговско-промишлената и земеделска камара на Южен Ливан. Бяха обсъдени възможности за организиране на дни на ливанския бизнес от областта на хранително- вкусовата промишленост в България през първата половина на тази година. Представянето ще бъде организирано под патронажа на Министерството на земеделието, храните и горите на България, със съдействието на Българо-ливанския бизнес съвет. Министър Порожанов покани ливански фирми да вземат участие в следващото издание на международно изложение през месец ноември в София. По време на срещата с министър Шукейр бяха обсъдени възможностите за инвестиции, като ливанският министър покани български фирми да инвестират в земеделието и хранително-вкусовата промишленост. Министър Порожанов посети българския щанд на международното изложение Хорека, което се провежда от 2 до 5 април в Бейрут. На щанда ни се представят български продукти като сирене, мед, зеленчукови консерви, вино и плодови сокове.", "date": "2019.04.02", "title": "България и Ливан насърчават промотирането на земеделски продукти"}
