{"url": "https://www.24chasa.bg/novini/article/7345734", "text": "Великобритания ще трябва да представи ясни причини, ако поиска удължаване на крайния срок (който е 29 март) за напускане на Европейския съюз, каза днес френският президент Еманюел Макрон, цитиран от Ройтерс и БТА. Допълнителното време не може да се използва за предоговаряне на изтеглянето, посочи той, говорейки в кенийската столица Найроби, където е посещение. \"Споразумението за изтегляне не подлежи на преговори. Ако британците поискат отлагане, то може да бъде техническо отлагане, за да им даде повече време да се подготвят за раздялата\", каза Макрон. \"Но ако поискат допълнително отлагане, те трябва да обяснят защо. Това не може да бъде за повече преговори по нещо, което ние вече сме договорили в продължение на много месеци и сме казали, че не може повече да се преговаря\", подчерта френският президент.", "date": "2019.03.13", "title": "Макрон: По споразумението за Брекзит\nне може повече да се преговаря"}
{"url": "https://www.24chasa.bg/novini/article/7344926", "text": "Турският президент Реджеп Тайип Ердоган и израелският премиер Бенямин Нетаняху, които се намират в разгара на предизборна кампания, си размениха днес нови обиди, съобщава АФП, цитирана от БТА. \"Нека той да не ни поучава. Ей, Нетаняху, дръж се добре. Ти си тиранин\", заяви турският президент на митинг в Анкара, след като израелският премиер го нарече \"диктатор\". Ердоган, който води предизборна кампания за местните избори на 31 март, обвини също Нетаняху, че е \"избил палестински деца\". Той определи израелския премиер като \"крадец\", визирайки твърденията за корупция срещу Нетаняху. Тази размяна на обидни реплики между двамата лидери започна, след като Анкара остро критикува Нетаняху, който е в предизборна кампания за парламентарните избори на 9 април, заради негов коментар от неделя, че Израел не е държавата-нация на всички негови граждани, а \"само на еврейския народ\". Турският президентски говорител Ибрахим Калън обвини вчера Нетаняху в \"явен расизъм\". \"Турският диктатор Ердоган атакува израелската демокрация, а затворите му са пълни с журналисти и съдии. Колко смешно\", заявява Нетаняху в разпространено тази нощ изявление на канцеларията му. В коментар в Туитър днес Нетаняху определи като \"шега\" и това, че Ердоган \"проповядва демокрация и военна етика\", а в същото време \"изпраща десетки хиляди политически опоненти в затвора, извършва геноцид срещу кюрдите и окупира Северен Кипър\". Ердоган спомена днес и сблъсъците вчера между израелски полицаи и палестинци на Площада на джамиите в Ерусалим, като изрази съжаление, че израелските полицаи и военни влизат на това свещено място. \"Не ни предизвиквай. Ние никога не сме угнетили евреин в тази страна, ние никога не сме направили на синагога това, което вие правите /на Площада на джамиите/. Не ни предизвиквай, ние няма да се хванем на тази игра\", предупреди Ердоган. В отговор на това Нетаняху заяви: \"По-добре е той да не се бърка в Ерусалим. Ердоган може да научи от нас как да уважава всички религии и да защитава правата на човека\". Отношенията между Турция и Израел се обтегнаха миналата година по редица въпроси, най-вече при приемането през юли на спорен закон, гласуван от израелския парламент и определящ Израел като държавата-нация на еврейския народ. Ердоган, който защитава палестинската кауза, критикува тогава Израел, като го нарече \"най-фашистката и най-расистка\" държава в света.", "date": "2019.03.13", "title": "Ердоган към Нетаняху: Ти си тиранин, който избива палестинчета (Обновена)"}
{"url": "https://www.24chasa.bg/novini/article/7345614", "text": "Европа драматично се приближи до хаотичен Брекзит без правила, след като британският парламент за втори път отхвърли сделката на Тереза Мей, предаде Би Би Си. Часове по-рано премиерката успя да издейства някои промени в споразумението с ЕС, свързани с ирландската граница и бъдещите отношения със съюза, но те не убедиха депутатите в Лондон. Това е поредно голямо поражение за плана ѝ за излизане на Обединеното кралство от ЕС на 29 март и поставя въпроса за оцеляването ѝ начело на правителството, отбеляза АФП. Във вторник вечерта споразумението бе отхвърлено с мнозинство от 149 гласа. В негова подкрепа гласуваха 242-ма депутати, а против - 391. Камарата на общините отхвърли текста с голямо мнозинство и на 15 януари, допълва Ройтерс. обяви лидерът на лейбъристите Джеръми Корбин. Той каза, че е време за общи избори. “Дълбоко съжалявам за решението, което Камарата на общините взе тази нощ. Продължавам да вярвам, че най-добрият начин е Великобритания да напусне ЕС със споразумение. Вярвам също, че споразумението, което имаме, е най-доброто. То всъщност е единственото, с което разполагаме”, каза Мей пред депутатите. След поредния провал британските депутати трябваше да гласуват снощи дали страната да напусне ЕС без сделка. Когато отново се появи пред тях в сряда, Мей заяви прегракнала: “Може да съм загубила гласа си, но чувам гласа на британския народ.” Предната вечер премиерката подробно обясни процедурата оттук нататък. Ако камарата подкрепи идеята за излизане без сделка, задача на правителството ще е да приложи това решение. Ако пък камарата отхвърли идеята за излизане без сделка, в четвъртък ще има гласуване дали да се отсрочи датата за излизане от ЕС, предвидена за 29 март. В този случай правителството ще се опита да договори отлагането с ЕС. Мей обаче предупреди, че гласуване за излизане без сделка и за отсрочване на датата на излизането няма да разреши проблема. Тя допълни, че ЕС ще иска да знае какво искат да правят британците с удължаването на крайния срок. Камарата ще трябва тогава да каже дали иска да отмени прилагането на член 50 за излизане от ЕС, или да има нов референдум за Брекзит. Отхвърлянето от британския парламент на предложената от Тереза Мей сделка засилва вероятността за хаотичен Брекзит, заявиха Европейската комисия и председателят на Европейския съвет Доналд Туск. ЕС е готов да обсъди отлагане на датата за Брекзит, ако Великобритания внесе мотивирано искане за това, каза говорителката на Еврокомисията Мина Андреева. Евентуално отлагане ще бъде преценявано в зависимост от аргументите на Лондон и на поискания срок за него, добави говорителката. Тя напомни, че решение по този въпрос трябва да бъде взето единодушно от останалите 27 страни в ЕС. за Брекзит, която да бъде ратифицирана от британския парламент, предупреди главният преговарящ от страна на ЕС Мишел Барние. “Слушайки дебатите в Камарата на общините, ми се струва, че там има опасна илюзия, че Великобритания може да се възползва от преходен период при липсата на споразумение за излизане от ЕС - коментира той и допълни - Единствената законова база за преходен период е споразумение за напускане от ЕС.” Великобритания трябва да каже на ЕС какво иска от споразумението, призова германският министър по европейските въпроси Михаел Рот. “Вече сме на границата на поносимото”, добави той. Проучване показа, че половината запитани искат Мей да подаде оставка, а 42% са за насрочване на парламентарни избори. ", "date": "2019.03.13", "title": "ЕС: След новия провал на сделката на Мей  хаосът с Брекзит иде (Обзор)"}
{"url": "https://www.24chasa.bg/novini/article/7345684", "text": "Германското Федерално бюро за разследване на авиационни катастрофи няма да анализира черната кутия от от самолета на Етиопските авиолинии, който катастрофира след излитане от Адис Абеба в неделя, заяви говорител на бюрото, цитиран от Ройтерс и БТА. \"Това е нов тип самолет с нова черна кутия, с нов софтуер. Не можем да го направим\", заяви Гермут Фрайтаг. Говорител на \"Етиопиън ейрлайнс\" бе заявил по-рано днес, че черните кутии от самолета ще бъдат изпратени в Германия за анализ.", "date": "2019.03.13", "title": "Германия няма да анализира черната кутия от етиопския Боинг 737 МАКС 8"}
{"url": "https://www.24chasa.bg/novini/article/7345708", "text": "\"Фейсбук\" и \"Инстаграм\" се сринаха в Европа и САЩ, съобщават световни агенции. Според разпространяваната информация \"Фейсбук\" има проблеми от около 45 минути. При опит за влизане в социалната мрежа от \"Фейсбук\" отбелязват, че не работи заради поддръжка и моли потребителите да пробват след няколко минути. Преди няколко часа имаше проблеми с услугите на Google Gmail и Drive в световен мащаб, ", "date": "2019.03.13", "title": "\"Фейсбук\" и \"Инстаграм\" се сринаха в Европа и САЩ"}
{"url": "https://www.24chasa.bg/novini/article/7345659", "text": "Издаване на фалшиви удостоверения за пенсиониране и трудови книжки за несъществуващ стаж отпреди 1997 г. и намиране на кошаревски свидетели, които да твърдят пред съда, че кандидатът за пенсия е работил в мина. Това е била престъпната схема, разкрита от спецпрокуратурата, по която е действал шефът на НОИ в Силистра Милен Пенчев, разкрива в новия си брой седмичникът “Клуб 100”, който вече може да бъде закупен от вестникарските сергии. Пенчев създал паралелна структура, като пазел досиетата на фалшивите пенсионери в дома си. Той приписвал на хора без стаж десетилетия работа в тежки условия като миньори или военни и така им осигурявал високи пенсии. Пенчев ползвал пробойна в информационните системи на НОИ. В тях има данни за стажа на всеки българин, но след 2000 г. Стаж отпреди 1997 г. се доказва само с хартиени документи - удостоверение за пенсиониране или още по-непроследимите трудови книжки. Оказвал и съдействие за намирането на свидетели, които в съдебна процедура да потвърдят, че кандидатът за висока пенсия е работил във въпросната фирма и се е осигурявал. 267 са богатите пенсионери в Силистренско - с тавана от 910 лв. Увеличили са се със 76 в сравнение с 2017 г. 210 от тях са мъже, жените са 57. 2052 са силистренците с пенсии между 500 и 910 лв. Междувременно певицата Тита, чийто баща е Милен Пенчев, настоя името ѝ да не бъде замесвано с това на баща ѝ с цел сензации. “Аз и всички негови близки сме озадачени как човек, който е подавал сигнали към прокуратурата за извършена престъпна дейност от трети лица, е задържан именно за това? Искрено се надявам, че прокуратурата ще вложи същото усърдие в разследването на хората и обстоятелствата, посочени в сигналите от баща ми, за да се разбере обективната истина”, написа тя на стената си във фейсбук в сряда. От мен и всички, които го познават, знаят що за човек е, той има цялата подкрепа и уважение, добавя младата певица и описва Пенчев така: “Образован човек, изградил достойно име през годините, с позиция, характер, воля за живот и справедливост. И най-вече прекрасен баща!”", "date": "2019.03.13", "title": "Високите пенсии в Силистра по схема с фалшиви документи  и свидетели"}
{"url": "https://www.24chasa.bg/novini/article/7345643", "text": "Доналд Тръмп изрази съжаление, че самолетите са станали твърде сложни за управление, два дни след разбиването на етиопски “Боинг-737- 8 Макс”, в който загинаха 157 души, предаде АФП. “Самолетите стават прекалено сложни за пилотиране. от Масачузетския технологичен институт”, написа президентът на САЩ в туит. “Необходимо е да се вземат решения за части от секундата и сложността поражда опасност... Не знам за вас, но аз не искам Алберт Айнщайн да ми е пилот. Искам страхотни професионални пилоти, които да могат лесно и бързо да поемат контрол над самолета си!”, добави той. Тръмп разговаря по телефона с изпълнителния директор на “Боинг” Денис Милънбърг, предаде Ройтерс. Двамата са обсъдили кризата, през която преминава американският авиоконструктор. Директорът уверил, че самолетите Федералното управление на САЩ за въздухоплаване засега смята, че няма причина да бъдат спрени полетите на “737-8 Макс”, два от които се разбиха от октомври досега, въпреки растящия брой държави, които замразиха полетите на този модел самолети.  “Засега нашето проучване не показа никакъв проблем във функционирането на този модел самолети и не виждаме причина полетите им да бъдат спрени”, се казва в съобщение на управлението. То обаче заявява, че няма да се поколебае да вземе незабавни мерки, ако бъдат открити аномалии при спешния анализ на данните на катастрофиралия самолет на етиопските авиолинии в неделя, чиито черни кутии бяха намерени. След трагедията или 19,8% от пазарната си капитализация. Европейският съюз и редица страни затвориха въздушните си пространства за самолети “Боинг-737 Макс” след двете смъртоносни катастрофи със самолети от това ново поколение за по-малко от 6 месеца. Полетите забраниха ОАЕ, Кувейт и руската авиокомпания Ес 7. Сърбия и Косово също забраниха прелитане над териториите им на “Боинг- 737-8 Макс” и “737-9 Макс”. Сърбия не притежава такива модели самолети.  Причините за разбиването на етиопския боинг още не са известни, но катастрофата на същия модел самолет на “Лайън еър” в Индонезия на 29 октомври насочи вниманието върху софтуера за контрол за ъгъла на движение на самолета спрямо хоризонталната равнина. Ако този софтуер се повреди, той може да заблуди бордовия компютър, че трябва да накара самолета да пикира, вместо да се издигне нагоре, отбелязва АФП. ", "date": "2019.03.13", "title": "Тръмп: Не искам Айнщайн да ми е пилот! (обзор)"}
{"url": "https://www.24chasa.bg/novini/article/7345514", "text": "Все повече холандски общини забраняват пускането на балони по време на празненства - в 17% от тях съществува такава забрана, се казва в проучване на екологичната организация \"Северно море\", предаде ДПА. Преди година балоните са били забранени в 5% от общините в Холандия, а 20% от тях силно съветват своите граждани да не пускат балони, когато празнуват, се казва в публикацията в изданието \"Сайънтифик рипортс\". Повечето партии в парламента на страната поддръжат въвеждането на забраната и изразиха опасение относно замърсяването на Северно море с остатъци от балони и други пластмасови отпадъци, предава БТА. Балоните замърсяват водите и бреговете. Те са опасни както за морските бозайници, така и за птиците и рибите, които ги поглъщат. Най-уязвими са птиците - учените са установили, че 20% от морските птици загиват от поглъщането на пластмасови предмети и балони. В друго изследване Лорън Роман от Тасманския университет в Австралия твърди, че балоните или парчетата от тях са най-смъртоносните отпадъци в морето. Вероятността от смърт при поглъщане на балон е 32 пъти по-висока в сравнение с поглъщането на твърда пластмаса. Екологичната фондация \"Северно море\" се бори за пълна забрана на пускането на балони сред природата. Повечето забрани обаче са в сила в крайбрежните зони и Фризийските острови.", "date": "2019.03.13", "title": "Все повече общини забраняват пускането на балони в Холандия"}
{"url": "https://www.24chasa.bg/novini/article/7345567", "text": "Предмет, напомнящ на самоделно взривно устройство, е открит в сградата на училището в бразилския град Сао Пауло, където днес двама нападатели откриха стрелба, взела осем жертви. Освен куфар с жици служителите на правоохранителните органи открили и бутилки, вероятно коктейли \"Молотов\", съобщи бразилската телевизия \"Глобо\", цитирана от ТАСС  и БТА. Сградата на учебното заведение е евакуирана. Очаква се да пристигнат сапьори. На мястото на трагедията е открит револвер 38-ми калибър, с който е стреляно, както и лък, стрели и нож, също използвани от нападателите. Жертвите на нападението са осем: шест ученици и двама души от персонала на училището. Самите нападатели са се самоубили. Според правоохранителните органи в здравни заведения остават 15 ранени при трагедията. Преди това те нападнали местен предприемач и са стреляли по него три пъти. Бизнесменът е в болница в тежко състояние, уточни телевизионният канал.", "date": "2019.03.13", "title": "Откриха куфар с жици и коктейли \"Молотов\" след стрелбата в училището в Сао Пауло (Снимки)"}
{"url": "https://www.24chasa.bg/novini/article/7345550", "text": "Експерт по човешките права поиска днес от ООН да предприеме \"незабавни действия\", за да осигури справедливост и помощ за прогонени малцинствени групи в Косово, които са настанени на замърсени с олово изоставени земи, предаде Асошиейтед прес, цитирана от БТА. Башкут Тунчак, определен от ООН експерт по правозащитните измерения на замърсяването с токсични вещества, заяви след среща с жертви и представители на световната организация, че \"обстоятелствата изискват индивидуална компенсация и публично извинение от ООН в допълнение към проекти в общностите\". Прогонени насила от домовете си в Митровица, Северно Косово, след войната от 1998 - 99 г., около 600 членове на общностите на ромите, ашкалиите и египтяните са били настанени от ООН между 1999 и 2013 г. на земя, за която е известно, че е замърсена с олово от близка мина. Няколко деца и възрастни са починали, а у мнозина са се проявили здравословни проблеми, включително припадъци, бъбречна недостатъчност, различни физически и умствени заболявания и загуба на паметта. Сведения за наличието на риск от оловно замърсяване са били на разположение още през 1999 г. Предпазни мерки са били взети през 2000 г. за войниците от мироопазващите сили, но не и за жителите чак до 2006 г. През 2016 г. консултативна комисия по човешките права на ООН е препоръчала компенсации за 138 членове на трите общности и извинение за нарушаването на стандартите за човешките права. Доброволният доверителен фонд, създаден през 2017 г., никога не е бил задействан поради отсъствието на участие от страна на международната общност. Тунчак каза, че е \"дълбоко разочарован от инерцията, която обгражда този случай, и че решението, предложено от ООН, е нефункциониращ и фундаментално сгрешен доверителен фонд\". \"Сега ООН има възможност да направи, каквото може, за да компенсира за грешките си от миналото. Аз я призовавам да признае отговорността си и да предприеме незабавни и смислени действия\", каза Тунчак.", "date": "2019.03.13", "title": "Експерт по човешките права иска помощ от ООН за жертви на оловно отравяне в Косово"}
{"url": "https://www.24chasa.bg/novini/article/7345618", "text": "Черните кутии от Боинг 737 МАКС 8, който катастрофира в Етиопия в неделя,ще бъдат изпратени за анализ в Германия, съобщи говорител на \"Етиопските авиолинии\", цитиран от Ройтерс и БТА.                                                                                                                                                                                                                                                                                                                       ", "date": "2019.03.13", "title": "Eтиопия праща черните кутии от падналия Боинг за анализ в Германия"}
{"url": "https://www.24chasa.bg/novini/article/7345597", "text": "Новата тежка ракета на НАСА \"Ес-Ел-Ес\", предназначена за полети до Луната и Марс, няма да може да бъде пусната в срок догодина, заяви ръководителят на американското космическо ведомство Джим Брайдънстайн, цитиран от Асошиейтед прес и БТА. Поради тази причина възможно е да се заложи на ракети от други конструктори. По този начин може да бъде спазен срокът за непилотиран полет до Луната, предвиден за месец юни 2020 година. По думите на Брайдънстайн ще са необходими две ракети от други конструктори, които да заместят \"Ес-Ел-Ес\" за постигането на целта. Едната ще изведе капсулата \"Орион\" и нейният изграден в Европа сервизен модул. Втората ще бъде натоварена с горната степен на ракетата. Двете ще се скачат в орбита и ще се отправят към Луната. Досега се предвиждаше работата да свърши с едно изстрелване най-тежката ракета, конструирана някога в света - \"Ес-Ел-Ес\". Но нейното пускане в експлоатация се забавя. Брайдънстайн ще реши следващите две седмици на кой вариант да се заложи. Дали да да се изчака до завършването на \"Ес-Ел-Ес\", или да се заложи на тестовия полет с два други носителя. Тежката ракета по план трябваше да бъде изстреляна през тази година, а отложеният срок от 20 юни 2020 г. няма да бъде спазен и догодина. Брайдънстайн търси варианти, тъй като е застъпник на идеята НАСА стриктно да спазва набелязаните графици в космическата си програма.", "date": "2019.03.13", "title": "Тежката ракета на НАСА няма да може да бъде пусната в срок догодина"}
{"url": "https://www.24chasa.bg/novini/article/7345396", "text": "Видяхме как реагират политическите сили, обществото не е в чак такава агресивност, каквато виждаме в политическите партии. Всички ние знаем каква е ситуацията в Европа, как се промени средата за сигурност и влязоха радикални течения. Точно затова направихме така, че да може действително държавата да плаща заплатите на всичките тези духовни лица. Това заяви зам.-председателят на ГЕРБ и председател на ПГ Цветан Цветанов в предаването \"Още от деня\" по БНТ по повод дълга от 8 млн. лева на Главното мюфтийство. Държавата направи възможния компромис, за да може този закон да стане факт. Действително гарантираме, че тези духовни лица ще си получават заплатите, които не са от външно финансиране. За голямо съжаление, тази тема се използва за политически цели, допълни Цветанов. Той даде за пример протокол от 1998 г., подписан между българската Дирекция за вероизповедания и нейния аналог в Турция. Тук пише, че българската дирекция трябва да съдейства даренията да бъдат освободени от мита и всякакви други данъчни задължения, аргументира се Цветанов. \"От министерство на финансите искаме да ни представят план, за да може не по-късно от петък да представим своите предложения. Аз не мога да кажа колко точно дължи мюфтийството.\" Всичко, свързано с вероизповеданията, е част от националната сигурност и ако някой не го разбира това, е проблем на този, който се изказва неподготвен. Направихме този компромис, за да има консенсус с всички вероизповедания, които участваха в този диалог, категоричен е лидерът на ПГ на ГЕРБ. \"Първоначалният вариант на законопроекта беше изцяло ограничаване на външно финансиране. Държавата направи компромис, за да може този закон да бъде факт. Това, което се спекулираше във всичките тези седмици, и това, което не прави чест на БСП - нека да си припомним, че през всичките тези години всяка една политическа сила, всяко едно управление, е искало да има мир, спокойствие и никой да не използва тази тема с политически цели. За съжаление обаче сега се случи точно обратното\", каза още Цветанов. \"Аз и Мустафа Карадайъ сме съвносители на проекта за амнистия, който направихме след разговор с министерството на финансите. Ние взехме това решение, за да може да се изпълни функцията на закона. Разговарял съм с всички политически сили с изключение на БСП. Казват, че това е тема на дебат. В крайна сметка, парламентът и пленарна зала ще решат. Ние ще внесем нашето предложение за разсрочване и ще го отстояваме. Държавата ще си събере тези милион и двеста хиляди лева, само че разсрочено\", допълни той. Това е компромис в интерес на държавата, не говорим за договорки и извиване на ръце, категоричен е Цветанов. Той допълни, че без опозицията от ляво в парламента се работи много по-продуктивно. Според мен, БСП би тежала много повече в парламента, защото това е нормалния парламентарен живот, смята Цветанов. Трябва да свикваме, че политическия живот на страната ще бъде многообразие от партии и искания, каза в заключение лидерът на ПГ на ГЕРБ.", "date": "2019.03.13", "title": "Цветанов: Използваха темата за вероизповеданията с политическа цел"}
{"url": "https://www.24chasa.bg/novini/article/7345484", "text": "Федерален съдия в САЩ осъди днес бившия шеф на президентската кампания на Доналд Тръмп Пол Манафорт на 73 месеца затвор по две обвинения в заговор, произтичащи от разследването на специален прокурор Робърт Мълър за ролята на Русия в американските президентски избори през 2016 г., предаде Ройтерс, цитирана от БТА. Окръжен съдия Ейми Бърман Джаксън заяви, че 30 от месеците ще текат едновременно с присъдата на Манафорт от миналата седмица по друго дело. Манафорт се извини за действията си и поиска снизходителност по време на заседанието, на което беше прочетена присъдата. \"Съжалявам за това, което съм направил и за всички действия, които ни доведоха днес тук\", каза той. Миналата седмица федерален съдия във Вирджиния осъди политическия консултант на Републиканската партия на 47 месеца затвор - неочаквано снизходителна присъда - за данъчни и банкови измами по отделно дело, свързано с разследването на Мълър.", "date": "2019.03.13", "title": "73 месеца затвор дадоха на бившия шеф на предизборната кампания на Тръмп"}
{"url": "https://www.24chasa.bg/novini/article/7345486", "text": "Италианската общественост беше силно възмутена от съдебно решение, оневиняващо насилници, на базата на това, че жертвата е била прекалено грозна, за да бъде изнасилена, предава Асошиейтед прес, цитирана от БТА. По случая беше наредено предварително производство от италианския министър на правосъдието Алфонсо Бонафеде. Протестен флаш моб беше организиран пред сградата на съда в град Анкона, където протестиращите скандираха \"Срам!\" и носеха плакати с надписа \"Възмутително!\". Касационният съд върна делото за преразглеждане, след като двама перуанци, обвинени в изнасилване на жена, бяха оправдани със странния мотив, че тя била прекалено \"мъжествена\", за да бъде жертва на подобно посегателство.", "date": "2019.03.13", "title": "Съд преразглежда решение, според което жертва била прекалено грозна, за да бъде изнасилена"}
{"url": "https://www.24chasa.bg/novini/article/7345490", "text": "Британската депутатка, която беше предложила да се гласува да бъде изключен Брекзит без сделка при какъвто и да било сценарий, вече не подкрепя поправката, предаде Ройтерс, като се позова на Би Би Си. Каролайн Спелман от Консервативната партия беше предложила поправка А, подкрепена от депутати от няколко партии, която напълно изключва напускане на ЕС без споразумение - доста по-категорично от правителственото предложение, което отбелязва, че парламентът не желае излизане от ЕС без сделка на 29 март, предава БТА. Би Би Си съобщи ,че Спелман вече не подкрепя собственото си предложение, след като правителството заяви, че няма да позволи свободен вот по него. Все пак друг от вносителите на поправката може въпреки това да наложи да се гласува по нея.", "date": "2019.03.13", "title": "Британска депутатка вече се отказа от собственото си предложение за Брекзит"}
{"url": "https://www.24chasa.bg/novini/article/7343277", "text": "Шепотът на 5G започна миналата година. Сега чуваме боен вик. Петото поколение мрежи е на път да промени радикално начина, по който общуваме помежду си и с нашите устройства - или поне това крещят всички големи телефонни оператори и доставчици на мрежи в Европа, САЩ и развитите страни. Реалността обаче е малко по-сложна. Броейки, разбира се. През 1984 г. бяха въведени 1G мрежи. Първото поколение, от което започна всичко, беше аналогово и дори не включваше предаване на данни, фокусирайки се върху гласовите повиквания. Въпреки че това поколение интернет връзка стана масово за мобилните комуникации, тогава то не можеше да се бори по цена и качество на връзката с тогавашния кабел. Затова се роди мрежата 2G, представена за първи път през 1991 г. Когато и първият айфон изгря на сцената, вече работехме с 3G, вкусвайки за първи път възпроизвеждане на видео, същевременно с писането на текстови съобщения и обаждания. Хората казваха, че Доставчиците обаче направиха скок към 4G, наричан още LTE, така че да можем да стартираме множество приложения едновременно. И отново чухме, че никога няма да се нуждаем от нещо повече. 10 години по-късно сме свързани с още повече устройства, а мечтаната цел е да бъдем свързани с всичко, или т.нар. Интернет на нещата (IoT). IoT е в звънците на входните ни врати, на нощните шкафчета, в шофирането на колите ни, в готвенето на храната ни. Светът е твърде умен за 4G. Време е да увеличим мрежата. Еволюцията върви напред. Какво е G? Както повечето технологии, мобилните комуникации се делят на “поколения”, на английски generation, откъдето идва и съкращението G. В момента се предполага, че сме в четвъртото поколение, затова понякога виждаме “4G” до иконата за мрежов сигнал на мобилния телефон. Предполага се, защото, ако мръднем извън големите градове, Въпреки това индустрията обича да се преструва, че 4G е повсеместно. Как 5G ще промени живота ни? Основната идея на тези “поколенчески промени” е услугите да стават все по-добри за потребителите по отношение на скоростта и качеството на връзката. 5G обещава огромни подобрения при бързината на преноса на данни, никакво забавяне, икономия на енергия, намаляване на разходите, по-висок капацитет на системата и масивна свързаност на устройствата. Само като се има предвид скоростта на предаване на данни, най-доброто, което 4G може да ни предложи в момента, е до 100 mbps (мегабита в секунда). Тестовете, правени досега, предполагат, че 5G може да се справи значително по-добре със скорост около 10 гигабита в секунда - теглим цял филм за 15 секунди, в сравнение с шест минути при 4G. В 5G епохата няма да има прекъсвания по време на живо предаване. Едновременното свързване на десетки, дори стотици хора по едно и също време на едно и също място през мобилните телефони вече ще е възможно. Дори и да се намирате на оживено място, няма да имате притеснения, че интернет скоростта ще е по-бавна. Едно от най-големите предимства на 5G обаче не е скоростта, а капацитетът - сегашната мобилна технология няма как да се справи с комуникационните нужди на един свят с милиарди устройства, свързани в Интернет на нещата. 5G ще направи тази революция възможна. Всяка от поколенческите промени бе осъществена с идеята да се отстрани даден проблем. GSM-ите се представяха за по-сигурни от аналоговите телефони, 3G скоростта трябваше да позволи ползването на мобилни данни, а 4G - да направи последното едно по-гладко потребителско преживяване, а не досадно и отнемащо прекалено много време. На фона на това - 5G на теория е безпрецедентна промяна на безжичната инфраструктура. Като такава няма да реши даден проблем, а по-скоро идеята е да ни даде нови хоризонти. Подобна мрежа е стотици пъти по-бърза от съществуващите днес и дава поле за изява в сфери като платформи за виртуална реалност, изграждане на истински умни градове, безпроблемна технология за вграждане на интернет в почти всичко около нас, автономни автомобили, създаването на изключително сложни здравни и други приложения, свалянето на филми за секунди и прочее. С други думи - 5G ще реши проблеми, които още не са възникнали. Има ли 5G значение за нас през 2019 г.? Кратък отговор: Не. Той ще дойде скоро, но няма да дойде тази година. Според някои оценки повечето телефони и устройства ще бъдат в 5G мрежата около 2020 или 2021 г., но според други няма как да ги очакваме преди 2022 г. Какво може да направи 5G освен революция в телефоните? Представете си всичко, което докосвате и с което взаимодействате с всеки ден, да бъде Там, където се простира 5G мрежата, хората с увредено зрение ще водят спокоен живот, без да се нуждаят от кучета водачи. С помощта на технологиите за придвижване без водач те ще могат да отидат навсякъде. Автомобилът сам ще търси място за паркиране, а в тесните улички, където е невъзможно да влезе кола, да избегнат всички препятствия, използвайки Интернет на нещата. В епохата на 5G автомобилите без шофьор няма да са пасивно превозно средство. Те ще са като жив “човек”. С помощта на Интернет на нещата ще могат да усещат пътя, другите превозни средства, пешеходците, светофара, сградите наоколо и ще реагират на тях адекватно. Т.е. в бъдеще колите без шофьор не само ще разпознават сигналите на светофара и ще дават предимство на пешеходците, но и ще анализират ситуацията на пътя, ще избягват задръстванията и ще избират най-подходящия маршрут. Разбира се, за най-основната функция на телекомуникационните технологии - гласовото повикване, 5G ще донесе огромни промени. Ако разполагате с VR очила и се обадите по телефона на приятел, той ще се появи пред вас в холографско триизмерно изображение, което не само говори, но и прави различни жестове, като че ли стои срещу вас. Освен при автономните технологии 5G ще доведе до огромни промени и в медицината, като помогне телемедицината наистина да се превърне в реалност. Например докато кара пациента в спешното. От нея ще може да бъде изпратена рентгенова снимка и видео, с които да се прецени състоянието на болния и да се направи подготовка, за да се спести ценно за живота му време Освен напредването в чисто цивилизационен аспект на масата са поставени и доста сериозни цифри. Проучвания от края на миналата година показаха, че индустрията в САЩ е готова да налее в 5G $ 275 млрд., които могат да увеличат БВП на страната с $ 500 млрд., да създадат 3 млн. работни места, а добавените ползи за американските граждани могат да стигнат $ 1,2 трилиона . ЕС и Южна Корея сключиха сделка за съвместна работа по развитието на 5G, като обещаха респективно по $ 700 млн. и $ 1,5 млрд. за финансиране на местни проекти в тази насока. И тук идва интересната част с Китай. Страната дълго време беше встрани (умишлено или не) от най-новите технологии, които бяха запазена марка на Запада. Но при следващата стъпка - 5G, една китайска компания си постави за цел да бъде лидер, позиционирайки се като играч, който може да определи бъдещето на технологията. “Хуауей”, един от най-големите производители на мобилни устройства в света, но и мащабна компания за производство на телекомуникационно оборудване, влага сериозни средства в проучвания и тестове за развитието на 5G, както и за патентоването на ключови технологии за тази цел. За последните 30 години компанията успя да се позиционира от производител на евтини смартфони до това да диша във врата на “Самсунг” и да заема сериозни позиции в телекомуникационното бъдеще. Амбициите за това се виждат най-ясно в патентите за 5G. В началото на 2017 г. 10% от близо 1500-те важни за технологията патента бяха собственост на китайски компании. В този дял влиза най-вече “Хуауей”, но и по-малкият производител ZTE и други малки компании. Какъв е рискът? Интернет на нещата не се е появил скоро. Първата машина, свързана с интернет, е автомат за кока-кола в американския университет “Карнеги Мелън” в Питсбърг, щата Пенсилвания, през 1982 г. Тя предавала данни доколко е заредена машината и каква е температурата на наскоро поставените напитки. Свързването на машината с мрежата поставя началото на IoT - вградени изчислителни системи с предаване на данни по интернет. Днес вече има огромен брой от тях, включително различни сензори за интелигентен дом, телевизори и някои автомобилни системи. Повече връзка с повече устройства и повече хора означава повече връзка. Но това невинаги е добро нещо, особено ако цените личния живот и очаквате да живеете живота си сравнително без наблюдение. В преследване на скоростта на стартиране на все повече и повече нови устройства на пазара но анализирайки огромния поток от данни, нападателите могат да извлекат огромно количество лична информация от него чрез прост анализ на данни. Ситуацията е много напомняща за събирането на разузнавателни данни. Статистиката сочи, че над 80% от поверителната информация се получава чрез разузнаване чрез анализиране на откритата информация. Така е и тук. Самото Компаниите все повече ще взаимодействат с потребителите. Градовете ще станат по-умни. А проблемите, които в момента имаме с компании, които обработват нашите данни като “Фейсбук” и “Гугъл”, няма да бъдат магически решени с 5G мрежата. 5G се представя като невиждана революция и вероятно е така. Но хората са мислили същото и за другите G-та. Така че надали ще ползваме петото поколение мрежа повече от 10 години. А какво идва след 5G? 6G, разбира се. И точно както някога да си представим 5G беше почти невъзможно, докато устройствата ни едва се приближаваха до 4G, така и сега е трудно да се опише какво предстои след 2020 г.", "date": "2019.03.13", "title": "Щом 5G отключи “Интернет на нещата” - мислещи градове, холограми на телефона и коли без шофьор"}
{"url": "https://www.24chasa.bg/novini/article/7345379", "text": "Турският президент Реджеп Тайип Ердоган ще открие утре градска болница в Анкара, която ще бъде най-голямата болница в Турция и в Европа, съобщава Анадолската агенция. Болничният комплекс в Анкара ще бъде деветата голяма градска болница в Турция. По-рано бяха открити градски болници в Йозгат, Мерсин, Ъспарта, Адана, Кайсери, Елязъг, Ескишехир и Маниса. Когато болничният комплекс в Анкара заработи с пълен капацитет, се предвижда дневно в него да се приемат близо 30 000 пациенти, предава БТА. Прием на пациенти в болничния комплекс в Анкара се осъществява от 7 февруари, като първите влезли в действие корпуси на комплекса са по сърдечносъдова хирургия, обща болница, неврология и ортопедия и онкология. От началото на функциониране на болничния комплекс са били направени 104 000 редовни и 17 000 спешни прегледи и 2 815 операции. Болничният комплекс е с общ капацитет от 3 633 легла. Общата болница има 586 легла; болницата по сърдечно-съдови заболявания - 470 легла; болницата по неврология и ортопедия - 506 легла; педиатричната болница - 555 легла; болницата по акушерство и гинекология - 518 легла, болницата по онкология - 598 легла; психиатричната болница - 100 легла; болницата за физиотерапия и рехабилитация - 300 легла. В болничния комплекс има 2 117 ВИП-стаи с тоалетна и баня и 131 операционни зали, оборудвани по международни стандарти. В болничния комплекс има интензивно отделение с 674 лела, което е оборудвано с техника, позволяваща проследяване на параметрите на пациента на най-високо ниво. Болничният комплекс притежава също най-голямата лаборатория в Турция. Комплексът има две площадки за хеликоптери линейки. Проектът за изграждане на градски болници, които се определят като болници на бъдещето, е в рамките на Програма за реформа в здравеопазването. Програмата включва общо 31 проекта с капацитет от 44 418 болнични легла, които се реализират по модел на сътрудничество между държавния и частния сектор. Предвижда откриване на още десет големи градски болници в Турция.", "date": "2019.03.13", "title": "Ердоган открива утре в Анкара най-голямата болница в Европа"}
{"url": "https://www.24chasa.bg/novini/article/7345387", "text": "Съветниците на Белия дом препоръчаха днес на американския президент Доналд Тръмп да наложи вето върху резолюция в Конгреса, изискваща прекратяване на подкрепата на САЩ за предвожданата от Саудитска Арабия военна кампания в съседен Йемен, предаде Ройтерс, цитирана от БТА. Декларацията от Белия дом идва в момент, когато Сенатът се готви да гласува по въпроса. Американските законодатели вече няколко пъти се опитват да заставят Тръмп да затегне политиката си спрямо консервативното саудитско кралство. Сред поддръжниците на резолюцията, освен демократи, има и съпартийци на Тръмп - републиканци. Те заявиха, че са оптимисти за шансовете тя да бъде приета от Сената. Лидерът на републиканското мнозинство в Сената - Мич Макконъл, обаче се обяви днес срещу резолюцията. Откривайки дебатите в Сената, той я нарече \"неуместна и контрапродуктивна\".", "date": "2019.03.13", "title": "Белият дом против резолюция в Сената да спре подкрепата за саудитската намеса  в Йемен"}
{"url": "https://www.24chasa.bg/novini/article/7345394", "text": "Черногорският министър без портфейл Мария Вучинович се срещна днес с новозначения посланик на България в Черна гора Меглена Плугчиева и й благодари за подкрепата, която България е оказала на Черна гора за членството й в НАТО, съобщи информационният сайт КДМ, цитиран от БТА. Вучинович пожела успешен мандат на посланик Плугчиева и каза, че Черна гора очаква подкрепа от България и в процеса на присъединяване към Европейския съюз. На срещата бе констатирано, че сътрудничеството между двете страни е на завидно ниво, особено в областта на търговията, но Плугчиева отбеляза, че в бъдеще трябва да се подобри сътрудничеството в енергетиката и транспорта. Вучинович и Плугчиева се съгласиха, че е желателно да се открият преки авиолинии между двете страни, например между Тиват и София. Българският посланик изтъкна, че Черна гора е пример за мултикултурно и мултиетническо общество, който трябва да следват всички страни от региона.", "date": "2019.03.13", "title": "Черна гора очаква подкрепа от България в процеса на евроинтеграцията"}
{"url": "https://www.24chasa.bg/novini/article/7345404", "text": "Германското министерство на външните работи ще намали броя на служителите в посолството си в Каракас с мотив трудните условия за живот при управлението на венецуелския президент Николас Мадуро, предаде ДПА. Днес говорител на министерството потвърди решението с думите, че друго съображение била възможността да възникне заплаха за безопасността на служителите. Той не уточни колко точно служители ще се приберат в Германия, предава БТА. \"Ситуацията във Венецуела се изостря, особено хуманитарната ситуация в столицата\", каза говорителят. \"Хранителните магазини, питейната вода и осигуряването на здравни грижи са засегнати. Чуваме за грабежи с жертви поради влошаващото се осигуряване на здравни грижи\", добави той. Говорителят заяви, че германският посланик във Венецуела Даниел Кринер, който беше обявен за персона нон грата от Каракас, се е завърнал в Берлин и е разговарял с министъра на външните работи Хайко Маас по-рано днес. Кринер беше изгонен от Венецуела по-рано този месец след обвинения, че се е месил във вътрешните й работи. Германският журналист Били Сикс, който е държан под стража във Венецуела от началото на миналата година, е бил посетен от консулски служител, заяви говорителят. Обвиненията срещу него са в шпионаж и бунт", "date": "2019.03.13", "title": "Германия намалява броя на служителите си в посолството в Каракас"}
{"url": "https://www.24chasa.bg/novini/article/7345408", "text": "Европейският парламент току-що прие с 370 гласа \"за\", 109 \"против\" и 143 \"въздържал се\" от присъстващите общо 622-ма депутати в пленарната зала в Страсбург, че преговорите на Турция за присъединяване към ЕС трябва да се прекратят. Основен докладчик на резолюцията бе социалистката Кати Пири от Холандия. Тя не е със задължителен характер, но е категорична препоръка на парламента към съвета. Мотивът за прекратяване на стартиралите през 2005 г. преговори е режимът на президента на Турция Реджеп Таип Ердоган. Лошите показатели на Турция по отношение спазването на правата на човека, правовата държава, свободата на печата и борбата срещу корупцията продължават да предизвикват сериозна загриженост, установи ЕП. Българските евродепутати гласуваха различно, показа проверка на \"24 часа\". ГЕРБ още снощи заявиха позиция, че приемането на резолюцията ще обезкуражи демократично мислещите граждани на Турция. Позицията на делегацията изложи в пленарната зала Асим Адемов от ГЕРБ/ЕНП. Той напомни, че Турция задържа 3 милиона и половина бежанци от Сирия, Афганистан и Ирак, и предупреди, че отрязването на пътя на Анкара към ЕС може да тласне страната към ислямизация и радикализация. На гласуването евродепутатите от ГЕРБ се въздържаха. Не гласували \"против\", защото в документа имало верни констатации. Въздържал се е и Петър Курумбашев от БСП/\"Социалисти и демократи\". \"Такава е позицията и на останалите ни евродепутати\", уточни той пред \"24 часа\". ДПС се противопостави на резолюцията. А зам.-шефът на ВМРО Ангел Джамбазки от групата на Европейските консерватори и реформисти подкрепи прекратяването на преговорите с Турция. \"Това е нещо, за което се боря отдавна\", каза той пред \"24 часа\".", "date": "2019.03.13", "title": "Евродепутатите приеха: Край на преговорите за присъединяване на Турция"}
{"url": "https://www.24chasa.bg/novini/article/7345406", "text": "Британските депутати ще имат възможност довечера да гласуват по две предложени промени в следващите стъпки на министър-председателката Тереза Мей в процеса към Брекзита, съобщи председателят на Камарата на общините Джон Бъркоу, цитиран от Ройтерс, предаде БТА. Парламентаристите ще гласуват по правителствено предложение, което гласи, че парламентът отхвърля напускане на Европейския съюз без споразумение на 29 март, но отбелязва, че напускането без сделка остава единственият правен ход по подразбиране, в случай че не бъде договорена сделка. Бъркоу каза, че е избрал поправка, предложена от консерваторката Каролайн Спелман и подкрепена от депутати от няколко партии, което цели да изключи Брекзит без сделка при какъвто и да било сценарий. Председателят на камарата е избрал също поправка, предложена от група депутати консерватори, които призовават правителството да отложи Брекзит до 22 май, за да има време да приложи мерки за смекчаване на последиците от напускане на ЕС без сделка. Гласуването по тези поправки и правителственото предложение ще започне едно по едно от 19 часа по Гринуич нататък. Депутатът, предложил дадена поправка, може да реши да не я поставя на гласуване.", "date": "2019.03.13", "title": "Британските депутати гласуват 2 поправки за варианта Брекзит без сделка"}
{"url": "https://www.24chasa.bg/novini/article/7345428", "text": "От утре, четвъртък започва поставяне на временни съдове за смет, съобщиха от пресцентъра на Столична община. Те ще бъдат разположени съобразно строителните дейности и местата с най-голям пешеходен поток, в близост до кръстовища и спирки. Кошчетата ще останат до приключването на строителните дейности и приемането на обекта. Целта е осигуряване на регулярно сметосъбиране по ул.“Граф Игнатиев“. Продължава монтирането на паркова мебел в това число и съдове за отпадъци, който ще бъдат въведени в експлоатация с приемането на обекта.", "date": "2019.03.13", "title": "Вижте кошчетата за смет, които слагат по „Графа“"}
{"url": "https://www.24chasa.bg/novini/article/7345433", "text": "Мъж на 35 години от айтоското село Карагеоргиево е задържан в момент на подготвяне на сделка със старинни монети и древни предмети. Това съобщиха от пресцентъра на ОДМВР в Бургас. Оттам добавиха, че арестът е последвал след специализирана полицейска операция. В дома на иманяра в селото са открити и иззети близо 350 старинни монети и предмети, датиращи от периода Рим, Древна Гърция и Византия. Стойността им е значителна, но от полицията не съобщават точно каква е оценката на вещите. Намерени и иззети са и два метал-детектора, с които вероятно са откривани старинните артефакти. Мъжът е задържан за срок до 24 часа, като по случая е образувано досъдебно производство.", "date": "2019.03.13", "title": "Арестуваха в Бургаско 35-годишен иманяр с близо 350 старинни монети и предмети"}
{"url": "https://www.24chasa.bg/novini/article/7345438", "text": "По разпореждане на началника на Дирекцията за национален строителен контрол (ДНСК) архитект Иван Несторов се извършва проверка на място на строежа в столичния квартал \"Младост\", където днес падна строителен кран. Това съобщиха от ДНСК. Проверяващите трябва да установят дали са спазени всички изисквания при монтирането на крана и да извършат преглед на техническата документация на обекта.", "date": "2019.03.13", "title": "Дирекцията за национален строителен надзор проверява случая с падналия кран"}
{"url": "https://www.24chasa.bg/novini/article/7345509", "text": "Фериботна връзка ще осигурява за първи път трафика между континенталните части на Турция и Гърция, информира в. \"Дейли сабах\". Линията ще бъде открита на 2 юни и ще свързва турския град Чешме в окръг Измир и гръцкия град Лаврион край Атина, съобщиха представители на турската компания, която ще осигурява услугата, предава БТА. Фериботите ще пътуват ежедневно, като целта е те да съдействат за намаляване на интензивността на трафика през граничните пунктове и да подпомогнат развитието на икономическите отношения между двете държави. Пътуването между Чешме и Лаврион ще продължава около седем часа. Това ще бъде първата фериботна връзка между континенталните части на двете съседни държави. Понастоящем има различни редовни курсове с фериботи и кораби на подводни криле тип \"комета\" между крайбрежието на Турция и редица гръцки острови.", "date": "2019.03.13", "title": "Откриват първа фериботна връзка между континенталните части на Турция и Гърция"}
{"url": "https://www.24chasa.bg/novini/article/7345510", "text": "Министър-председателят Бойко Борисов пристигна в Азербайджан, където ще участва в Седмия глобален бакински форум. По време на посещението си в Баку премиерът Борисов ще се срещне с президента на Азербайджан Илхам Алиев. Основна тема на разговорите ще бъде енергетиката. България разглежда Азербайджан като основен източник за диверсификация на доставките на природен газ с цел повишаване на енергийната сигурност на страната ни и в региона на Югоизточна и Централна Европа, съобщиха от пресслужбата на кабинета. Втората важна тема, която ще дискутират премиерът Борисов и президентът Алиев, е възможността за участие на Азербайджан в хъба „Балкан“. Отчитайки стратегическото енергийно партньорство между двете държави, българската страна визира Азербайджан като един от източниците на газ за хъба „Балкан“ и предлага по-тясно сътрудничество по реализацията на този проект. Миналата година стартира предпроектно проучване на проекта за изграждане на регионалния газов разпределителен център „Балкан“, което е съфинансирано от ЕС. По време на срещата си с президента Алиев, премиерът Борисов отново ще постави въпроса за включването на Азербайджан в газификацията на България за битови цели. Въпросът бе обсъждан в рамките на посещението на българския министър-председател в Баку през януари 2018 г. Премиерът Борисов и президентът Алиев ще обсъдят още транспортната свързаност на България и Азербайджан, възползвайки се от геостратегическото разположение на нашите страни при изграждането на транспортна инфраструктура между Европа и Азия.", "date": "2019.03.13", "title": "Борисов пристигна в Азербайджан за участието си в Седмия глобален бакински форум"}
{"url": "https://www.24chasa.bg/novini/article/7345365", "text": "Агенцията за гражданска авиация на Черна гора съобщи, че във въздушното пространство на страната не са разрешени полети на самолети \"Боинг 737-8 Макс\" и \"737-9 Макс\" и излитане и кацане на тези самолети на летищата в Черна гора, съобщи телевизия РТЦГ. Сърбия и Косово издадоха същата забрана днес, предава БТА. Използването на самолети \"737-8 Макс\" временно бе забранено в редица страни, включително в Австралия, Великобритания, Виетнам, Германия, Индонезия, Ирландия, Китай, Малайзия, Мароко, Монголия, Оман и Сингапур. Това решение бе взето след самолетната катастрофа на 10 март в Етиопия, при която загинаха 157 души.", "date": "2019.03.13", "title": "Черна гора също забрани полетите на \"Боинг 737 Макс\""}
{"url": "https://www.24chasa.bg/novini/article/7345318", "text": "Британският министър на финансите Филип Хамънд обяви днес, че правителството отпуска на полицията 100 милиона британски лири (над 116 милиона евро) за борба със зачестилите нападения с нож в страната, предаде Франс прес. \"Министър-председателката и аз решихме извънредно да отпуснем незабавно на силите на полицията в Англия 100 млн. лири допълнително\", заяви Хамънд пред парламента в пролетната си реч за бюджетните планове на правителството. Тези пари ще финансират например извънредния труд на силите на реда в борбата им с явлението, което те определиха като \"епидемия\", предава БТА. \"Ние сме длъжни и ще премахнем тази заплаха\", заяви министърът. Според британския Национален статистически институт между април 2017 г. и март 2018 г. с хладно оръжие са били убити 285 души в Англия и Уелс - рекордно много, откакто през 1946 г. започват да се публикуват такива данни. Една четвърт от убитите са мъже на възраст между 18 и 24 години. Хамънд напомни, че правителството вече обяви увеличение от 970 милиона лири от началото на април във финансирането за полицията и тези средства ще послужат за назначаване и обучаване на повече полицейски служители. \"Това обаче ще отнеме време, а трябва да се действа сега\", обясни министърът, аргументирайки отпускането на допълнителните средства. Правителството се съгласи с тази стъпка на фона на дъжд от критики, главно заради спада в числеността на полицейските служители във време, когато поредица убийства с нож, най-вече на тийнейджъри, пораждат тревога и недоволство в страната. Кметът на Лондон Садик Хан настояваше в последните дни Хамънд да отпусне средства за борба с това бедствие, което засяга особено силно столицата. От Тереза Мей, която преди да стане премиер беше вътрешен министър от 2010 до 2016 г., редовно се търси отговорност за съкращенията в полицията. Според парламентарен доклад от октомври миналата година от 2010 до 2018 г. служителите на полицията са станали с 21 600 по-малко.", "date": "2019.03.13", "title": "Британски министър: Даваме 100 милиона лири за борба със зачестилите атаки с ножове"}
{"url": "https://www.24chasa.bg/novini/article/7345330", "text": "БСП ще подкрепи Доклада на кмета Йорданка Фандъкова за увеличение на основните заплати на шофьорите на 1150 лева само срещу гаранция, че ще има следващо повишение на възнагражденията на работещите в столичния транспорт през юни или септември. Това заяви председателят на БСП - София и на групата на социалистите в Столичния общински съвет Калоян Паргов след края на продължилите близо три часа спорове и дебати между членовете на Комисията по транспорт и туризъм и представители на протестиращите шофьори. Това съобщиха от пресцентъра на БСП-София. Той предложи в Доклада на кмета Йорданка Фандъкова да бъде добавен текст, с който тя поема ангажимента, че при актуализацията на бюджета на СО на 6-месечието и/или на 9-месечието ще бъдат отделени средства за ново увеличение на заплатите и основната ще стигне до 1250 лева. Това предложение беше отхвърлено, а представителите на шофьорите напуснаха залата ядосани и със закани, че протестите ще продължат. Предвид бурните освирквания на събралите се пред входа на Столична община протестиращи шофьори, Андрей Иванов от ГЕРБ стигна до идеята, че предложението на Калоян Паргов може да бъде прието като решение на Комисията по транспорт и туризъм. При последвалото гласуване всички членове бяха \"За\". \"На заседанието на Комисията се въздържах от подкрепа на Доклада на кмета Фандъкова, защото не чух да са удовлетворени от предложенията в него работещите, които ни потърсиха за помощ от името на всичките над 1200 протестиращи, коментира Калоян Паргов, който е заместник-председател на Комисията по транспорт и туризъм. - Но ако на сесията в четвъртък, Общинският съвет потвърди приетото от Комисията по транспорт решение при актуализацията на бюджета на СО на 6-месечието и/или на 9-месечието да бъдат отделени средства за ново увеличение на заплатите и основната да стигне до 1250 лева, БСП ще подкрепи Доклада на кмета. При това положение ние ще смятаме, че този Доклад е първа стъпка, която със сигурност ще доведе след себе си и втора в рамките на този политически ангажимент и воля, които кметът Фандъкова ще поеме\". Калоян Паргов отбеляза, че работата на шофьорите в градския транспорт по никакъв начин не бива да бъде подценявана. \"Тези хора носят огромна отговорност за живота на хиляди граждани, които превозват всеки ден и ако не са удовлетворени от заплащането, ако работят под стрес, те са заплаха за нашата сигурност, коментира още той. - Управляващите в София са длъжни да направят всичко възможно поне в този сектор нещата да се подредят. Инвестициите в превозни средства са нещо добро, но е много важно и работещите да бъдат удовлетворени\".", "date": "2019.03.13", "title": "Паргов: БСП ще подкрепи идеята на Фандъкова за увеличението на заплатите на шофьорите"}
{"url": "https://www.24chasa.bg/novini/article/7345344", "text": "Сръбският министър на строителството, транспорта и инфраструктурата Зорана Михайлович съобщи днес, че е изпратила на съседните държави предложение да се формират общи гранични пунктове, за да се ускори преминаването на транспортни средства и пътници между страните, предаде агенция Бета, цитирана от БТА. Михайлович изтъкна, че съществува сериозен проблем с чакането на границите, защото все повече автомобили преминават през Сърбия. Само по коридор номер 10 през миналата година са преминали 55 милиона автомобила, с 20 милиона повече в сравнение с 2014 г., а през тази година се очаква броят им да достигне 60 милиона, каза Михайлович. Министърът посочи, че с Босна и Херцеговина, Северна Македония и Черна гора този план ще се осъществи лесно, но проблем представляват страните членки на Европейския съюз. \"Трябва да направим всичко възможно да договорим с властите на Хърватия и Унгария един общ граничен пункт, за да ускорим преминаването на стоки и хора и премахнем тази бариера\", каза Михайлович, без да спомене България.", "date": "2019.03.13", "title": "Сърбия предлага общи гранични пунктове със съседните страни"}
{"url": "https://www.24chasa.bg/novini/article/7344990", "text": "Китай предложи днес на Венецуела да й помогне да се справи с голямата авария в електроснабдяването, която парализира страната вече от близо седмица, предаде Франс прес, цитирана от БТА. \"Пекин се надява, че Венецуела ще може бързо да установи какви са причините за този инцидент и да възстанови електроподаването и социалния ред до нормални нива\", заяви говорителят на китайското външно министерство Лу Кан. \"Китай е готов да предложи помощта си и техническата си подкрепа, за да бъде задействана отново енергийната система на Венецуела\", заяви говорителят на външното министерство. Китай е икономически и дипломатически съюзник на Каракас, припомня Франс прес. Венецуелският президент Николас Мадуро каза, че аварията с електроподаването е част от атаките на САЩ срещу Венецуела и обяви създаването на президентска разследваща комисия. Той каза, че има намерение да поиска помощ в разследването от ООН, на Китай, на Русия, на Иран и на Куба, които имат опит с кибератаки. Според Мадуро аварията на тока е в резултат на кибератака. Заради спирането на тока животът във Венецуела е парализиран от петък сутринта. В столицата Каракас прогресивно беше възстановено електроподаването в някои квартали, но ситуацията си остава хаотична за населението. Снабдяването с вода и храна на приемливи цени се превърна в огромно усилие. Хуан Гуайдо, лидерът на опозицията, който се самопровъзгласи за временен президент на Венецуела, отхвърли хипотезата на Мадуро, че аварията с тока е резултат на кибератака. Той разкритикува корупцията и безхаберието в енергийния сектор, заради които страда поддръжката на инфраструктурата и които са довели до аварията.", "date": "2019.03.13", "title": "Китай предложи помощ на Венецуела за аварията с тока"}
{"url": "https://www.24chasa.bg/novini/article/7344996", "text": "Британският премиер Тереза Мей заяви в парламента, че днес ще гласува против варианта Великобритания да напусне ЕС без споразумение, предаде Ройтерс. \"Искам да излезем от ЕС с добро споразумение, вярвам, че разполагаме с такова\", каза тя пред британските депутати. \"Ще гласувам за внесеното от мен предложение\", добави тя. Тази вечер британските депутати ще гласуват дали искат излизане на страната от ЕС без сделка или не искат такъв вариант, информира БТА. Същевременно германският канцлер Ангела Меркел заяви днес, че опциите за излизането на Обединеното кралство от ЕС са станали по-ограничени, след като вчера британските депутати отхвърлиха сделката на Тереза Мей за Брекзит. \"Не сме се отказали от целта за нехаотично излизане на Великобритания от ЕС, но събития от вчера показват, че опциите са вече по-ограничени\", каза тя.", "date": "2019.03.13", "title": "Meй: Ще гласувам против варианта Брекзит без сделка"}
{"url": "https://www.24chasa.bg/novini/article/7344973", "text": "Народния представител и областен координатор на ПП ГЕРБ Даниела Савеклиева организира благотворителна инициатива днес в Парламента. Заедно с жители на с. Скребатно представиха традиционни ръчно изработени изделия на изложба-базар под наслов \"Да върнем вярата и духа в Скребатно\".  В началото на годината изгоря сградата, приютяваща читалището, кметството и пенсионерския клуб на селото.  \"Горда съм да посрещна днес в Народното събрание пазителите на традициите и гордия български дух. От най-малките до най-възрастните участвате в дейността на читалището. И въпреки сполетялото ви бедствие, само месец по-късно вие отбелязахте достойно 100 годишнината от неговото учредяване. Вашата кауза трябва да бъде кауза на всеки един от нас\", каза депутатът Даниела Савеклиева  и откри благотворителния базар.  Председателят на ПГ на ГЕРБ и зам.-председател на партията Цветан Цветанов обяви, че Парламентарната група на ГЕРБ дарява 5 000 лева на с. Скребатно. Гостите от Скребатно се срещнаха и с Председателя на Народното събрание Цвета Караянчева. Посетителите благодариха на Даниела Савеклиева за възможността да представят своите изделия пред народните представители и за помощта, която парламентарната група на ГЕРБ ще окаже на селото за възстановяване на читалището.", "date": "2019.03.13", "title": "ГЕРБ дари 5000 лв. за изгорялото читалище в Скребатно, в парламента откриха изложба-базар"}
{"url": "https://www.24chasa.bg/novini/article/7345004", "text": "САЩ предлагат в рамките на руско-американската мисия \"Венера-Д\" да бъдат изстреляни мини станции с дълъг живот, предаде ТАСС. Това заяви един от авторите на проекта \"Венера-Д\", специалистът от аерокосмическия факултет на Московския авиационен институт Виктор Воронцов, посочва БТА. \"В САЩ настояват мини станции с дълъг живот да бъдат инсталирани на спускаем апарат или да бъдат спуснати в атмосферата на Венера - каза той. - Възможно е и едното, и другото.\" Той отбеляза, че подобни апарати ще могат да просъществуват два месеца. САЩ оповестиха за подобен срок на функциониране след разработването на специална електроника. \"Американски учени увериха, че разработили електроника, която издържа на температура 500 градуса Целзий и налягане 100 атмосфери, каквото има на повърхността на Венера\", поясни Воронцов. При това руският спускаем модул, който е планирано да бъде изпратен на Венера, ще може да работи три часа на повърхността й. По думите на Воронцов, това е достатъчно, за да бъдат извършени планираните експерименти. \"Венера-Д\" е руско-американски проект, чиято основна цел е да бъдат изследвани структурата на Венера, динамиката на ниските слоеве на атмосферата й и вулканизмът й.", "date": "2019.03.13", "title": "САЩ искат да изпратят мини станции на Венера"}
{"url": "https://www.24chasa.bg/novini/article/7345043", "text": "Кран от строителен обект падна в София. Конструкцията се е стоварила на платно на оживен булевард в квартал \"Младост\" 3, съобщи  . Инцидентът е станал около 14:00 часа. Няма пострадали хора, нито материални щети. Кранът е висок около 20-22 метра. Част от него все още е на пътното платно. Движението е затруднено.", "date": "2019.03.13", "title": "Кран от строителен обект се стовари върху оживен булевард в София"}
{"url": "https://www.24chasa.bg/novini/article/7345015", "text": "Спокойна е обстановката в Центъра за спешна медицинска помощ /ЦСМП/ в Русе в първия работен ден на новия й директор д-р Иванка Маринова. Това коментира пред журналисти д-р Маринова. Тя каза, че създалото се през последната седмица напрежение може да се успокои, ако проблемите, изтъкнати от част от служителите в ЦСМП, бъдат решени - тези, които зависят от директора. Тя обясни, че тази сутрин е разговаряла с колегите си. По думите й основният проблем е преминаването на седемчасов работен ден. \"Можем да започнем процедура със съответните инстанции за вземане на разрешение и най-вероятно преминаването на седемчасов работен ден ще бъде реалност\", каза д-р Маринова. По повод на разпоредената от министъра на здравеопазването Кирил Ананиев проверка на дейността на ЦСМП-Русе, обхващаща периода от 2017 г. до началото на март 2019 г., Маринова заяви, че според информацията, която има, е, че състоянието на Центъра било много добро. Тя коментира също, че от общо 44 служители, които са подали предизвестия за напускане, осем вече са ги оттеглили. \"Категоричен съм, че ако няма промяна, ще напусна със сигурност\", каза шофьорът на линейка Владимир Димитров, който работел за 750 лева на месец. Той заяви, че застава зад колектива си. \"Не желаем да напускаме работните си места, но имаме изисквания и искаме промяна\", каза медицинският фелдшер Мариана Ганчева. Тя обясни, че едно от исканията е правилно разпределение на средствата.", "date": "2019.03.13", "title": "Директорката на \"Спешна помощ\" в Русе за проверката на Ананиев: Състоянието на Центъра е добро"}
{"url": "https://www.24chasa.bg/novini/article/7345078", "text": "Зоран Заев си отмъщава на Митко Чавков, написа бившият премиер Никола Груевски по повод най-новия арест на бившия министър на вътрешните работи и директор на Бюрото за обществена сигурност, съобщават македонските медии. \"Това е трети поред арест на Митко Чавков, който, както и предишните два, както и цялото преследване срещу него, е лично отмъщение на Зоран Заев заради делото \"Подкуп\", пише във Фейсбук Груевски, който избяга и получи убежище в Унгария. Делото \"Подкуп\" се отнася за случая, когато в качеството си на кмет на Струмица Заев иска подкуп от бизнесмен, съобщи БТА. Митко Чавков, обвинен по делото за насилие в парламента от 27 април 2017 г., от снощи е задържан в ареста заради риск от бягство \"във вилата си на Халкидики\". Дъщерята на Чавков Зорица отрече баща й да има вила на Халкидики и да планира да бяга. Тя написа във Фейсбук, че става въпрос за класическа манипулация и обяви, че ще внесе тъжба и ще информира за случая всички международни субекти и посолства. Мярката за задържане на Чавков е определена от Основния съд в Скопие по искане на прокуратурата. Прокурорката Вилма Рускоска каза за ТВ Канал 5, че няма основание да се съмнява в оценката на полицията, че Чавков имал намерение да избяга от страната. \"Действахме след информация от полицията. Досега не сме имали причина да не вярваме на техните информации\", каза прокурорката. Чавков до вчера бе на свобода, с приета от съда гаранция от 600 000 евро, колкото струва негов недвижим имот. Според изявление на неговия адвокат Сашко Дуковски арестът преди произнасянето на присъдата означава, че тя вече е определена и е драконовска. Той прогнозира, че Чавков ще пполучи присъда от над 14 години затвор. Чавков е обвинен в \"терористично застрашаване на конституционния ред и сигурност\", за което се предвижда присъда затвор над десет години. Гледането на делото за насилие в парламента на 27 април 2017 г., когато за председател бе избран етническият албанец Талат Джафери, приключи и сега се очаква произнасяне на присъдата.", "date": "2019.03.13", "title": "Груевски: Зоран Заев си отмъщава на Митко Чавков за делото \"Подкуп\""}
{"url": "https://www.24chasa.bg/novini/article/7345081", "text": "Двадесет и двама души бяха извадени изпод развалините на рухналата жилищна сграда в икономическата столица на Нигерия Лагос, предаде ТАСС, цитирана от БТА. На последния етаж на сградата е имало детска градина и начално училище, допълва Франс прес. На място са пристигнали спасителни екипи и разплакани близки на децата. Местни медии съобщиха, че под отломките на сградата може да има над 100 затрупани, припомня ТАСС. Засега изпод руините бяха извадени пет загинали ученици. Според хората, събрали се на мястото на трагедията, миналата година властите разпоредили сградата да бъде разрушена, но разпореждането така и не било изпълнено.", "date": "2019.03.13", "title": "Спасиха 22-ма души от отломките на рухналата сграда в Лагос (Снимки)"}
{"url": "https://www.24chasa.bg/novini/article/7345107", "text": "Бюджетната комисия изслуша кандидата за шефското място в Комисията за финансов надзор Бойко Атанасов. В петък предстои парламентът да реши окончателно. Кандидатурата на Атанасов беше единствена и внесена от депутатите от \"Атака\". От октомври 2017 г. досега Атанасов заема поста на зам.- председател на финансовия регулатор. Николай Александров от \"Атака\" посочи, че преди това Атанасов оглавяваше Националната агенция за приходите в кабинета и, че има 20-годишно професионално развитие и придобит изключително ценен управленски опит. Шефката на бюджетната комисия Менда Стоянова заяви, че познава от дълги години кандидата и призовава в петък да бъде подкрепен. \"С две ръце бих се подписала под неговата кандидатура, ако тя не беше внесена от колегите. Радвам се, че той ще се бори за тази позиция и затова, че вече година и половина е вътре в комисията - познава дейността й\", посочи Стоянова. Той представи концепцията си за дейността на КФН. Атанасов заяви, че ще има 6 посоки на развитие, в които вярва, че комисията трябва да се развива. \"Първата е управление на позиционирането и репутацията на комисията, като стабилен, обективен и независим регулаторен орган.\", акцентира кандидатът. Той допълни, че ще се работи и по изграждането на модерна информационна система, \"защото тя е в основата на всяка модерна администрация\". Атанасов посочи, че към момента има стартирала процедура за изграждане на единна информационна система в комисията, но все още се разглеждат предоставените оферти и не може да каже дали има кандидат, който отговаря на изискванията. \"Основен акцент е създаване на прозрачност в действията, чрез предоставяне на максимално подробна, точна и навременна информация. Идеята е да се търси диалогичност на всички нива\", обясни Атанасов. Той акцентира, че е важно да има активната комуникация с бизнеса, а това щяло да стане с регулярни срещи в дискусионен формат. Атанасов посочи, че негова главна цел е да се създаде \"превенция чрез активна регулация, а не реакция в кризисни ситуации\" и припомни случая с фалиралия кипърски застраховател, който остави близо 200 хил. без полици у нас.", "date": "2019.03.13", "title": "Бюджетната комисия изслуша Бойко Атанасов за шеф на финансовия надзор"}
{"url": "https://www.24chasa.bg/novini/article/7345126", "text": "Ръководителите на \"Майкрософт\" смятат, че една от най-перспективните насоки в работата й е създаването на квантов компютър, предаде ТАСС. Това заяви изпълнителният вицепрезидент на компанията Джейсън Зандър на научна конференция в Хюстън, предава БТА. \"Ако говорим за приоритети, разработваме квантови компютри\", каза той, отговаряйки на въпроса кои технологии на бъдещето смята за най-многообещаващи. Зандър увери, че разработваните от \"Майкрософт\" технологии имат невероятен потенциал. По думите му, квантовите компютри ще позволят изпълнението на алгоритъм да отнеме две минути, докато на изчислителната техника за целта ще са нужни хиляди години и колосален разход на енергия. Воронцов отбеляза, че сред изискванията за функционирането на квантовите компютри е изключително ниската температура. \"Дълбините на космоса ще са прекалено горещи за квантовите компютри\", поясни той.", "date": "2019.03.13", "title": "Шефът на \"Майкрософт\": Разработваме квантови компютри, това е наш приоритет"}
{"url": "https://www.24chasa.bg/novini/article/7345136", "text": "Парламентарната група на Обединените патриоти подкрепят предложението на ГЕРБ за  . Това стана известно от брифинг на депутата от групата Александър Сиди, предаде БТА. \"От името на Парламентарната група на Обединените патриоти поздравяваме нашите партньори от ГЕРБ за това, че се вслушаха в разумните аргументи на хората, които казаха, че не е справедливо да бъде поощрявано едно вероизповедание за сметка на всички останали\", каза Сиди. Ние сме напълно доволни от това решение на нашите партньори от ГЕРБ, посочи той. Отлагането на задълженията е правилният път, за да може всеки един в тази държава, без значение дали институция или гражданин, да заплаща своите задължения, така е честно и справедливо, каза още депутатът.", "date": "2019.03.13", "title": "Патриотите подкрепят ГЕРБ за отсрочване на задълженията на вероизповеданията"}
{"url": "https://www.24chasa.bg/novini/article/7345123", "text": "Гръцката партия \"Виножито\" (Дъга), която претендира да изразява интересите на етническите македонци в Гърция, поиска от Университета на Македония в Солун да въведе преподаване на \"македонски език\" в департамента си за балкански, славянски и източни изследвания, съобщава телевизия Скай, цитирана от БТА. Пред телевизията ректорът на университета Стелиос Катранидис отхвърли искането и го обяви за напълно недопустимо. \"Хората, които са написали това писмо, не разбират как работят университетите. Те не приемат искания за програмите си от сдружения, партии, организации (...) И министерството на образованието да ни беше предложило да въведем определени курсове в обучението на студентите си, щяхме да го приемем за недопустимо, какво остава да ни го иска партийна организация\", каза ректорът. Представители на Виножито наскоро поискаха и от Вселенския патриарх Вартоломей да посредничи с митрополитите от Северна Гърция (които са му подчинени духовно) за въвеждането на черкуване на \"македонски език\" за \"македонското малцинство\" в Гърция.", "date": "2019.03.13", "title": "Партия иска преподаване на македонски език в гръцки университет"}
{"url": "https://www.24chasa.bg/novini/article/7345146", "text": "С Решение № 236/11.03.2019 г., постановено по наказателно дело № 910/2018 г., тричленен състав на Върховния касационен съд (ВКС) оставя в сила решението от 14.05.2018 г. на Софийския апелативен съд (САС) по в.н.о.х.д. № 1255/2017 г., с което е потвърдена изцяло присъда от 07.04.2017 г. по н.о.х.д. № 165/2011 г. на Софийския градски съд (СГС). Решението е окончателно, съобщиха от кабинета на председателя на ВКС. Делото пред ВКС е образувано по касационна жалба на двамата частни обвинители и граждански ищци. С присъда от 07.04.2017 г. на СГС подсъдимите Божидар Проданов и Ирен Вълев – служители на МВР, са признати за невиновни в това на 21.01.2009 г., в условията на независимо съпричинителство, да са причинили смъртта на Пламен Куцаров поради немарливо изпълнение на правно регламентирана полицейска дейност, представляваща източник на повишена опасност, изразяващо се в използване на помощни средства (белезници) и физическа сила по отношение на задържано под полицейски арест лице, поради което са оправдани по повдигнатите им обвинения по чл. 123, ал. 1, пр. 2 от НК. Подсъдимите са оправдани и за извършване на престъпление по чл. 387, ал. 4 вр. ал. 2, пр. 1 вр. ал. 1, пр. 3 от НК (неизпълняване на задължения по служба, от които са произлезли вредни последици и същите са причинени по непредпазливост). СГС отхвърля изцяло предявените от наследниците на починалия граждански искове за сумата от по 100 000 лв. срещу всеки от подсъдимите, представляващи обезщетение за неимуществени вреди. Въззивният съд изцяло потвърждава присъдата на СГС. Тричленният състав на ВКС намира касационната жалба за неоснователна. По повод ключовия и спорен по делото въпрос за причината за смъртта на Пламен Куцаров в решението на ВКС пише, че извършеният от САС анализ на дадените експертни заключения позволява да се направи извод за идентичност на становищата относно външно проявените следи от увреждания по китките, лицето, гърба и езика на пострадалия, относно наличието на следи от амфетамин и относно изменението на сърдечния мускул. Различията засягат съществения по делото въпрос за причината за смъртта, оформяйки две становища – за т. нар. позиционна асфикция и за внезапната сърдечна смърт. Върховните съдии приемат, че независимо от различията в експертните мнения като цяло, експертите са единодушни в това, че нито едно от външните увреждания по тялото на Куцаров не е в пряка причинна връзка с неговата смърт. Безспорно е изяснен произходът на нараняванията по китките и по гърба, като причинени от продължителното носене на белезници през целия ден и неколкократното транспортиране на Куцаров, по време на което ръцете са били зад гърба му и притиснати в седалката на колата, а това е станало без участието на двамата подсъдими. Извършеният от съда цялостен анализ на експертните заключения, на заявеното от експертите пред съда, както и на всички доказателствени източници по делото, е позволило да се направи извод за недоказаност на обвинението по изискуемия от закона начин. В основата на този извод са не само експертните предложения за обсъждане на две възможни причини за настъпването на смъртта, чиито крайни прояви и в двете хипотези са едни и същи и се изразяват в настъпване на сърдечна смърт, а това препятства извеждането на еднозначен отговор за генезата на смъртта. По-същественото е, че по делото не е установено по несъмнен и категоричен начин каквото и да било действие или бездействие на някой от двамата подсъдими, което да е в пряка причинна връзка с резултата – настъпилата смърт, категоричен е съставът на ВКС. В основата на този извод, който няма причини да не бъде споделен, е и изначално очертаната с обвинението рамка на наказателното производство, вложеното в бланкетните разпоредби на чл. 123 и чл. 387 от НК съдържание. „Цялостното провеждане на специализираната полицейска операция, макар да търпи критики във връзка с реализацията u, е извън инкриминираното по делото поведение на двамата подсъдими и касае действия и на значителен брой други лица. Участието на подсъдимите представлява само един твърде кратък епизод от цялата операция, състоящ се в конвоиране на задържано в рамките на операцията лице, по отношение на което поначало могат да бъдат приложени помощни средства, каквито са белезниците“ – категорични са върховните съдии.", "date": "2019.03.13", "title": "Окончателно оправдаха 2-ма полицаи за смъртта на Куцара"}
{"url": "https://www.24chasa.bg/novini/article/7345137", "text": "Албанският премиер Еди Рама се обяви за прилагане на шенгенския модел и със Северна Македония и другите страни от Западните Балкани, а не само с Косово, предаде агенция МИА, цитирана от БТА. На пресконференция в Тирана с премиера на Северна Македония Зоран Заев, който е на посещение в Албания, Рама каза, че рано или късно \"гражданите ще влизат и излизат от границите на Македония и Албания без никакви пречки\". \"Шенгенският модел трябва да се разшири в региона - Косово, Северна Македония и Черна гора, с уверението, че всички страни от Западните Балкани трябва да влязат този процес. Нашите граници трябва да бъдат проходими като границите на ЕС. Ако трябва да направим това с членките на ЕС, никой не ни пречи да го правим между нас днес, а не утре. По-рано или по-късно ще дадем на гражданите възможност да влизат и излизат от двете страни без никакви пречки, проверки, без нито един проблем, така както влизат и излизат от техните страни гражданите на ЕС\", каза Рама. Той добави, че Албания е започнала процес с Косово, който \"за съжаление бил погрешно разбран\". \"Когато говорим за шенгенски проект с Косово, бяхме разбрани погрешно, но казвам, че това е само началото да продължим с други страни в региона. Всички страни от Западните Балкани трябва да бъдат включени в този процес\", каза албанският премиер. Според Рама на срещата със Заев е постигнат договор за създаване на обща икономическа зона между двете страни. Търговският обмен между Албания и Северна Македония е значително увеличен, заяви още албанският премиер. Рама добави, че продължаването на автомагистралата \"Руга е Арбрит\" /Пътят на Арбър/ до сегмента Скопие-Блаце е стратегическа необходимост. \"Има много неща, които можем да направим заедно. Имаме значително увеличение на търговския обмен между двете страни. Миналата година търговският обмен бе увеличен с 11 на сто, но смятам, че това е много малко в сравнение с нашия потенциал. Също както голям брой инфраструктурни обекти ни обединяват в общ интерес, продължаването на магистралата Руга е Арбрит чак до сегмента Блаце-Скопие е стратегическа необходимост и, разбира се, според възможностите и плановете на вашето правителство ще влезе в процес на реализация в нужния момент, за който вярвам, че ще бъде скоро\", каза Рама. Темповете на строителните работи на автомагистралата от албанска страна протичат с ускорена динамика. Отдалечеността от Тирана до ГКПП Блато на албанско-македонската граница край Дебър се намалява от 182 на 70 километра. Премиерът Рама обяви също, че това лято правителствата на двете страни ще проведат съвместно заседание.", "date": "2019.03.13", "title": "Еди Рама иска прилагане на шенгенския модел и със Северна Македония"}
{"url": "https://www.24chasa.bg/novini/article/7345157", "text": "С Решение № 206/11.03.2019 г., постановено по наказателно дело № 823/2018 г., тричленен състав на Върховния касационен съд (ВКС) оставя в сила решението от 06.06.2018 г. по в.н.о.х.д. № 63/2017 г. на Софийския апелативен съд (САС). Решението е окончателно, съобщиха от кабинета на председателя на ВКС. ВКС се произнася по казуса за втори път, след като с решение от 21.12.2017 г. по наказателно дело № 1092/2017 г. отменя въззивната присъда от 14.03.2017 г. и връща делото на САС за ново разглеждане. Касационното производство е образувано по протест на Апелативна прокуратура – София, жалби на подсъдимия и на тримата частни обвинители и граждански ищци срещу въззивно решение от 06.06.2018 г. по в.н.о.х.д. № 63/2017 г. на САС. С присъда от 11.11.2015 г. по н.о.х.д. № 76/2015 г. на Военен съд – Пловдив подсъдимият Георгиев (военен прокурор при Военно-окръжна прокуратура – София) е признат за виновен в извършването на престъпление по чл. 286, ал. 1 вр. чл. 26, ал. 1 от НК – при условията на продължавано престъпление, пред надлежен орган на властта е набедил прокурори в извършването на престъпления, като е знаел, че са невинни, чрез депозиране на искане за отвод и жалби до главния прокурор. Подсъдимият е осъден на 1 година и 6 месеца „лишаване от свобода“ и обществено порицание, като на основание чл. 66, ал. 1 от НК изпълнението на наложеното наказание е отложено за срок от 3 години. Осъден е да заплати на гражданските ищци Веселин С. сумата от 6 000 лв. и Данчо Д. – 3 000 лв., представляващи обезщетение за причинените им неимуществени вреди, като разликата до пълния предявен размер на исковете, както и искът на гражданския ищец Димо Б. за 10 000 лв., са отхвърлени като неоснователни. С първоинстанционната присъда подсъдимият е оправдан за част от деянията, включени в продължаваното престъпление. Въззивното решение от 06.06.2018 г. на САС, което е предмет на настоящото касационно обжалване, частично изменя първоинстанционната присъда, като увеличава размера на присъденото обезщетение на гражданския ищец Веселин С. от 6 000 лв. на 9 000 лв. и този на гражданския ищец Данчо Д. от 3 000 лв. на 6 000 лв. В останалата u част присъдата е потвърдена. Тричленният състав на ВКС намира за неоснователно недоволството на публичното и частното обвинение от оправдаването на подсъдимия Илиан Георгиев за част от деянията, включени в продължавана престъпна дейност по набедяване. „Касационният съд приема за основателни изводите на въззивната инстанция, че непоколебимата убеденост на подсъдимия Георгиев в участието на набедените лица в престъпно поведение изключва неговия умисъл за набедяване. Същевременно, за обвиненията, по които е оправдан, инкриминираната невярна информация, от обективна страна, не разкрива достатъчно данни за набедяване в конкретно престъпление (за разлика от деянията от обвинителния акт, за които е осъден)“ – пише в решението на ВКС. По повод настояването на частните обвинители за увеличаване на наказанието на подсъдимия върховните съдии намират, че определените с присъдата наказания от 1 година и 6 месеца „лишаване от свобода“ и „обществено порицание“ са съответни на тежестта на извършеното престъпление и на личността на дееца. Те могат да способстват за постигане на целите по чл. 36 от НК. Професионалното качество на подсъдимия и заетостта му в сферата на правосъдието сами по себе си не са в състояние да наложат увеличаване на санкцията след близо десетгодишен период от извършване на престъплението. В решението на ВКС се посочва, че пред касационната инстанция подсъдимият подновява възраженията си, които е направил в първоинстанционното и във въззивното съдебни производства и чиято основателност е отхвърлена с логични и убедителни съображения. Неоснователен е доводът за допуснато съществено процесуално нарушение с липсата на мотиви. Върховните съдии посочват, че въззивният съдебен акт съдържа отговор по направените от подсъдимия Георгиев възражения и ясни съображения са изложени за справедливостта на процеса след различните искания за отводи, за компетентния съдебен орган, за възложената от главния прокурор проверка и нейния контрол, за йерархичната подчиненост на разследващите органи, за конкретния характер на възможните основания за отвод и тяхната проверимост по делото, за състава на първоинстанционния съд и липсата на основания за отвод. „Всъщност, от развитите от касатора доводи личи неговата процесуална позиция за принципно несъгласие с мотивите на въззивната инстанция по отхвърлените възражения, а не за действително допуснати съществени процесуални нарушения. Защото съдебни мотиви има и те разкриват вътрешното убеждение на апелативния съдебен състав за отсъствието на претендираните нарушения или за тяхната несъстоятелност“, пише в решението на ВКС.", "date": "2019.03.13", "title": "ВКС потвърди присъда срещу военен прокурор, набедил колеги"}
{"url": "https://www.24chasa.bg/novini/article/7345208", "text": "За да гарантират възможно най-малки смущения, евродепутатите гласуват днес мерки относно пътуванията, транспорта, програмата Еразъм, социалното осигуряване и риболова, съобщиха от пресслужбата на Европарламента. По искане на Европейския парламент и Съвета, Европейската комисия предложи спешни мерки за смекчаване на въздействието върху гражданите и бизнеса от оттеглянето на Обединеното кралство от ЕС без споразумение. Тези мерки включват правни гаранции за настоящите студенти и преподаватели по програмата Еразъм в и от Великобритания да завършат текущите си образователни програми в чужбина, продължаващо финансиране на програмите на ЕС за изграждането на трансгранични и междуобщностни отношения в Ирландия и Северна Ирландия, както и мерки за поддържането на основен въздушен и наземен товарен транспорт и автобусен превоз между ЕС и Обединеното кралство. Те трябва също така да разрешат на риболовни кораби от ЕС и на Обединеното кралство временно да продължат да оперират във водите на съответната държава членка. Извънредните мерки не възпроизвеждат ползите от членството или тези от транзитния период. Те са ограничени във време и са приети едностранно от ЕС, при условие че Обединеното кралство приеме подобни мерки (реципрочност). Законодателните мерки, които ще бъдат гласувани в рамките на процедура по спешност в сряда, в контекста на оттеглянето на Обединеното кралство от страна на ЕС, включват: Продължаване на програмите за европейско трансгранично сближаване и сътрудничество PEACE IV между Ирландия, Северна Ирландия и Шотландия; Възможмост на студенти и преподаватели по програмата Еразъм в и от Обединеното Кралство да завършат обученията си в чужбина; Гарантиране на гражданите на ЕС във Великобритания и на гражданите на Великобритания в ЕС27 на запазването на социалноосигурителните права придобити преди оттеглянето; Временни мерки гарантиращи, че операторите ще избегнат пълно блокиране на транспортните операции между Обединеното Кралство и ЕС, като се допуснат операторите на товарен и автобусен превоз да предоставят услуги между ЕС и Великобритания, при условие че Великобритания предостави еквивалентен достъп на оператори от ЕС; Временни мерки за допускане на авиокомпании от Обединеното Кралство да предоставят услуги между Великобритания и ЕС, при условие че Великобритания продължи да предоставя еквивалентен достъп на авиокомпании от ЕС; Временни мерки за продължаване валидността на разрешенията за безопасност на железопътния транспорт за гарантиране на непрекъснатостта на железопътните транспортни услуги между ЕС и Обединеното Кралство; · Разрешение за износ на определени стоки използвани за цивилни и военни цели от ЕС към Обединеното кралство; Предложение за регламент на Европейския парламент и Съвета за изменение на Регламент (ЕО) №391/2009 относно оценката на организации за инспекции на кораби (гласуване сряда в 18.00 ч. българско време) Предложение за регламент на Европейския парламент и на Съвета за изменение на Регламент (ЕО) №1316/2013 относно трансевропейската транспортна мрежа (TEN-T) за гарантиране на морски връзки между Ирландия и други страни на ЕС, и продължаване на финансирането за инфраструктура (гласуване сряда в 18.00 ч. българско време) Разрешение за риболов на риболовни кораби на ЕС във води на Oбединеното кралство и операции на риболовни кораби на Oбединеното кралство във води на ЕС.", "date": "2019.03.13", "title": "Евродепутатите гласуват за ограничаване на негативното въздействие от Брекзит без сделка"}
{"url": "https://www.24chasa.bg/novini/article/7344624", "text": "Лидерите на Албания и Северна Македония заявиха, че очакват Европейският съюз ще вземе решение през юни за започване на преговори за членство с тях, предаде Асошиейтед прес. Премиерът на Северна Македония Зоран Заев, който днес е на посещение в Тирана, за да разговаря с албанския си колега Еди Рама, заяви, че очаква \"ЕС да заеме положителна позиция спрямо двете страни (. . .), така че ние да постигнем тази цел\", предаде БТА. Брюксел реши миналия юни, че преговорите с Албания и Македония, която наскоро смени името си на Северна Македония, може да започнат, ако двете страни продължат с напредъка в процеса на реформите. Двамата премиери заявиха, че техните правителства са изпълнили всички изисквания, включително реформите в съдебната система и публичната администрация.", "date": "2019.03.13", "title": "Албания и Северна Македония се надяват да започнат преговори за присъединяване към ЕС"}
{"url": "https://www.24chasa.bg/novini/article/7344603", "text": "Четиримата обирджии от Роженския манастир се разминаха със затвор, след като сключиха споразумение с прокуратурата, а пловдивският районен съд го одобри. Магистратите дадоха 3 г. условно на 44-годишния адвокат от Сандански Стефан Матеев, сочен за тартор на групата. Той ще трябва да плати и 3000 лева глоба. Наказанието за Юксел Митев е 1 г. с изпитателен срок от три години. Същите присъди бяха постановени за другите двама участници в удара Гюлтекин и Али. При извършване на престъплението те са били в 10 и 12 клас. На 18 септември м.г. бандата нахлула в обителта, за да търси съкровище, което според стара легенда било заровено там. Апашите завързали игумена и преровили навсякъде, но не открили имане. Задигнали вещи и нанесли щети за 2600 лева.", "date": "2019.03.13", "title": "Обирджиите от Роженския манастир се разминаха със затвор"}
{"url": "https://www.24chasa.bg/novini/article/7344647", "text": "Консултативен съвет по т. нар. закон за горивата ще има заседание тази седмица, на което ще бъде обсъден анализът на Комисията за защита на конкуренцията (КЗК). Това каза министърът на икономиката Емил Караниколов на брифинг в министерството, който бе свикан във връзка с изготвения от КЗК секторен анализ на пазарите на производство и реализация на бензин и дизел, съобщи БТА. Министър Караниколова уточни, че по закон Консултативният съвет е органът, който ще прави предложения за изменения в законодателството. Той добави, че след като се анализират текстовете от Закона за административното регулиране на икономическите дейности, свързани с нефт и продукти от нефтен произход, придобил популярност като закон за горивата, те ще бъдат обсъдени с всички представители на бизнеса от този сектор. Законодателните предложения ще бъдат подложени и на оценка на въздействието, увери Емил Караниколов. Той допълни, че измененията в закона ще бъдат изпратени и в КЗК за предварителен контрол. По думите му целта е да се създаде конкурентна среда и всички права и ангажименти да бъдат еднакви за всички. Икономическият министър се надява в рамките на един месец промените да бъдат готови. \"Притеснява ме това, че КЗК каза, че чрез тази нормативна база не се създава конкурента среда\", изтъкна Емил Караниколов. Затова министърът се ангажира текст по текст, с участието на КЗК и всички заинтересовани лица, да се изчистят проблемите текстове, за да \"се създаде един конкурентен закон\". Говорителят на Асоциация на вносителите, производители, търговците и превозвачите на горива Симо Симов съобщи, че чрез министъра на икономиката асоциацията внася предложения за промени в закона за горивата. Той обяви, че представители на асоциацията са готови да участват в работната група по обсъждането им. \"Заставаме зад основната идея, че трябва да има има регистрация в бранша. Но създадохме по-приемливи условия за регистрацията\", заяви Симов. Той информира, че в предложените от асоциацията промени е добавено, че законът трябва да контролира освен вътрешния пазар, още вноса и износа на горива. По-големите гаранции и капитал са останали, но само за фирмите, които се занимават с производство, посочи Симов.", "date": "2019.03.13", "title": "Консултативен съвет по закона за горивата ще обсъди анализа на КЗК"}
{"url": "https://www.24chasa.bg/novini/article/7344678", "text": "Малко след 14 часа вчера бил получен сигнал, че в болнично заведение в града мъж е предизвикал скандал и отправил обидни думи и закани към медици, съобщават от пресцентъра на МВР.  На място бил изпратен полицейски екип. Пред униформените 39-годишният местен жител продължил да се държи непристойно. Задържан бил за срок до 24 часа в полицейското управление в Шумен. По случая е образувано досъдебно производство за извършено престъпление по чл. 325 ал 1 от НК.", "date": "2019.03.13", "title": "Mъж от Шумен обиждал и заплашвал медици в болница в града, арестуваха го"}
{"url": "https://www.24chasa.bg/novini/article/7344681", "text": "Триетажна сграда, в която се помещава и училище, е рухнала в нигерийската търговска столица Лагос и под развалините има поне 100 души, съобщи местният в. \"Гардиън\", цитиран от ТАСС. Засега няма информация за жертви, каза говорител на местното поделение на националната агенция за справяне с извънредни ситуации, цитиран от Ройтерс. Инцидентът е станал в гъсто населен район на Лагос, предаде Франс прес. Малко преди обяд частен телевизионен канал излъчи кадри с огромно множество хора, събрали се пред развалините, предава БТА. На последния етаж на сградата има начално училище и затова има опасения, че сред загиналите или затрупаните има ученици, добави медията, като уточни, че сградата е жилищна. В Нигерия често се срутват сгради защото правилата за строителство редовно се нарушават. Най-широко отразеният от медиите инцидент беше през септември 2014 г., когато 116 души, 84 от които южноафриканци, бяха убити в Лагос след рухване на шестетажна сграда, в която проповядваше известният телевизионен евангелист Джошуа Ти Би. Разследването установи конструктивни дефекти в сградата, издигната незаконно. През декември 2016 г. поне 60 души загинаха при срутване на покрива на църква в Уйо, столицата на щата Аква Ибом, в източната част на страната.", "date": "2019.03.13", "title": "Триетажна сграда, с училище в нея, се срути в Лагос, може да има десетки пострадали (Снимки)"}
{"url": "https://www.24chasa.bg/novini/article/7344666", "text": "Младежи чрез сила и заплаха изнудва децата да им дават различни суми в Плевен, съобщиха от пресцентъра на МВР. Сигналът в местното Първо РУ за изнудвани в продължение на около две години деца от областния град бил получен на 5 март. По случая е образувано досъдебно производство. Установено било, че извършители са двама 19-годишни, 18-годишен и 23-годишен, и четиримата плевенчани. На 12 март извършителите са привлечени като обвиняеми и с постановление на наблюдаващия прокурор им е взета мярка за неотклонение задържане под стража за срок до 72 часа. Работата по случая продължава.", "date": "2019.03.13", "title": "Младежи изнудват деца за пари чрез сила и заплахи в Плевен"}
{"url": "https://www.24chasa.bg/novini/article/7344661", "text": "Районна прокуратура – Плевен предаде на съд трима ученици за кражба и повреждане на климатична инсталация за 27 500 лева, съобщиха от прокуратурата. Обвинението е срещу шестокласника А.А., седмокласника М.Б. и единайсетокласника К.А. През периода 01. - 03.04.2018 г. в Плевен непълнолетните младежи, в условия на поваряемост и при предварителен сговор, повреждали прегради, здраво направени за защита на имот. Те са използвали ножовка и гаечен ключ, и отнели чужди движими вещи на обща стойност 11 073,78 лева от владението на фирмен представителен орган, без негово съгласие с намерение противозаконно да ги присвоят. Случаят не е маловажен, посочват още от прокуратурата. На 01.04.2018 г. А.А., М.Б. и К.А. отнели 10 метра ел. проводник СВТ 5х50 кв.км, бутилка за обезвлажнител на климатична система и тръбна инсталация на климатична система, всичко вещи на стойност 2 491,30 лева, На 02.04.2018 г. те отнели 20 броя капаци за вътрешна водосточна тръба, 2 броя капаци и 2 броя капаци предпазващи с решетка за корпус с размери 120/100 см, на обща стойност 792,48 лева, На 03.04.2018 г. отнели 4 броя конзоли и 2 броя кондензатори, на обща стойност 7 790 лева. На обвиняемите е повдигнато и обвинение за това, че на 01.04.2018 година в Плевен, като непълнолетни и в съучастие противозаконно унищожили чужда движима вещ на стойност 27 500 лева, с което причинили значителни вреди, на стойност 27 500 лева. Обвиняемите са роднини, знаели, че върху покрива на сградата била разположена климатична инсталация и решили да извършат кражба на части от нея. В изпълнение на намисленото, в три поредни дни, отишли до сградата на магазина, качили се на покрива по метална стълба и демонтирали части от инсталацията, като по този начин тя станала напълно негодна за употреба. Вещите поставили в чувал и ги отнесли в дома си. Предстои насрочване на делото за разглеждане от съда.", "date": "2019.03.13", "title": "Трима ученици на съд за кражба на климатична инсталация за 27 500 лева"}
{"url": "https://www.24chasa.bg/novini/article/7344705", "text": "Най-малко петима полицаи са загинали, а още 10 са били ранени при удар на американските ВВС по база на кабулското правителство в района на град Таринкот в провинция Урузган, съобщава агенция Пажвак, като се позовава на източник от силовите структури и местните власти, предаде РИА Новости. В базата са се намирали военнослужещи от афганската национална армия и полицаи.  От въоръжените сили на САЩ в Кабул нарекоха съобщенията за удара неоснователни и заявиха, че ще проведат разследване на инцидента.", "date": "2019.03.13", "title": "Американски въздушен удар убил петима афганистански полицаи, САЩ отричат"}
{"url": "https://www.24chasa.bg/novini/article/7344718", "text": "6-годишно момиченце от Лондон написа трогателно писмо до председателя на Европейския съвет Доналд Туск, което той публикува в профила си в Инстаграм. „Скъпи г-н Туск, аз живея във Великобритания. Знам, че напускаме Европейския съюз, но мисля, че трябва да останем приятели. Нарисувах ви еднорог”, пише малката Софи.  „Ние винаги ще бъдем приятели, Софи”, отговаря Туск на момиченцето в коментар към публикацията.", "date": "2019.03.13", "title": "6-годишно момиче с писмо до Туск: Островът напуска ЕС, но нека останем приятели"}
{"url": "https://www.24chasa.bg/novini/article/7344763", "text": "Международната консултантска компания Mercer публикува традиционната си годишна класация за най-добрите за живеене градове в света. За десета поредна година класацията се оглавява от австрийската столица Виена, следвана от Цюрих, Швейцария и Ванкувър, Канада, предаде  . Българската столица София е на 116-о място от общо 231 града. Непосредствено преди София е парагвайската столица Асунсион, а след нея – Рабат, Мароко. От Източна Европа най-напред в класацията е Прага – на 69-о място, Будапеща е на 76-о, аБратислава – на 80-о и веднага след това – Вилнюс и Варшава. Атина е на 89-о място, Букурещ – на 109-о, Истанбул – 130-о, Белград – 139-о. Москва е на 167-а позиция, Санкт Петербург – на 174-а. Тройката отзад напред затварят столиците на Ирак Багдад, на Централно-африканската република – Банги и на Йемен – Сана. При съставянето на класацията са взети предвид фактори като транспортна инфраструктура, медицинско обслужване и образование, а също така социално-културната, политическата и икономическата среда. Първите 10: 1. Виена, Австрия 2. Цюрих, Швейцария 3. Ванкувър, Канада 4. Мюнхен, Германия 5. Окланд, Нова Зеландия 6. Дюселдорф, Германия 7. Франкфурт, Германия. 8. Копенхаген, Дания 9. Женева, Швейцария 10. Базел, Швейцария.", "date": "2019.03.13", "title": "Виена е най-добрият град за живеене, София е на 116-о място"}
{"url": "https://www.24chasa.bg/novini/article/7344767", "text": "Говорителят на Европейската комисия Маргаритис Схинас заяви, че при Брекзит без сделка, ЕС ще наложи вносни мита на стоки от Великобритания като на трета страна. Отговорът му бе на въпрос на обявеното намерение от Обединеното кралство да освободи от мита 82 на сто от вноса от общността, както и 92 на сто от вноса от останалата част от света при подобен развой на събитията, а вносът между Ирландия и Северна Ирландия да остане безмитен, информира  .  „Ние внимателно ще проследим до каква степен британските предложения са съвместими със законите на Световната търговска организация и съответно с правилата на ЕС. Диференциацията при третирането на търговията „на остров в острова“ и прилагането на различни правила при търгуване между ЕС и Обединеното кралство предизвикват безпокойство“, каза говорителят на ЕК. „Съюзът ясно заяви, че при Брекзит без сделка ще прилага нормалните тарифи за трети страни за всички стоки с Обединеното кралство“, допълни той. На повечето въпроси, свързани с развитието по Брекзит, Схинас отново повтори фразата: „Гледайте първо Лондон, после Брюксел“.", "date": "2019.03.13", "title": "ЕС налага мита на стоки от Великобритания при Брекзит без сделка"}
{"url": "https://www.24chasa.bg/novini/article/7344766", "text": "Антимафиот от Благоевград иска да осъди МВР затова, че е бил държан с белезници повече от 10 часа. Служителят от сектор БОП Петър Кънев иска 9800 лв. обезщетение за преживяното унижение, неудобство, психически стрес и физическа болка, докато е стоял задържан. Съдът обаче отхвърли жалбата му на първа инстанция. Кънев бе арестуван на 1 юни 2016 г. в кабинета си, в 11,45 ч, от служители на \"Вътрешна сигурност\". Това стана при акция срещу сводника Мартин Филипов-Дебелия. Тогава освен Дебелия и антимафиота Кънев, бе арестуван и полицаят Стефан Филипов. След приключило на първа инстанция дело Петър Кънев получи 1 г. условно за опит да помогне на Дебелия да се отърве от наказателно преследване за сводничество. Антимафиотът твърди, че в деня на задържането си е бил с белезници на ръцете до 23 ч, което е било незаконосъобразно, противоречи на Конституцията, Конвенцията за правата на човека и наредбите на МВР. Според съда обаче той е бил с помощни средства за задържане около 3 часа, докато е продължавало претърсването в кабинета му, което не е преднамерено унизително отношение. Поставянето на белезници е било оправдано, защото се предполагало, че борави с оръжие, и се налагало заради неговата безопасност, както и тази на колегите му.", "date": "2019.03.13", "title": "Отхвърлиха иск на антимафиот от Благоевград, задържан с белезници в кабинета си"}
{"url": "https://www.24chasa.bg/novini/article/7344723", "text": "Известният тайвански уфолог и виртуален археолог Скот Уоринг намери необичаен предмет на ръба на кратера Зееман в южната част на естествения спътник на Земята, преглеждайки сателитни снимки на Луната. Той прилича на електронен часовник, съобщава Esoreiter.ru. Според изданието няма съмнение, че намереният мистериозен обект с голям размер е постройка. Стените й са гладки, а ръбовете закръглени в светла рамка, по страните на коята са изпъкнали структури. Възниква въпросът кой я е изградил - извънземните ли, представители на древна марсианска или земна цивилизаци колониалисти от Земята, пише руското издание.", "date": "2019.03.13", "title": "\"Електронен часовник\" засече уфолог на Луната (Видео)"}
{"url": "https://www.24chasa.bg/novini/article/7344758", "text": "Ветко и Маринела Арабаджиеви са били задържани за постоянно от съд в Мадрид след европейската им заповед за арест на Специализираната прокуратура, съобщиха източници на \"24 часа\". Информацията потвърди говорителят на главния прокурор Румяна Арнаудова и уточни, че съдът, който е разгледал мерките за неотклонение, е Националният съд в Мадрид. Той е компетентен да разглежда подобни искания. На днешносто заседание е станало ясно, че съпрузите не са поискали да бъдат върнати доброволно у нас. С други думи това означава, че по случая ще бъде образувано дело за екстрадицията им, по което испанските магистрати ще решават дали да върнат или не хотелиерите у нас. На практика съсебната процедура ще трае няколко месеца. Прокурор Арнаудова уточни, че това може да отнеме около 2 месеца. Арабаджиеви бяха задържани на 7 март т.г. след 6-месечно издирване в имението на Георги Семерджиев - Жоро Шопа в Испания. У нас съпрузите са обвинени задочно от Специализираната прокуратура за участие в престъпна група, пране на пари и данъчни престъпления. По делото заедно с тях отговорност се търси на други четирима, сред които и по-малкия им син Вълчо.", "date": "2019.03.13", "title": "Съд в Мадрид задържа Арабаджиеви, те не искат доброволна екстрадиция"}
{"url": "https://www.24chasa.bg/novini/article/7344764", "text": "Задържан е заподозрян за  , каза вътрешният министър Младен Маринов преди заседанието на ресорната комисия в парламента.  Двамата имат роднинска връзка, но Младенов не уточни каква е тя. Често са имали  битови конфликти. Жената се казва Розалиня Цанкова, убита е с нож в гърдите, научи \"24 часа\". В понеделник и вторник не отишла на работа. Затова колегите й заедно с домоуправителя разбили вратата на жилището й в кв. \"Дианабад\" и намерили трупа.  ", "date": "2019.03.13", "title": "64-годишната жена от София убита с нож в гърдите от роднина"}
{"url": "https://www.24chasa.bg/novini/article/7344868", "text": "\"Зле обмислена\", \"безумна\", \"налудничава идея\". Предложението на приемничката на Ангела Меркел за създаване на европейски самолетоносач, получило одобрението на германския канцлер, бе разкритикувано от много експерти, които се съмняват, че то може да бъде осъществено. \"Намирам, че е добре и е справедливо Европа да разполага с такова въоръжение\", заяви в понеделник Ангела Меркел, ден след като Анегрет Крамп-Каренбауер представи идеята си. В момент, когато Франция и Германия обмислят обща европейска отбрана и работят заедно върху създаването на нов европейски изтребител, Крамп-Каренбауер предложи също така \"създаването на европейски самолетоносач, който да засили ролята на Европейския съюз като сила за сигурност и мир\". \"Идеята не вдъхва доверие, защото предполага, че Европейският съюз е глобален геополитически играч с център на политическата тежест, самостоятелна възможност за взимане на решения и предприемане на действия, военна йерархия и т.н.\", казва пред Франс прес Жан-Силвестър Монгрение от френско-белгийския институт \"Томас Мор\". \"Няма никакъв смисъл от европейски самолетоносач. Какъв е смисълът да има \"голяма тояга\", ако я държи комитет, в който не съществува съгласие за ползата от нея, срещу кого, кога и как да я използва?\", пише в Туитър Майкъл Шуркин, анализатор от американския мозъчен тръст РАНД. Според Томаш Валашек, директор на мозъчния тръст \"Карнеги Европа\", \"идеята е безумна\" и не отговаря на нито един от приоритетите на Германия в Европейския съюз и НАТО. Единият от заместник-председателите на коалиционния партньор на Ангела Меркел, Германската социалдемократическа партия, Ралф Щегнер от своя страна разкритикува \"скъпоструващия военен фанатизъм\". Германия по исторически причини едновременно води строга бюджетна политика и далеч не е на лидерски позиции във военен аспект, а процедурите по взимане на решения за използване на сила са много по-тежки в сравнение с тези в други страни. \"Франция и Великобритания имат политически системи, които позволяват взимане на бързи решения\", без да има нужда от предварителното съгласие на парламентите им. \"Не си представям как германският парламент ще успее да постигне съгласие дали самолетоносачът да е с ядрен двигател, а още по-малко да се използва за военни мисии\", подчертава Шуркин. \"Върховенството на Бундестага (долната камара на парламента) при взимането на решения за военна интервенция, което е понятно от историческа гледна точка, изключва възможността за реакция и бързи действия\", добавя Монгрение. Казано по-общо, снабдяването с елемент на военен суверенитет като самолетоносач изисква истинска и ясно формулирана европейска визия за отбраната. \"Ние обаче сме доста далеч от нея. Достатъчно е да си припомним разногласията между Франция и Германия (и Германия и Великобритания) по въпроса с продажбите на оръжия, създаващи опасност от парализиране на износа\" , казва Монгрение, намеквайки за противоречията между Париж и Берлин във връзка с желанието на Германия да блокира продажбата на оръжия на някои политически режими, което е изключително неизгодно за Франция. Европейският самолетоносач би довел и до много технически предизвикателства във връзка с тенденцията държавите членки на ЕС да купуват или да разработват въоръжения отделно една от друга. Страните от Бенелюкса например решиха наскоро да купят американски изтребители. Не съществуват никакви признаци, че те ще ползват разработвания в момента нов европейски изтребител. На последно място, най-новата история не е окуражаваща. Париж и Лондон вече са правили в края на миналия и началото на този век неуспешен опит за създаването на съвместен самолетоносач. \"По принцип споразуменията за индустриално сътрудничество в областта на оръжията целят икономии по съответните програми. В меморандума за разбирателство между Франция и Великобритания от март 2006 г. от самото начало имаше, от една страна, много неясноти, а от друга, дисбаланс в ущърб на Франция\", заяви през 2014 г. френската Сметна палата, според която е имало \"значително оскъпяване (повече от 200 милиона евро през 2013 г.) на проекта, без Франция да получи нещо в замяна\". \"Може би всички ние трябва да спрем да придаваме значение на зле обмислени (и вероятно спонтанни) предложения на европейски политици по въпросите на отбраната и сигурността\", написа в Туитър Брюно Тертре от Фондацията за стратегически изследвания. /БТА/", "date": "2019.03.13", "title": "Германската идея за европейски \nсамолетоносач е химера, казват експерти"}
{"url": "https://www.24chasa.bg/novini/article/7344359", "text": "Правителството прие Национална програма за овладяване популацията на безстопанствените кучета на територията на България. Това съобщиха от пресцентъра на Министерския съвет. Досегашната практика за прилагане на общински програми за овладяване на популацията от безстопанствените кучета не постигна задоволителни резултати. Това наложи необходимостта от въвеждането на един интегриран, цялостен, дългосрочен подход на национално ниво, целящ управление на съществуващите популации от безстопанствени животни. Той следва да бъде включен в местните дейности на общините на територията на цялата страна. В Програмата е заложено извършване на преброяване на безстопанствените кучета на територията на цялата страна по общини. Животните ще бъдат залавяни и транспортирани до ветеринарна амбулатория и обратно до мястото на залавяне след извършване на определени ветеринарномедицински дейности като кастрация, маркиране, обезпаразитяване, ваксинация срещу бяс и издаване на паспорт. Ще бъдат организирани информационни кампании за запознаване на обществеността с основните аспекти на проблема и възможностите за неговото решаване. Общините в България следва да приемат програми за изпълнение на Националната програма и план за действие, съгласно Закона за защита на животните.", "date": "2019.03.13", "title": "Преброяват бездомните кучета в цялата страна по общини"}
{"url": "https://www.24chasa.bg/novini/article/7344361", "text": "Правителството одобри кандидатурите за европейски прокурор от Република България, предложени от комисията по подбора на кандидатите за длъжността. Трите одобрени кандидатури са на: Десислава Пиронева - прокурор в Софийска градска прокуратура; Светлана Шопова-Колева - прокурор в Софийска градска прокуратура; Теодора Георгиева - съдия в Административен съд - София град. В срок до 31 март министърът на правосъдието ще изпрати кандидатурите на Комитета по подбора по чл. 14, параграф 3 на Регламент (ЕС) 2017/1939 за установяване на засилено сътрудничество за създаване на Европейска прокуратура, пред който и тримата кандидати ще преминат присъствено изслушване. Комитетът ще класира кандидатите според тяхната квалификация и опит, като укаже реда на предпочитане. След получаване на обоснованото становище на Комитета и списъка с класирането, Съветът на ЕС, като действа с обикновено мнозинство, ще избере и назначи един от кандидатите за европейски прокурор от Република България.", "date": "2019.03.13", "title": "Правителството одобри трима кандидати за европейски прокурор от Република България"}
{"url": "https://www.24chasa.bg/novini/article/7344358", "text": "На днешното си заседание правителството подкрепи намерението за създаване и функциониране на изнесен център засподелени услуги на Световната банка (СБ) в София и упълномощи министъра на финансите, в качеството му на управител за Република България в организациите от Групата на Световната банка, да предприеме действия за провеждане на необходимите консултации с банката във връзка с реализиране на намерението, при условие за последващо одобрение на конкретните параметри, условия и ангажименти на страните. След проведена от банката оценка, през януари 2019 г. висшият ръководен мениджмънт на институцията взе решение за установяване на изнесен център за споделени услуги на Световната банка в София. Република България се открои сред предпочитаните страни за разполагане на центъра, предвид стратегическото си местоположение, стабилната политическа и икономическа среда, наличието на висококвалифицирана работна ръка, много добрата инфраструктура и други условия и предпоставки, оказващи съществено влияние за установяването и регламентирането на подобен вид изнесени дейности на международната финансова институция. Очаква се центърът да функционира като звено за споделени услуги с технологична насоченост, което ще отговаря за вътрешните корпоративни и IT операции на банката, като във времето се предвижда да се структурират и други звена за предоставяне на финансови и административни услуги. Планира се реализацията на проекта да се осъществява поетапно, като първоначалната фаза се очаква да стартира през юли 2019 г. до достигне на пълния капацитет от над 275 заети места в петгодишен хоризонт. Установяването на центъра в България ще има положително влияние върху икономическата среда в страната, като ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. Присъствието на авторитетна организация в лицето на СБ в България ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Благодарение на силните традиции и квалифицираната работна сила в областта на информационните технологии, България получава все по-голямо признание като технологичен център за Балканите и „Силициевата долина“ на Източна Европа. Този център ще бъде значимо допълнение към нашия активен ИТ сектор, както и ще допринесе за развитието на нови насоки в устойчивото и дългогодишно партньорство между Групата на СБ и България. Групата на Световната банка е международна финансова организация, състояща се от пет институции, чиито глобални цели са намаляване на бедността, стимулиране на икономическото и социално развитие и подобряване на жизнения статус на населението. Централата на Групата на СБ е установена във Вашингтон.", "date": "2019.03.13", "title": "Кабинетът подкрепи изнесен център за споделени услуги на Световната банка в София"}
{"url": "https://www.24chasa.bg/novini/article/7344372", "text": "Правителството прие Национална стратегия за активен живот на възрастните хора в България (2019 - 2030 г.). Стратегическият документ отговаря на предизвикателствата пред застаряващото население и подпомага формирането на политики и предприемането на мерки в социалната област, с акцент върху насърчаването на заетостта на възрастните хора и участието им в обществения живот. Основната цел на стратегията е да се създадат условия за активен и достоен живот на възрастните хора чрез осигуряване на равни възможности за пълноценното им участие в икономическия и социален живот на обществото. Националната стратегия за активен живот на възрастните хора ще замени действащата до момента Национална концепция за насърчаване на активния живот на възрастните хора (2012-2030 г.) с цел осигуряване на приемственост и адекватно използване на натрупания опит. Чрез подготовката на документа правителството реагира своевременно на възникналата необходимост да се разшири обхватът на ключови сфери от досегашната политика, като се обърне специално внимание на участието в обществения живот и независимия живот на възрастните хора. Приоритетите на документа са свързани с насърчаване на заетостта, активното участие в обществото, създаването на възможности за самостоятелен живот и на капацитет и благоприятна среда за активен живот на възрастните на национално и регионално ниво. В рамките на всеки от приоритетите са разписани мерки, чието изпълнение ще се проследява чрез двугодишни планове и двугодишни отчети. Първият план за изпълнение на Стратегията ще се отнася за периода 2019 - 2020 г. Като нов акцент в документа може да бъде откроен Индексът на активния живот на възрастните хора. Индексът ще бъде основен инструмент за отчитане и оценка на заложените мерки за изпълнение на стратегията. Той позволява обективен мониторинг на степента, в която възрастните хора живеят самостоятелно, участват в платена заетост и социални дейности, както и способността им да стареят по активен начин.", "date": "2019.03.13", "title": "Одобриха Национална стратегия за активен живот на възрастните хора в България"}
{"url": "https://www.24chasa.bg/novini/article/7344380", "text": "ЕС положи много усилия и време по сделката за излизане на Великобритания и си свърши работата. Сега трябва да сме готови на сценарий сделка да няма. Това написа на фейсбук страницата си премиерът Бойко Борисов. \"Вчерашният вот за Брекзит е бедствие - цели поколения, особено младите хора, ще страдат от провала на политическата класа в Лондон. Те няма да имат същите възможности и ползи като своите родители. Трябва да се приготвим за най-лошия сценарий.\" Това заяви лидерът на ЕНП в Европейския парламент и кандидат за председател на Европейската комисия (ЕК) Манфред Вебер по време на дебат в пленарната зала на ЕП в Страсбург, който продължава вече 2 часа. И отсече: \"Няма никакъв смисъл да даваме повече нито ден удължаване, щом Великобритания не може да ни каже какво иска от Брекзит. В момента не виждаме никаква перспектива за такова изясняване.\" Вебер описа, че процесът е блокирал същинската работа на общността: \"Отново и отново в Съвета говорим за Брекзит, вместо да говорим за Китай, за търговията със САЩ, за сигурността и миграцията. Вместо това, ние говорим единствено за несигурността във Великобритания, докато нашите лидери трябва да обсъждат бъдещето на Европа и на нашите народи.\" \"Брекзит е продукт на популизма. Бях в Португалия и говорих с млади хора, които от няколко години работят в Лондон заради политическите и икономическите проблеми на родината си, и сега са се прибрали в Португалия, защото във Великобритания има толкова несигурност. Те разказаха за приятелите си във Великобритания, колко са разочаровани младите във Великобритания, колко са безпомощни и ядосани от провала на политическата класа в Лондон. Цяло поколение е жертва на провала на политическата клас в Лондон. Ние сме на ваша страна и няма да ви изоставим\", добави кандидатът на ЕНП за председател на ЕК и спечели аплодисментите на пленарната зала. Против отлагането на окончателната раздяла дори с 24 часа се обяви и лидерът на групата на Алианса на либералите и демократите Ги Верхофстад. От името на екипа, който имам честта да водя, благодаря искрено за цялото доверие, което ми гласува ЕП, за диалога от ден едно през тези 3 години. Снощният вот прави по-лоша дълбоката несигурност - за Великобритания, за Северна Ирландия и за всички държави. Отговорността е на Великобритания. Ние се опитвахме да намерим заедно решение на многобройните проблеми, един по един. Ако Великобритания все още иска да напусне ЕС, тогава този договор, по който преговаряме с г-жа Мей от година и половина, е единственият възможен договор. Извън него свършихме много работа да обясняваме, да изясняваме, да гарантираме нещата, през документи, за които се споразумяхме. Това заяви главният преговарящ по Брекзит Мишел Барние. \"Оставаме с уважение към британския народ, оставаме отговорни до края на процеса. Не виждам по-добро решение от това, което предложихме. Брезит е много вреден, но това е решението на британския народ. Днес сме в ръцете на британската политическа система. Тя трябва да намали вредите.\" Това заяви първият вицепрезидент на ЕК и кандидат на Социалистите и демократите за неин бъдещ председател Франс Тимерманс по време на дебата в Страсбург. Разбира се, има и други въпроси, които Европа трябва да реши следващите години - индустрията, в която са заети 32 милиона европейци и която съставлява 2/3 от експорта на ЕС, да направим свободни и честни споразумения, добави Тимерманс. Имаше и обратното становище на призива в пленарната зала за незабавно финализиране на развода. Застъпи го Ханс-Олаф Хенкел от Европейските консерватори и реформисти (ЕКР): \"Има по-добро решение - да спрем Брекзит. Нека спрем притискането на Лондон. Брекзит е бедствие. Комисията да помогне за организирането втори референдум, за да запази Великобритания лицето си.\" Лидер на групата на ЕКР е британецът Сайед Камал. Сънародникът му Найджъл Фараж, съпредседател на \"Европа на свободата и пряката демокрация\", отбеляза, че между общественото мнение и политическата власт в Лондон има бездна.", "date": "2019.03.13", "title": "Борисов: Брекзит без сделка. ЕП: Лондон не може да отлага вече дори 24 часа"}
{"url": "https://www.24chasa.bg/novini/article/7344379", "text": "Министър-председателят Бойко Борисов ще бъде на работно посещение в Азербайджан. По време на визитата си на 13 и 14 март в Баку българският премиер ще участва в Седмия глобален бакински форум, организиран от неправителствената организация - Международен център „Низами Генджави“, съобщиха от пресслужбата на кабинета. Фокус на дискусиите на събитието ще са ролята на големите сили в промяната на глобалната политика - Китай, САЩ, Русия и ЕС, както и предизвикателствата пред устойчивото развитие. В рамките на работното си посещение в Баку премиерът Борисов ще се срещне с президента на Азербайджан Илхам Алиев. Във водената от министър-председателя делегация е министърът на енергетиката Теменужка Петкова.", "date": "2019.03.13", "title": "Бойко Борисов ще участва в Седмия глобален бакински форум в Азербайджан"}
{"url": "https://www.24chasa.bg/novini/article/7344391", "text": "Разрешението за търсене и проучване на нефт и природен газ в площ „Блок 1-21 Хан Аспарух“ ще бъде продължено със 109 дни поради настъпили форсмажорни обстоятелства. Това реши Министерският съвет на днешното си заседание, приемайки поисканото от титуляря на разрешението - Тотал, OMV и Репсол - удължаване. Площ „Блок 1-21 Хан Аспарух“ е разположена в изключителната икономическа зона на Република България в Черно море. Договорът за търсене и проучване е в сила от септември 2012 г. до януари 2020 г. С днешното си решение Министерският съвет оправомощи министъра на енергетиката в едномесечен срок да подпише допълнително споразумение към договора за търсене и проучване.", "date": "2019.03.13", "title": "Срокът за търсене и проучване на нефт и природен газ в блок „Хан Аспарух“ - удължен със 109 дни"}
{"url": "https://www.24chasa.bg/novini/article/7344375", "text": "Правителството одобри проект на Меморандум за разбирателство между Република България и Китайската народна република за насърчаване създаването на Глобалния център за партньорство на държавите от Централна и Източна Европа и Китай в рамките на инициативата „16 + 1“. Tова реши Министерският съвет днес. Подписването на Меморандума е първата стъпка за създаването на Глобалния център за партньорство (ГЦП). С документа двете страни ще подкрепят създаването на ГЦП в София. Той ще има следните функции: да координира и провежда изследвания, които да допринесат за развитието на устойчиво икономическо сътрудничество и партньорство между участниците във формата „16+1“; да организира обучения и консултантски дейности и обмен с цел насърчаване сътрудничеството в областта на търговията, инвестициите и инфраструктурата; да оказва помощ на различните участници във формата „16 + 1“ , за да разберат по-добре законите и разпоредбите в Китай държавите от ЦИЕ и ЕС; да създаде мрежа от контакти между институции, търговски и бизнес асоциации, предприятия от държавите от ЦИЕ и Китай за улесняване на бизнес контактите и обмен на информация и др.", "date": "2019.03.13", "title": "Одобриха меморандум за партньорство  между България и Китай"}
{"url": "https://www.24chasa.bg/novini/article/7344384", "text": "Правителството одобри отчета за дейността на Съвета за координация при управление на средствата от Европейския съюз (СКУСЕС) за 2018 г. Съветът отговаря за координацията на мерките за изпълнение на държавната политика за икономическо, социално и териториално развитие на страната, финансирани със средства от Европейските структурни и инвестиционни фондове (ЕСИФ). В рамките на СКУСЕС през изминалата година са обсъдени и съгласувани изменения на оперативните програми и на Споразумението за партньорство. Приети са Индикативните годишни работни програми за 2019 г. по процедурите за предоставяне на безвъзмездна финансова помощ. Разгледани и обсъдени са въпроси относно ефективното управление и контрол на средствата от ЕСИФ.", "date": "2019.03.13", "title": "Одобрен е отчетът на Съвета за координация при управление на средствата от ЕС"}
{"url": "https://www.24chasa.bg/novini/article/7344392", "text": "Общата численост на служителите в администрациите от системата на МОСВ се намалява с 9 бройки в централната администрация и с 15 бройки във второстепенните разпоредители с бюджет. Промяната става чрез приетите от правителството изменения в Устройствения правилник на Министерството на околната среда и водите, в Устройствения правилник на Изпълнителната агенция по околна среда, както в ПМС № 208/2017 г. Това реши днес Министерският съвет. С промените се реализира провежданата целенасочена политика на Министерския съвет за преглед и оптимизация на числеността на администрациите с цел установяване на оптималната численост на персонала, необходим за осигуряването на ефективна и ефикасна работа на институциите. Извън политиката на Министерския съвет за оптимизацията на администрацията, във връзка с изпълнение на Програма „Опазване на околната среда и климатичните промени“ по Финансовия механизъм на Европейското икономическо пространство, по която МОСВ е програмен оператор, се осигуряват 3 бройки до крайният срок за изпълнение на програмата. Средствата ще бъдат покрити изцяло от бюджета на програмата и няма да бъде засегнат държавният бюджет.", "date": "2019.03.13", "title": "Намаляват броя на служителите в Министерството на околната среда и водите"}
{"url": "https://www.24chasa.bg/novini/article/7344406", "text": "Министерският съвет прие изменение на Устройствения правилник на Държавната комисия по хазарта (ДКХ) и на нейната администрация. Актуализира се числеността на служителите, което ще допринесе за подобряване на управлението, повишаване на ефективността при планиране и осъществяване на контролната дейност на ДКХ и засилване на контролното въздействие върху лицата, осъществяващи хазартна дейност. Това съобщиха от пресцентъра на Министерския съвет. Предвиденото увеличаване на служителите е свързано със засилената контролна дейност и увеличения брой на административно-наказателните дела. По този начин ще се повиши ефективността при планиране и осъществяване на процесуалното представителство, което ще обезпечи по-ефективното изпълнение на правомощията на председателя на ДКХ по контролно-санкционната дейност. Измененията в правилника на Държавната комисия по хазарта и на нейната администрация ще подобрят координацията и бързото оперативно планиране на съвместната дейност с други държавни органи, участващи в проверките - Националната агенция за приходите, Министерството на вътрешните работи, Главна дирекция „Борба с организираната престъпност“, Главна дирекция „Пожарна безопасност и защита на населението“, Българския институт по метрология и Изпълнителна агенция „Главна инспекция по труда“. С приемането на Устройствения правилник на ДКХ и на нейната администрация ще се засили и превенцията в резултат на подобрената контролно-санкционна дейност върху лицата, осъществяващи хазартна дейност, и ще доведе до подобряване ефективността при реализирането на правомощието на държавния орган за надзор върху хазарта.", "date": "2019.03.13", "title": "Наемат още хора в Държавната комисия по хазарта за по-добър контрол"}
{"url": "https://www.24chasa.bg/novini/article/7344413", "text": "Турските сили за сигурност са заловили двама терористи, единият от които издирван с червена бюлетина от Интерпол, при операция в Бурса срещу групировките \"Ислямска държава\" и Сили за защита на народа (СЗН), съобщава електронното издание на в. \"Гюнеш\", цитирано от БТА. Издирваният с червена бюлетина е датски гражданин от ливански произход с инициали А.А.М, заподозрян за връзки с ИД. Операцията е била осъществена съвместно от силите на полицията за борба с тероризма и отдела за разузнаване в Бурса. Извършена е била акция в жилище в град Йълдъръм, където е било установено, че се укрива член на групировката. Ливанецът е пребивавал нелегално в Турция. Смята се, че той е участвал активно в дейностите на ИД. Заподозреният е предаден на полицейската дирекция в Бурса за разпит.", "date": "2019.03.13", "title": "Датчанин от ливански произход, издирван с червена бюлетина, заловен в Турция"}
{"url": "https://www.24chasa.bg/novini/article/7344360", "text": "През февруари НАСА се сбогува с марсохода си \"Опортюнити\", който стана жертва на една от най-интензивните и продължителни прашни бури на Червената планета. Близо месец по-късно американското космическо управление разпространи последните изображения, направени от марсохода. Сред тях е впечатляваща 360-градусова панорама на района, известен като Долината на постоянството, превърнал се в лобно място за \"Опортюнити\", съобщава сайтът Си Нет, цитиран от БТА. Почитателите на космическите изследвания и преди са виждали забележителни марсиански панорами, сред които заснетите от \"по-младия\" марсоход \"Кюриосити\" на НАСА в кратера Гейл. Прощалната 360-градусова панорамна снимка на \"Опортюнити\" обаче разказва цяла история. Панорамата съчетава 354 индивидуални изображения, направени от панорамната камера на марсохода, която улавя сцени през три различни светлинни филтъра - инфрачервен, зелен и виолетов. Изображенията са заснети миналата година в периода между 13 май и 10 юни - датата, на която НАСА получава последния сигнал от \"Опортюнити\". В действителност няколко секции в черно и бяло в левия край на панорамата свидетелстват, че марсоходът е бил прекъснат от оказалата се фатална за него прашна буря. Последното изображение, заснето от марсохода, е непълно и със зърнист шум, и показва приближаващия гибелен мрак. Панорамната снимка разкрива и някои знакови характеристики на Долината на постоянството - последната спирка за \"Опортюнити\" след близо 15 години, прекарани на Червената планета. Марсоходът се намира на вътрешния склон на западния ръб на кратера Индевър. Няколко кадъра показват как \"Опортюнити\" обръща поглед назад - буквално и преносно, към дългото си пътешествие на Марс. В една от секциите се виждат собствените му следи. \"Тази последна панорама е въплъщение на това, което направи мисията на \"Опортюнити\" толкова забележителна по отношение на изследвания и открития\", казва проект мениджърът й Джон Калас.", "date": "2019.03.13", "title": "Последните снимки от марсохода \"Опортюнити\" показват лобното му място"}
{"url": "https://www.24chasa.bg/novini/article/7344382", "text": "Министърът на вътрешните работи Младен Маринов ще отдаде почит към загиналия при изпълнение на служебния си дълг командос Емил Шарков, съобщи ОДМВР - Велико Търново. Шарков бе прострелян смъртоносно на 14 март 2014 г. при щурма на СОБТ в барикадираното жилище на Петко Петков в Лясковец. В кървавата акция по залавянето на въоръжения до зъби мъж, заплашвал деца от близкото училище, той откри стрелбаи рани още трима командоси. Заупокойната молитва по повод 5-годишнината от кончината на служителя ще бъде отслужена в 12,00 ч. на 14 март в гр. Лясковец, на изградената паметна плоча пред училището в града. По-късно същия ден в сградата на Областна администрация - Велико Търново, вътрешният министър ще проведе работна среща с представители на местната власт на всички общини в областта.", "date": "2019.03.13", "title": "Вътрешният министър ще почете паметта\nна командоса Емил Шарков в Лясковец"}
{"url": "https://www.24chasa.bg/novini/article/7344457", "text": "Председателят на Управителния съвет на Агенция \"Пътна инфраструктура\" Георги Терзийски подписа договора за строителен надзор при изграждането на нов мост над река Бели Осъм в Троян и на пътна връзка за Троянския манастир и с. Орешак, съобщиха от пресцентъра на АПИ. През миналата година на \"ОРС - ИНФРАСТРУКТУРА\" ООД е било възложено изпълнението на строителните работи. Инвестицията е за 2 249 993,77 лв. с ДДС, а средствата са от бюджета на агенцията. Строителният надзор ще осъществява \"Пътконсулт 2000\" ЕООД. Договорът им е за 58 800 лв. С изграждането на новия мост над река Бели Осъм в град Троян и на пътната връзка между път II-35 Троян - Ловеч и път III-357 Троян - Орешак транзитният трафик ще се изнесе от центъра на града и ще преминава през източния му край. Новото съоръжение ще бъде с дължина 43,2 метра. Ще се рехабилитират и 100 метра от съществуващия път II-35 Троян - Ловеч. Отсечката е при входа на Троян и съвпада с улиците \"Васил Левски\" и \"Крайречна\" в града. Срокът за изпълнение е 12 месеца, се казва в съобщението на АПИ.", "date": "2019.03.13", "title": "Инвестират 2,2 млн. лв. в нов мост над Бели Осъм и пътя между Троянския манастир и Орешак"}
{"url": "https://www.24chasa.bg/novini/article/7344478", "text": "Хасан Рохани разговаря днес с лидера на иракските шиити, великия аятолах Али Систани - първата такава среща на ирански президент. Влиятелният иракски духовник отказа преди време да се срещне с предшественика на Рохани, предаде Франс прес. Призивът на аятолах Систани за борба с джихадистите в Ирак, отправен през 2014 г., доведе до създаването на паравоенните милиции Хашд ал Шааби, в които освен цивилни се включиха и преобладаваха шиитски опълченци, финансирани и въоръжавани от Иран. Впоследствие тези отряди бяха подчинени на редовните въоръжени сили и мнозина бивши проирански бойци влязоха в парламента. Същевременно се смята, че аятолах Систани отказва всяка чуждестранна намеса, предава БТА. Иран и Ирак водиха кръвопролитна война от 1980 до 1988 г., но отношенията им претърпяха бурно развитие след падането на Саддам Хюсеин през 2003 г. Иран - предимно шиитска страна също като Ирак, стана вторият по значение търговски партньор на петролната държава. Ислямската република изигра по-специално голяма роля в борбата с групировката \"Ислямска държава\", срещу която се биеха също САЩ - другият голям съюзник на Ирак, и международната коалиция, допринесла с решаваща въздушна подкрепа. Великият аятолах Систани, когото признават за лидер и някои шиити в Иран, оглавява духовното училище в Наджаф - свещен град, разположен южно от Багдад и съперничещ с иранския Кум. През 2013 г. осемдесетгодишният духовен водач, който не се появява на обществени места и не прави изявления, а седмичните му проповеди се огласяват от двама негови представители, отказа да се срещане с тогавашния ирански президент Махмуд Ахмадинеджад. Рохани от понеделник е на посещение в Ирак. Той приканва за засилване на двустранното сътрудничество, докато САЩ упражняват натиск върху иракските власти, за да го ограничат, отбелязва АФП.", "date": "2019.03.13", "title": "За първи път ирански президент се срещна с лидера на иракските шиити"}
{"url": "https://www.24chasa.bg/novini/article/7344477", "text": "Депутати в парламента на Китай настояват за преразглеждане или даже отменяне на спорните правила за семейно планиране и казват, че са необходими радикални действия за премахване на ограниченията върху раждаемостта и за обрат в намаляването на броя на ражданията и рязкото съкращаване на работната ръка. При застаряващо население вследствие на по-голямата продължителност на живота и по-малкия брой деца най-многолюдната държава в света реши през 2016 г., че семействата може да имат и второ дете, с което отмени строгата политика за едно дете, влязла в сила през 1978 г. Но за втора поредна година броят на ражданията стремително намалява. И сега политиците се опасяват, че спадът в раждаемостта ще се отрази в дългосрочен план на икономиката и изнемогващите здравни и социални служби. Предложенията, внесени в Общокитайското събрание на народните представители (парламента) от депутати от цялата страна, призовават ръководителите на страната да подобрят здравеопазването, да повишат бонусите за майчинство, да предложат данъчни облекчения и да осигурят повече възможности за безплатно обучение. Някои отиват по-далеч, като казват, че Китай трябва да се откаже от опитите да контролира раждаемостта и даже да премахне от конституцията текстовете за семейното планиране. Броят на живородените деца на 1000 души е спаднал до 10,94 през 2018 г., което възлиза на една трета от нивото през 1949 г. Североизточната провинция Ляонин, в която през последните години населението намалява, има раждаемост от 6,49 на хиляда. Средният брой деца, която всяка китайска майка ражда през живота си ще е 1,6, далеч под 5,18 през 1970 г. За света този показател е 2,45. Мозъчни тръстове очакват населението на Китай да достигне връх от 1,4 милиарда души през 2029 г., след което ще започне \"неудържим\" спад, който към 2050 г. може да сведе работната сила до 200 милиона. Освен това те предричат, че към 2035 г. хората над 60-годишна възраст ще възлязат на 25 на сто от населението, докато през 2017 г. делът им е бил 17,3 процента. До средата на века над една трета от населението на Китай може да е на възраст над 60 години. Според Стивън Мошер, президент на базирания в САЩ Институт за изследване на населението, който е против опитите на правителствата да контролират броя на населението, Китай навлиза в \"рецесия на ниска раждаемост\". До вторник изразът \"всестранно премахване на ограниченията върху раждаемостта\" се появява в пет предложения, внесени в парламента, и това свидетелства, че се засилват мненията за необходимостта от радикална преоценка на правилата за семейно планиране. \"Премахването от конституцията на изискването всички семейни двойки да планират раждането на деца би било голяма промяна в мисленето. Тъй като планирането на раждаемостта на национално равнище след средата на 70-те години бе смятано за също толкова важно за модернизирането на Китай, колкото и планирането на производството на материални блага\", казва Сюзън Грийнхалш, професор изследовател в Харвардския университет, изучавала политиката за едно дете. Първите ограничения целяха да спрат стремителния демографски прираст и разпореждаха създаването на служби за семейно планиране във всяко село. Критици казват, че тази политика е била прилагана чрез принудителни аборти и нарушения на правата на човека. Освен това тя е създала полово неравновесие, защото бедните селски семейства са предпочитали аборт или изоставяне на бебета от женски пол. Китайското правителство защищава програмата, като казва, че тя е позволила на страната да ограничи увеличаването на населението до около 400 милиона и по този начин да се справи с ширещата се мизерия. Изследователи обаче предупреждават, че това е бомба със закъснител - намалялата работна сила не може да плаща сметките за здравни услуги за възрастните. Но след четири десетилетия пренастройването на политиката може да се окаже прекалено недостатъчно и твърде закъсняло. (БТА)", "date": "2019.03.13", "title": "Защо Китай иска да премахне ограниченията върху раждаемостта?"}
{"url": "https://www.24chasa.bg/novini/article/7344489", "text": "Забранява се пушенето на наргиле в закрити обществени места или в офиса. Това решиха депутатите, което единодушно с 87 гласа \"за\" приеха на първо четене промени в Закона за здравето. Те са внесени от Валери Симеонов и депутати от \"Обединени патриоти\". Наргилето вече е изрично включено във всички забрани за пушене на обществени места - на терени или тротоари през детски ясли и градини, пред училища, ученически общежития, на площадки за игра, в спортни обекти, по време на мероприятия за деца и ученици. Забранява се и на деца да бъдат продавани изделия за наргиле (водна лула). България е на пето място сред 42 страни по пушене на наргиле поне веднъж седмично след 11-13-годишни ученици и на второ място по пушене веднъж седмично след 15-годишните, сочат данни на СЗО. Наргилето съдържа токсични вещества като при стандартните цигари, но чрез вътрешните, с които то се разпалва, се засилват вредите за здравето, обясняват пък лекари. Ароматната смеси съдържат или тютюн, или сушени плодове, които обаче са обработени с много химикали, които са изключително опасни при изгаряне. За времето, в което човек пуши едно наргиле, той поглъща толкова дим, колкото за 10 и повече цигари, обясни Борис Ячев от ОП. И предупреди, че така се отглеждат бъдещи пушачи сред децата. По данни на МВР пък в смесите за водна лула понякога се добавят и наркотични вещества, които увеличават риска за здравето на децата и им създават бъдещи зависимости към наркотици. С промените в закона бе записано, че в рамките на учебните планове трябва да се разясняват здравните рискове не само от тютюнопушенето, но и от наргилето. По искане на ГЕРБ срокът за промени в текстовете между двете четения беше удължен до максималния - 4 седмици.", "date": "2019.03.13", "title": "Забраниха пушенето на наргиле в заведения на закрито и в офиса"}
{"url": "https://www.24chasa.bg/novini/article/7344509", "text": "Камарата на общините трябва днес да гласува днес по предложението Великобритания да напусне ЕС на 29 март без споразумение, след като вчера планът на премиера Тереза Мей за Брекзита повторно бе отхвърлен от депутатите, предаде Ройтерс. Освен сценария за Брекзит без сделка другите теоретични варианти са удължаване на срока за напускане на ЕС, произвеждане на нови парламентарни избори в кралството, опит за трети парламентарен вот по споразумението с ЕС или даже насрочването на нов референдум, предава БТА. На днешното гласуване, което ще започне в 19 ч. по Гринуич (21 ч. бълг. време) се очаква депутатите да се обявят против Брекзита без сделка. А утре е предвидено да гласуват по предложението Лондон да поиска от Брюксел отлагане на датата на раздялата. Великобритания трябва да представи \"обосновано искане\" за отлагане на датата за напускане на блока, каза вчера говорител на председателя на Европейския съвет Доналд Туск. И това искане се нуждае от одобрението на всички останали 27 страни членки, уточни той. Ако не бъде договорено друго, остава вариантът \"твърд Брекзит\", който според бизнес лидери ще предизвика хаос на пазарите и каналите за доставки. Някои критици предупреждават за опасността от недостиг на храни и лекарства. Привърженици на Брекзита твърдят, че раздялата без споразумение ще доведе до краткотрайна нестабилност, но в бъдеще ще даде възможност на Великобритания свободно да преговаря и сключва търговски споразумения с държавите по света. Правителството на Мей вече обяви, че при Брекзит без сделка в продължение на 12 месеца 87 на сто от обема на вноса (в парично измерение) в кралството ще бъде без мито, като досега това важи за 80 на сто от вноса, а по границата между Република Ирландия и Северна Ирландия няма да бъдат извършвани митнически проверки на стоки. Тереза Мей каза, че правителството не е инструктирало депутатите от нейната Консервативна партия как да гласуват днес.", "date": "2019.03.13", "title": "Британските депутати гласуват днес дали да има Брекзит без сделка (На живо)"}
{"url": "https://www.24chasa.bg/novini/article/7344517", "text": "Търсете отговорите в Лондон, а не в Брюксел. Това заяви днес говорител на Европейската комисия по повод неяснотите около оттеглянето на Великобритания от ЕС, предаде БТА. Говорителят отново посочи, че Лондон не е поискал удължаване на срока преди оттеглянето. Той добави, че ако обосновано искане се получи, то подлежи на обсъждане и единодушно утвърждаване от държавите в ЕС. Оставаме решени да се избегне твърда граница в Ирландия и при всяко положение да се запазят единният пазар и митническият съюз. След като няма друго решение, предпазната мярка в постигнатото споразумение с Лондон е единственото средство за избягване на твърда граница, допълни говорителят. По неговите думи предимство в решаването на откритите въпроси има осигуряването на работата на институциите на ЕС. Ако Великобритания се оттегли без споразумение, ЕС ще прилага обичаен търговски режим за чужди държави и ще облага британския внос, за да изпълни международните си задължения, посочи говорителят.", "date": "2019.03.13", "title": "Еврокомисията за Брекзит: Търсете отговорите в Лондон, а не в Брюксел"}
{"url": "https://www.24chasa.bg/novini/article/7344521", "text": "Незаконна сеч на дървесина разследват служители на полицейското управление във Велико Търново, съобщи ОДМВР - Велико Търново. Сигнали за двата случая са получени в управлението във вторник. По данни на подателите в землището на с. Шемшево от частна горска територия са били изсечени 277 немаркирани дървета, от различен вид. Вторият сигнал е за землището на с. Самоводене, от където са били отсечени 33 немаркирани дървета. По двата случая са образувани досъдебни производства.", "date": "2019.03.13", "title": "Издирват бракониери, изсекли над 300 дървета край Велико Търново"}
{"url": "https://www.24chasa.bg/novini/article/7344405", "text": "Правителството одобри отчет за напредъка по изпълнението на Решение № 704 от 2018 г. за мерките за трансформация на модела на административното обслужване в периода 5 октомври 2018 г. - 5 януари 2019 г. В доклада се анализира ходът на нормативните промени за осъществяване на най-мащабния досега пакет от общо 1443 мерки за намаляване на административната и регулаторната тежест за гражданите и бизнеса. Близо 35% от заложените инициативи са изцяло изпълнени. Намалени са сроковете, задълженията за предоставяне на документи, както и финансовите тежести за инвеститорите в областта на строителството и благоустройството чрез приетите промени в Закона за устройство на територията, отнасящи се до присъединяване към мрежите на техническата инфраструктура. С влезлите от януари 2019 г. в сила изменения на Закона за местните данъци и такси хиляди граждани вече няма нужда да подават данъчни декларации за придобиване на недвижими имоти пред общинските администрации по местонахождението им.", "date": "2019.03.13", "title": "Одобриха отчет за напредъка по мерките за намаляване на административната тежест"}
{"url": "https://www.24chasa.bg/novini/article/7344441", "text": "Според последната голяма сделка в събитийната индустрията най-голямото в Европа събитие за технологии бе привлечено от общината на Лисабон с помощта на правителството на Португалия за крупната сума от 110 милиона евро, като ефектът му за икономиката на страната е изчислен на 300 милиона евро на събитие. Преди това то беше създадено и се случваше няколко поредни години в Дъблин, Ирландия, от където Лисабон го привлече с финансиране. България до тази година също е домакин на един по-малък брат на това събитие , който преди 11 години стартира като една мечта на основателя му за създаване на предприемаческа екосистема и повече възможности за България – Webit.Festival. Днес събитието е домакин на над 15 тематични конференции и изложение и е място на което над 10 000 посетители от над 110 държави правят бизнес и сверяват часовниците си с последните технологии и бъдещето на индустриите. Сред над 400те световни лектори са основатели на най-едни от най-големите и успешни компании в света, откриватели, изследователи, предприемачи, инвеститори, роботи, летящи хора, киборги и много знаменитости като Марк Кюбан (с 4.5 милиарда лично богатство). Всички те кацнат в София за Webit на 14 и 15 май тази година. Фондация Webit ежегодно подпомага и стартъп екосистемата като избира 200 (от над 4000 кандидатстващи) стартиращи компании от България, Европа и света и им предоставя възможност да имат щанд на събитието, безплатни билети, както и да представят проектите си пред топ инвеститори. А победителят в грандиозната церемония на „Игрите за предприемачи“, която се състои на втория ден Webit си тръгва с чек за 200 000 евро от събитието. И тази година на 14 и 15 май бъдещето на киберсигурността, образованието, градовете, медиите, маркетинга и рекламата, медицината, отбраната, парите и финансовите технологии, климатичните промени и човечеството във века на изкуствения интелект ще бъдат дискутирани от едни от най-големите умове на света в рамките на 15 събития под покрива на Webit в и пред НДК. Докато подготвят единадесетото издание на форума, във Фондация Webit са и в процедура по избор на нова дестинация за изданието на събитието през 2020 година. 27 града от цяла Европа , сред които Амстердам, Париж, Лондон, Мадрид, Ротердам, Валенсия, Виена, Тел Авив, Брюксел, Будапеща и много други се състезават да бъдат домакин на Webit.Festival Europe 2020. От Фондация Webit отказват коментар относно условията, които се обсъждат с градовете-кандидати. Според публично предоставена информация и оценка икономическия ефект за страната-домакин на Webit възлиза на над 60 милиона на събитие. Webit стана причина световните медии сред които Форбс, Економист, Ал Джазира и много други да заменят използваното в миналото определение за София, като „столицата на най-бедната държава в ЕС“ с респектиращото – „София – дигитална столица“. Къде ще отиде европейското издание на Webit през 2020 тепърва предстои да разберем, но през 2019 София отново е домакин на форума и билетите за тази година вече се изчерпват. Ако желаете вие, семейството и колегите ви да бъдете сред посетителите на последното голямо издание на Webit в България и сред тези, които ще видят бъдещето с очите си и ще чуят съвети как да са успешни в него – купете билетите си още днес на ", "date": "2019.03.13", "title": "Ще летят ли хора и роботи на Webit.Festival и накъде отлита събитието през 2020?"}
{"url": "https://www.24chasa.bg/novini/article/7344534", "text": "Четирима маскирани са пребили и ограбили 56-годишен мъж в севлиевското село Добромирка, съобщи полицията. Екшънът се разиграл около 21 ч. във вторник, когато бандитите нахлули през незаключената входна врата на къщата, нанесли побой на собственика и взели два мобилни телефона, 30 лв., дебитна карта, контактен ключ за лека кола и ваучери за храна на стойност 85 лв. Жертвата подала сигнал в полицията. На местопроизшествието е извършен оглед. Пребития мъж е прегледан в Спешна помощ в Севлиево, откъдето е освободен за домашно лечение. По случая е образувано досъдебно производство. Нападателите се издирват.", "date": "2019.03.13", "title": "Каре маскирани бандити пребили и ограбили мъж в севлиевско село"}
{"url": "https://www.24chasa.bg/novini/article/7344562", "text": "8-те милиона лева дълг на Главното мюфтийство няма да бъдат опростени, а само ще бъде отсрочено изплащането. Това е предложението, което ГЕРБ ще внесе между двете четения на Закона за вероизповеданията, стана ясно от извънреден брифинг на председателя на ПГ на ГЕРБ Цветан Цветанов и финансовия министър Владислав Горанов в кулоарите на парламента. \"Правим предложение между двете четения, с което ще се регламентира не опрощаване и амнистия, а отсрочване на задълженията на вероизповеданията в България до края на 2018 г.\", обясни Цветанов. Той напомни, че решението за финансиране на вероизповеданията от държавата е взето на заседание на КСНС при президента, за да се ограничи влиянието на чужди държави у нас с оглед на националната сигурност. Така всичко, което е изискуемо от различните институции и в частност НАП, ще остане, но ще бъде отсрочено, за да бъдат облекчени вероизповеданията. Дългът не е изскуем, всички неизпълнени производства от НАП се спират, същевременно задълженията са обезпечени напълно, обясни той. Показваме ясно, че търсим вариант за решение. \"Ако тези пари бяха опростени по първоначално предложения начин, всички вероизповедания щяха да започнат на чисто и да могат да изплатят заплатите\", обясни Цветанов. И напомни, че сега БПЦ получава пари и е изплатила заплатите на свещениците, а имамите не са получили такива. Това е съществуващ способ в ДОПК и ще даде възможност да се изплатят и заплатите, обясни пък министър Владислав Горанов. Задълженията остават дължими и се начислява лихва, те са обезпечени с имущество, допълни той. Периодът на отсрочване е предмет на дебат, но ще бъде така изчислен, че средствата годишно да са достатъчно и за изпълняване на задълженията, и да се плащат заплатите, обясни Горанов. Мюфтийството ще получава по-голячата част от държавната си субсидия. От изказването му стана ясно, че промяната на позицията на ГЕРБ е взета и с участието на премиера, който като лидер на партията се включвал в дискусиите. Очаквайте подробности.", "date": "2019.03.13", "title": "Промяна: Няма да опростят, а ще отсрочат 8-те млн. дълг на мюфтийството"}
{"url": "https://www.24chasa.bg/novini/article/7344570", "text": "Ш. Ахмед е осъден по внесен от Софийска районна прокуратура обвинителен акт. Обвинението сочи, че на 09.08.2017 г., около 01.30 часа, в София, в двор на къща, мъжът е извършил действия, за да удовлетвори полово желание без съвкупление. Той е употребил за целта и сила спрямо С. – ударил й два шамара, душил я с ръце, стискал я през кръста, след което й запушил устата с ръка, за да не вика за помощ. Това представлява престъпление по чл.150, ал. 1 НК, съобщиха от прокуратурата. На Ахмед е наложено наказание „лишаване от свобода“ за срок от две години и осем месеца, при първоначален „общ“ режим.", "date": "2019.03.13", "title": "Осъдиха Ахмед, душил жена за полово удовлетворение"}
{"url": "https://www.24chasa.bg/novini/article/7344628", "text": "Турското министерство на транспорта днес въведе временна забрана за полети на самолети Боинг 737 МАКС 8 и Боинг 737-9 във въздушното пространство на страната, предаде ТАСС, като се позовава на информация на в. \"Хюриет\", цитиран от БТА. Използването на самолети 737 МАКС 8 временно бе забранено в редица страни, включително в Австралия, Великобритания, Виетнам, Германия, Индонезия, Ирландия, Китай, Малайзия, Мароко, Монголия, Оман и Сингапур. Това решение бе взето след ", "date": "2019.03.13", "title": "Турция забрани полети на самолети Боинг 737"}
{"url": "https://www.24chasa.bg/novini/article/7344629", "text": "Съдбата на премиера Тереза Мей виси на косъм след новото унизително поражение, което тя претърпя вчера в парламента заради Брекзита - проблем, който я ангажира почти изцяло и помрачава нейния мандат още от идването й на власт. Преди още да стане ясен резултатът от гласуването на британските депутати, които за втори път за два месеца отхвърлиха сделката за развод, договорена от нея с Брюксел, бяха плъзнали слухове, че членове на кабинета й искали до лятото тя да се оттегли. Призивите за оставка може да зачестят. Британците впрочем отначало се поуспокоиха, когато тази шейсетгодишна жена без особена харизма, но с репутация на усърден труженик, оглави правителството им през юли 2016 г. - точно след референдума, насочил страната към излизане от ЕС. Близо три години по-късно обаче има опасност Обединеното кралство да напусне Европейския съюз, незащитено със споразумение за развод. Отговорността за това се хвърля върху консервативната ръководителка, подценила според аналитици и медии разцеплението в своята партия и трудността на предстоящите й преговори с Брюксел. \"В началото тя изглеждаше като обединителка, но в крайна сметка не показа особена смелост, въображение и талант, водейки преговорите за Брекзит\", отсъди тази седмица консервативното сп. \"Спектейтър\". През пролетта на 2017 г. тя изгуби мнозинството си в парламента след предсрочните избори, които самата бе свикала, убедена, че ще ги спечели с лекота. И загубата я затрудни допълнително. Липсата на политически нюх я принуди да се съюзи с ултраконсерваторите от малката северноирландска Демократическа юнионистка партия (ДЮП), която налага изисквания за Брекзита и подронва авторитета й. Оттогава нови кризи клатят позициите на Мей: оставки на ключови министри, два вота на недоверие - единият внесен от собствената й партия, и двукратно масово отхвърляне в парламента на сделката за Брекзит, сключена от нея с Брюксел. Досега тя всеки път се изправяше на крака, потвърждавайки своето постоянство и нагласата, че Брекзитът е нейна мисия. Но \"авторитетът й вече се срина\", констатира във вторник след гласуването лидерът на либералните демократи Винс Кейбъл. Чувство за дълг ============= Чувството за дълг е формирано още в детството й, прекарано в семейството на свещеник. \"Да бъдеш дъщеря на пастор, това носи известни отговорности\", обясни тя пред \"Дейли телеграф\" през 2012 г. Тереза Мей е родена през 1956 г. Единствена дъщеря, тя израства на село, сред живописните долини на Котсуолд, Югозападна Англия. Скромна, но вече и амбициозна, още от млада тя мечтае да се впусне в политиката, а после да стане и първата жена - министър-председател на кралството. В това отношение впрочем Маргарет Тачър я изпреварва, но Мей успява да стане първата жена - генерален секретар на Консервативната партия (2002-2003 г.). На този пост я запомнят с реч, в която приканва торите, поели навремето твърде десен курс, да се отърсят от имиджа на \"nasty party\" (\"партията на лошите\"). \"Консерваторка, която вярва в социалната справедливост\" - така я нарича Ник Тимъти, бивш неин близък съветник. Подкрепила Дейвид Камерън през 2005 г. в стремежа му да овладее партията, тя получава за награда портфейла на вътрешните работи, щом партийният лидер се нанася през 2010 г. на Даунинг стрийт. Мей заема шест години този важен пост; прави впечатление твърдостта, с която урежда имиграционните въпроси. Но междувременно орязва бюджета на полицията, с което си навлича критики след серията атентати, извършени от джихадистката групировка \"Ислямска държава\" през пролетта на 2017 г., и имайки предвид нарасналия брой нападения с хладно оръжие. Сърдечен човек според нейните близки, Тереза Мей - с късо подстригана посивяла коса и издължен силует, оставя обаче впечатление за студенина по време на публичните си изяви и карикатуристите редовно я рисуват като робот. И единствената оригинална нотка в нейния образ: Мей обича да носи огромни огърлици и обувки с леопардов принт. Това е начин да покаже, че зад лъскавата фасада се крие жена, готова \"да поема риск\", казва бившата й пиар съветничка Кейти Периър.", "date": "2019.03.13", "title": "Нов неуспех за Мей, чиято съдба \nвече виси на косъм"}
{"url": "https://www.24chasa.bg/novini/article/7344879", "text": "Голяма изложба, посветена на гениалните способности наЛеонардо да Винчикато учен, се открива днес в Рим в рамките на отбелязването на 500-годишнината от смъртта му, предаде Франс прес, цитирана от БТА. Изложбата \"Науката преди науката\" е посветена на изобретенията на художника, който е нарисувал \"Мона Лиза\". Представени са неговите проекти за хеликоптер и парашут, негови рисунки, които рядко са били излагани, и извадки от Атлантическия кодекс - един от най-значимите му сборници с ръкописи. Изложбата включва копие на дървен кран и неговата противотежест от камък, които са проектирани от Леонардо и били използвани за построяването на купола на катедралата във Флоренция. Редица скици свидетелстват, че Милано е вдъхновил Да Винчи за неговия проект за идеален град. Показан е и негов проект, който цели река Ада в Ломбардия да стане плавателна. Посетителите ще имат възможност да видят също копия на многобройните машини, проектирани от гениалния ренесансов художник. Сред тях са впечатляващият хидравличен трион. По същото време, в края на 15-и век Леонардо рисува шедьовъра си \"Тайната вечеря\". Той проектира също една от първите автономни машини за придвижване, която е предназначена за театралната сцена през 1490 г. Отделна зала е посветена на проектираните от него военни машини, сред които прословутият гигантски арбалет. \"Проектирам блиндирани коли, които не могат да бъдат атакувани\", казал той през 1482 г. на херцог Лудовико Мария Сфорца, който го наел като военен инженер. Така бил проектиран един от първите танкове в историята. Негово копие също е показано в изложбата. Италианският вицепремиер Матео Салвини днес заяви с шеговит тон, че обсъждал с Франция възможността Италия да си върне картината \"Мона Лиза\", която е изложена в Лувъра. \"Заявявам, че с френския посланик обсъждаме възможността да си върнем Джокондата - каза иронично той на пресконференция по повод 500-годишнината от смъртта на Да Винчи. - Да оставим шегата настрана - нямаме нужда от други международни кризи.\"", "date": "2019.03.13", "title": "Голяма изложба в Рим представя\nЛеонардо да Винчи като учен"}
{"url": "https://www.24chasa.bg/novini/article/7344892", "text": "Европейският парламент прие резолюция, в която призова за защита на изборите от руска намеса. Евродепутатите предупреждават, че главният източник на дезинформация в ЕС са Русия, Китай, Иран и Северна Корея, предава БТА. ЕП осъжда все по-агресивните действия на тези държави, \"които целят да подкопаят основите и принципите на европейските демокрации, както и суверенитета на страните от Източното партньорство\", се посочва в съобщение на институцията. След преглед на последните усилия на ЕС за противодействие на враждебната пропаганда от чужди страни, евродепутатите призовават държавите от Общността да подготвят за противодействие на хибридните заплахи. В резолюцията, приета с 489 гласа \"за\", 148 \"против\" и 30 въздържали се, е отправен призив за повишаване на осведомеността за руските дезинформационни кампании. ЕС е призован да разшири групата за стратегическа комуникация със страните от Източното партньорство. Евродепутатите настояват за законодателство за медийните дружества, доставчиците на услуги за текстови съобщения и интернет търсачките. Дружествата, които не премахват бързо постоянните фалшиви новини, трябва да бъдат подвеждани под отговорност, според ЕП. Властите трябва да имат възможност да установят авторите и спонсорите на представеното политическо съдържание, се посочва в документа. Евродепутатите осъждат намеса на чужди държави в избори и допитвания в ЕС. Държавите от ЕС са призовани да внесат изменения в изборните закони за борба със заплахите от кампаниите за дезинформация, кибернападенията, киберпрестъпленията и нарушенията на свободата на изразяване при гласуване. Държавите в ЕС трябва да подкрепят асоциираните към Общността страни и Западните Балкани за осигуряване на защита на изборния процес от злонамерени пропагандни дейности, пише в резолюцията. ЕП подкрепя и налагането на глоби за умишлена злоупотреба с лични данни от европейските политически партии и фондации.", "date": "2019.03.13", "title": "ЕП: Русия, Китай, Иран и Северна Корея като основни източници на дезинформация"}
{"url": "https://www.24chasa.bg/novini/article/7344897", "text": "Юлия Тимошенко два пъти е била министър-председател на Украйна. Тя бе лицето на украинската революция пред света, беше хвърлена в затвора от двама президенти и стана обект на операция за дискредитиране, водена от бившия ръководител на кампанията на президента Доналд Тръмп. Сега 58-годишната Тимошенко - известна с пламенните си реч, а някога и с плитката си, увита по селски като венец около главата - се надява да измести стария си съперник Петро Порошенко в оспорваните президентски избори на 31 март. Кампанията й е трудно упражнение за пазене на баланс. Тя обещава реформи и продължаване на сътрудничеството с МВФ, като същевременно се зарича да обърне тенденцията за рязко покачване на цената на газа за битово отопление, което МВФ постави като условие за нови заеми. Залогът е възможността да е начело на Украйна за пет години след уличните протести на Майдана, отстранили подкрепяния от Кремъл лидер и насочили страната към прозападен курс и кървава конфронтация с Русия. Тимошенко е популярна сред по-възрастните гласоподаватели и обещава тройно увеличаване на пенсиите, ако спечели. Но след като започна като водеща в надпреварата, тя изостава в тройното състезание с Порошенко и комика Володимир Зеленски. Тя умее да бъде много саркастична. Нарича увеличаването на цената на газа \"геноцид\". Критиците я наричат популист. Запитана дали според нея това е честно, Тимошенко каза пред Ройтерс, че това е етикет, който й лепи \"корумпираната мафия на Порошенко\", за да я опетни. Хората му използваха макиавелистки похвати, за да \"се борят срещу своите сериозни и влиятелни опоненти и така за мен избраха думата популизъм\", каза тя в едно от малкото интервюта, които дава за чуждестранни медии. Много инвеститори бяха облекчени от факта, че Порошенко се придържа към програмата на Украйна с МВФ, който подкрепи страната по време на рецесията и войната с подкрепяните от Кремъл сепаратисти в източния Донбаски регион. Запитана дали деловите среди трябва да се тревожат, ако тя стане президент, Тимошенко изтъкна опита си в работата с МВФ като министър-председателка, но каза, че условията по настоящото споразумение са контрапродуктивни. \"След президентските избори бихме искали да започнем конструктивен диалог с МВФ за това как да поправим това положение, как да накараме съвместното ни сътрудничество да дава резултати, които да се усетят от икономиката на Украйна и украинските граждани\". Що се отнася до обикновените хора, \"на практика целият им доход се изпарява заради прекомерните, неразумно високи цени на газа, което означава, че на хората не им остават пари да подкрепят украинската икономика\", каза тя. Планът й за отношенията с Русия е да се постоянства с мирните преговори в Минск, които ограничиха, но не сложиха край на кръвопролитието в Донбас. Тя призова също за по-широки преговори с участието на САЩ, Великобритания и ЕС. Тимошенко стана известна като \"газовата принцеса\" заради рентабилните сделки, които сключваше като ръководителка на голяма енергийна компания през 90-те години. Тя привлече световно внимание по време на Оранжевата революция в Украйна през 2004-2005 г., която я изправи срещу приятелски настроения към Кремъл неин съперник Виктор Янукович. Когато накрая той стана президент, Янукович я изпрати зад решетките и с помощта на Пол Манафорт, който по-късно стана ръководител на предизборната кампания на Тръмп, през 2012 г. изготви доклад от 187 страници, който оправдаваше хвърлянето й в затвора след международни протести. Впоследствие Манафорт беше осъден в рамките на разследването на специалния прокурор Робърт Мълър за руска намеса в американските избори през 2016 г. Докато работеше като консултант на Партията на регионите на Янукович Манафорт е използвал офшорни сметки, за да плати тайно 4 милиона долара за доклада за Тимошенко, се казва в обвинителния акт срещу него. Тя сравнява атаките, идващи от лагера на Порошенко, с онова време. \"Зная, че най-силната пропагандна машина е насочена сега срещу мен, както преди го направи Манафорт\", каза тя, нападайки яростно Манафорт за това, че е \"очернил доброто й име и е омаловажил дейността й\". Макар да говори тихо по време на интервюто за Ройтерс, публично Тимошенко шумно напада Порошенко. През февруари тя призова за подвеждането му под отговорност заради обвиненията в корупция с участието на сина на един от близките сътрудници на Порошенко, отправени от мрежа на разследващи журналисти. Всички замесени отричат да са извършили нещо нередно. Тимошенко каза, че това е само върхът на айсберга и ще изправи Порошенко пред съда, ако бъде избрана. \"Под повърхността има корупционна пирамида, която бързо бе изградена за последните пет години\", каза тя. \"Смятаме, че ще спечелим президентската кампания и че президентът и неговото престъпно корумпирано обкръжение ще бъдат изправени пред съда\", каза тя. Самата Тимошенко беше обект на разследване на същата журналистическа мрежа - bihus.info, която установи, че нейната партия е укрила истинските източници на даренията за предизборната кампания. Тимошенко призна, че партията й е прикрила бизнес дарения, представяйки ги като получени от обикновени гласоподаватели, но каза, че това се налагало, за да бъдат защитени тези фирми от отмъстителни разследвания на властите. Почитателка на Маргарет Тачър, Тимошенко пази подписан екземпляр на книгата със спомените на британската министър-председателка в кабинета си. Това е третият опит на Тимошенко да стане президент, след като загуби от Янукович през 2010 г. и от Порошенко през 2014 г. Запитана кого - Порошенко или Зеленски, смята този път за свой главен опонент, Тимошенко посочи Порошенко. Но Зеленски изплува като нов водач в надпреварата, след като обяви кандидатурата си през декември, възползвайки се от разочарованието, което някои изпитват от бавния ход на промените след Майдана. На въпрос защо е паднала на трета позиция в някои проучвания и дали подкрепата за нея отслабва, тя каза: \"Няма спад\" и твърди, че все още има същия брой привърженици като преди. \"Просто има нов кандидат за президент - Володимир Зеленски, който никога не е бил част от политиката. Сега той получава в анкетите голяма подкрепа от хората, които са срещу статуквото, срещу цялата политическа класа\". При това положение, дали дългият й опит в политиката е сила или слабост? \"Вярвам, че Украйна трябва да престане да гласува за човек, фамилно име или добре измислена реклама\", каза тя. \"За пръв път трябва да гласуваме не за личности, а за истински, сериозни, добре обосновани програми за действие. Освен нас никой днес няма такава програма\".", "date": "2019.03.13", "title": "Юлия Тимошенко - \"газова принцеса\", затворничка и може би следващ президент на Украйна"}
{"url": "https://www.24chasa.bg/novini/article/7344893", "text": ", остава в ареста с постоянна мярка за неотклонение задържане под стража. Това реши състав на Варненския окръжен съд като последна инстанция. Той е привлечен като обвиняем за закана с убийство в условия на домашно насилие спрямо и за неизпълнение на съдебна заповед за защита. Според обвинителния акт на Варненската районна прокуратура, на 1 март 2019 г., в дома си Христо нанесъл множество удари и отправил закани спрямо дъщеря си. Заканата за убийство в условия на домашно насилие се явява тежко умишлено престъпление, за което в НК е предвидено наказание „лишаване от свобода“ до 6 години. И този съдебен състав прецени, че е налице реална опасност обвиняемият да извърши престъпление, като беше отчетена предишната съдимост на 45-годишния мъж. Той има две влезли в сила присъди за престъпления, идентични с тези, за които и в настоящия момент се изправя пред съда. От справката за съдимост на Христо Христов е видно, че настоящите деяния се явяват извършени в рамките на изтърпяване на наложените наказания „пробация“. Съдебният състав на Окръжен съд – Варна взе предвид и поведението на обвиняемия, който след подаване на сигнала за инцидента е опитал да избяга от органите на реда. Христов е морски офицер, собственик на хотел \"Девора\" в к.к. \"Чайка\". До побоя се стигнало, след като девойката, която дошла да живее при него след развода на родителите си, откраднала 2000 евро, част от които пратила на майка си, а друга на приятелки. Христов и бившата му съпруга години наред водят съдебна битка за трите им деца, момченце на 8, 14-годишната Девора и 16-годишната Ванеса, която живее при баща си. По думите на Ванеса по-малката й сестра била проблемно дете. Момичето е решило да напусне майка си, при която живеело в Силистра и да заживее при баща си. Дори пуснало жалба срещу майка си за домашно насилие с обвинения, че е бито с точилка. На свое заседание комисия към Агенция \"Закрила на детето\" във Варна реши да настани 14-годишната девойка в кризисен щаб във Варна, където с нея да работят експерти.", "date": "2019.03.13", "title": "Оставиха за постоянно в ареста бащата, провесил дъщеря си през терасата във Варна"}
{"url": "https://www.24chasa.bg/novini/article/7344929", "text": "Сръбската Дирекция за гражданска авиация забрани излитане и кацане в Сърбия и прелитане през въздушното й пространство на самолети \"Боинг 737-8 МКС\" и \"737-9 Макс\", предаде Танюг. Дирекцията отбеляза, че Сърбия не притежава такива модели самолети, информира БТА. Гражданската авиация в Косово също въведе забрана за прелитане на самолети Боинг \"737-8 МКС\" и \"737-9 Макс\" над Косово. Използването на самолети \"737-8 Макс\" временно бе забранено в редица страни, включително в Австралия, Великобритания, Виетнам, Германия, Индонезия, Ирландия, Китай, Малайзия, Мароко, Монголия, Оман и Сингапур. Това решение бе взето след самолетната катастрофа на 10 март в Етиопия, при която загинаха 157 души.", "date": "2019.03.13", "title": "Сърбия и Косово също забраниха полетите с \"Боинг 737 Макс\""}
{"url": "https://www.24chasa.bg/novini/article/7344943", "text": "Двама мъже получиха ефективни присъди за наркотици след споразумение със съда в Сливен, съобщиха от Окръжната прокуратура. Окръжният съд е наложил ефективни наказания \"лишаване от свобода\" от две години и шест месеца на Петър К. и една година на Радослав К., обвинени в държане с цел разпространение на високорискови наркотици. Съдът е наложил още \"глоба\" в размер на 10 000 лв. Петър К, а на Радослав К. - \"глоба\" в размер на 500 лв. Двамата са признали вината си за това, че на 19-20 декември 2018 г. в Сливен, в съучастие, при условията на опасен рецидив, без надлежно разрешително, държали с цел разпространение метамфетамин на стойност 588 лева. Радослав К. е признал вината си и за това, че на същата дата шофирал след употреба на амфетамин и метамфетамин, установено с полеви тест. Споразумението, което е одобрено от Окръжен съд - Сливен, има сила на влязла в законна сила осъдителна присъда.", "date": "2019.03.13", "title": "Двама дилъри от Сливен с ефективни присъди след споразумение със съда"}
{"url": "https://www.24chasa.bg/novini/article/7344942", "text": "От десетилетия страната гледа как парите се стичат към нея. Сега обаче световният търговски ред се разпада. Световният търговски ред, на който се крепи германският просперитет, се разпада, а Ангела Меркел не знае какво да направи по въпроса. Политиката \"Америка на първо място\" на президента Доналд Тръмп принуждава Германия да направи невъзможния избор между САЩ и Китай, докато силата, стояща зад модерния икономически успех на страната, се изправя срещу тази, която е ключът за бъдещия й растеж. Резултатът е политическа парализа в момент, когато съюзниците на Германия иска тя да поеме политическо лидерство. По редица въпроси, от търговия до киберсигурността и международната данъчна реформа, Меркел е спъвана от страха да не се противопостави на ключовите търговски партньори на страната си. Вътрешният кръг на Меркел се опасява, че всяка твърда позиция създава риск от ответна реакция, която би могла да тласне напрежението извън контрол, твърдят източници, запознати с мисленето на тези хора. Същевременно ситуацията става все по-неотложна. Икономиката се забавя, популистите, тласкани напред от Тръмп, печелят терен в целия Европейския съюз, а стратегическите съюзници на Меркел разработват планове как да отклонят още страни от многостранната система, на която тя държи. Отчаянието й става все по-очевидно. \"Нима се разцепваме на малки парченца от пъзел, като всеки мисли, че може да разреши проблемите най-добре сам?\", запита Меркел миналия месец на Мюнхенската конференция по сигурността. \"Ако случаят е такъв, като германски канцлер мога да кажа само, че нещата изглеждат зле за нас\", заяви тя. В окото на бурята е мощната автомобилостроителна промишленост на Германия, която и без това се бори да се справи с прехода към ерата на самоуправляващи се електрически коли. Тръмп заплашва да наложи мита на вноса на европейски автомобили. Такъв ход би засегнал особено тежко Mercedes-Benz, BMW и подразделението на Volkswagen - Porsche. Евентуални американски мита биха свили германския автомобилен износ с около 18,4 млрд. евро (20,7 млрд. долара), сочи изследване на мюнхенския икономически институт Ифо (Ifo). Въпреки враждебността на Белия дом и недоволството на французите, Меркел е решена да продължи да протяга ръка на Тръмп. Германският лидер иска САЩ възможно най-бързо да бъдат включени в преговори за по-широко търговско споразумение и се опасява, че европейски ответни мерки на митата биха могли да ескалират до пълномащабен трансатлантически търговски конфликт, посочва източник, запознат с правителствената позиция. Спорът за автомобилите е показателен за това как Германия се чувства все по-неловко в геополитиката. От десетилетия страната се облагодетелства от международна търговска система, направлявана Запада и подкрепяна от военната мощ на САЩ. Правителството просто стои настрани и гледа как износът си върви. Сега обаче това време свърши. Тръмп пося съмнения в ангажимента си да защитава американските съюзници в НАТО, популистите в Европа повеждат опозицията срещу свободната търговия и отправят предизвикателства към основните принципи на членството в ЕС. Китай пък предлага алтернативен източник на финансиране на по-слаби страни като Италия, Португалия и Гърция, които са недоволни от изискването на Германия бюджетите да се затягат. \"Германия е в хватката на дилемата на променящи се търговски модели и не знае как да реагира\", казва Себастиан Дулиън, анализатор в Европейския съвет за международни отношения. В резултат Меркел се лута между ангажираност и упорство. Понякога тя се опитва да ухажва както САЩ, така и Китай. Друг път изразява силна национална позиция в отговор на заплахите, макар все още да не е изпълнила обещанията си. Сред въпросите, по които канцлерът зае твърдо становище, е съдбата на новия газопровод до Русия. Меркел държи на позицията си за проекта \"Северен поток-2\" въпреки гръмките оплаквания на САЩ от засилваща се зависимост от Москва и европейските опасения, че с него ще отслабнат позициите на Украйна. Правителството освен това затегна правилата за чуждестранните придобивания в опит да предпази германските технологии от икономически съперници като Китай, според новата промишлена стратегия за Германия на министъра на икономиката Петер Алтмайер. В повечето области обаче желанието на канцлера да избягва неприятности пречи на Германия, а често и на ЕС, да заеме позиция. Стремежът на Франция да бъде изкован единен европейски фронт за борба с трудно разбираемите данъчни структури на интернет гиганти като Amazon.com Inc, Alphabet Inc. и Facebook Inc. е друга жертва на германската предпазливост. В отново в центъра на всичко отново е автомобилната промишленост. Френският план предвижда технологичните компании, повечето от които на практика са с централи в САЩ, да бъдат облагани с данъци според страната, където правят продажбите си, вместо според тази, в която са произведени услугите им. Това е плашещ прецедент за експортна сила като Германия, особено в момент, когато Тръмп се опитва да накаже автомобилостроителите й. Така че вместо да застане начело заедно с Франция, администрацията на Меркел иска да изчака да се появи международен консенсус, който да й осигури прикритие, според информиран източник. Финансовият министър Олаф Шолц иска да обвърже САЩ с международно споразумение преди инициативата за европейски дигитален данък да е напреднала. Французите междувременно въвеждат данъка на национално ниво въпреки липсата на подкрепа от най-важния им партньор. \"Правителството изостава от събитията\", посочва Керстин Андрее, депутат от партията \"Зелени\", участваща в икономическата комисия на германския Бундестаг. \"Стратегическата икономическа политика е игнорирана\", допълва тя.", "date": "2019.03.13", "title": "Германия е парализирана от невъзможен избор"}
{"url": "https://www.24chasa.bg/novini/article/7344963", "text": "Планираме и се подготвяме както за европейските избори, така и за абитуриентските балове. Това каза по време на изслушване във вътрешната комисия министър Младен Маринов. По думите му абитуриентите стават все по-дисциплинирани, предаде БТА. Той отбеляза, че МВР взима всички мерки и има необходимия ресурс. Той допълни, че ще е необходим целият наличен ресурс, тъй като изборите съвпадат с почивни дни и балове. Маринов заяви, че ще бъде направено така, че да се гарантира прозрачността на евроизборите и да преминат при добър обществен ред. По темата за опростяването на дълговете на вероизповеданията у нас в името на националната сигурност и ограничаване на външното финансиране министърът коментира, че финансирането трябва да се извършва от държавата, а не от външни организации, както и че трябва да се действа превантивно срещу радикализирането. За посещението си от преди дни в Европол Маринов заяви, че структурата е информационният хъб, който се използва от службите. По думите му България е била посочена като активна страна по отношение на обмен на информация и взаимодействие.", "date": "2019.03.13", "title": "Младен Маринов: МВР се подготвя както за евроизборите, така и за абитуриентските балове"}
{"url": "https://www.24chasa.bg/novini/article/7344946", "text": "Фрапиращ брой подадени декларации с пропуски или несъответствия през миналата година отчетоха от Комисията за противодействие на корупцията и отнемане на незаконно придобито имущество (КПКОНПИ), съобщи БТА. В повече от 700 декларации има или пропуски, или несъответствия, посочи председателят на КПКОНПИ Пламен Георгиев при представянето пред депутатите на първия годишен доклад на новия консолидиран антикорупционен орган за 2018 г. Тази цифра за нас е доста фрапираща, защото досега при проверките, докато тази дирекция беше в Сметната палата, цифрите бяха много по-малки, коментира той. Георгиев отдаде тази цифра на въведените нови декларации и не достатъчно добрата разяснителна кампания. Според доклада, по направление \"Публичен регистър\" са били приети 2 866 ежегодни имуществени декларации, 3 568 встъпителните декларации за имущество и конфликт на интереси и 102 финални декларации. Пламен Георги посочи, че комисията вече е приключила с проверката им. Той отбеляза, че пропуски са констатирани в декларации на лица от всички кръгове, проверявани от комисията, включително народни представители, министри, заместник-министри, кметове, общински съветници. По процедура сега те ще бъдат поканени да отстранят тези пропуски, след което ще оповестим и списъкът с лицата, добави той. Общо през 2018 г. в съдилищата на страната са внесени 198 искания за налагане на обезпечителни мерки в размер на 316 668 042,69 лв., се посочва в доклага. Пламен Георгиев отбеляза, че според официална статистика на Националната агенция за приходите за миналата година, 90 процента от общото продадено имущество от НАП е имущество, отнето от КПКОНПИ. За 2018 г. са постановени 28 решения с установен конфликт на интереси. За сравнение Георгиев отбеляза, че 2017 г. конфликтът на интереси е установен само по три производства. Цифрите говорят за изключително повишена ефективност, коментира той и отбеляза, че това се дължи на приетия от парламента закон, който дава достъп на комисията до източниците на други институции. Имаме 701 сигнала - това е един добър знак за доверие в нашата много млада, но вече интензивно работеща институция, посочи председателят на КПКОНПИ. Имахме редица успешни акции, коментира още той и отбеляза, че за комисията успех е, че прокуратурата е уважила събраните доказателства и е повдигнала обвинение. Очаква се утре парламентът да гласува годишния доклад за дейността на КПКОНПИ за 2018 г.", "date": "2019.03.13", "title": "Шефът на \"Антикорупция\": В 700 декларации има пропуски или несъответствия"}
{"url": "https://www.24chasa.bg/novini/article/7344976", "text": "Парламентът на Румъния ратифицира на пленарно заседание днес протокола за присъединяване на Република Северна Македония към НАТО, предаде агенция МИА. На ратификацията присъства председателят на македонския парламент Талат Джафери, който е на работно посещение в Румъния, предава БТА. \"Румъния днес още веднъж демонстрира своето приятелство и подкрепа за Република Северна Македония, като осигури възможност за едно общо бъдеще\", каза Джафери в реч пред румънския парламент, като благодари от свое име и от името на гражданите на Северна Македония. Румъния е седмата страна членка на НАТО, която ратифицира протокола за членство на Северна Македония в НАТО. Първа направи това Гърция, последвана от Словения, Албания, България, Хърватия и Черна гора. Утре се очаква документът да бъде ратифициран в Литва. Страните членки на НАТО подписаха протокола за присъединяване на Северна Македония към алианса на 6 февруари. След ратифициране в парламентите на 29-те страни членки на алианса Северна Македония официално ще стане пълноправна членка на НАТО.", "date": "2019.03.13", "title": "Румъния ратифицира протокола за присъединяване на Северна Македония към НАТО"}
{"url": "https://www.24chasa.bg/novini/article/7344955", "text": "Унгарските проправителствени медии продължиха днес да публикуват послания срещу ЕС въпреки вчерашното обещание на правителствен представител, че кампанията ще бъде спряна по време на преговорите с Европейската народна партия, предаде Ройтерс, цитирана от БТА. Днес в няколко проправителствени вестника имаше антиевропейски реклами на цяла страница. Появиха се и държавната телевизия. Вчера началникът на кабинета на Орбан Гергей Гуяш, който е и заместник-председател на Фидес, заяви: \"Кампанията с билбордовете приключи; отсега нататък обществеността ще вижда билбордове, рекламиращи правителствения план за действие за защита на семейството\". Правителствените билбордове срещу председателя на Европейската комисия Жан-Клод Юнкер и американския милиардер от унгарски произход Джордж Сорос бяха сред поводите за недоволство, изразено от членове на ЕНП. Те поискаха партията на унгарския премиер Виктор Орбан Фидес да бъде изключена от ЕНП. Дванайсет от общо около 80 членуващи в ЕНП партии смятат, че Унгария е погазила ценностите на ЕНП толкова сериозно, че Фидес трябва да бъде изгонена, дори това да отслаби политическото семейство преди изборите за Европейски парламент. ЕК, която е в спор с Унгария и заради това, което смята за опасност за върховенството на закона, определи като измислица посланията в кампанията, че ЕК цели да залее Унгария с мигранти. Вчерашните преговори между Орбан и председателя на групата на ЕНП в Европейския парламент Манфред Вебер не разрешиха противоречията, което означава, че Фидес все още може да бъде изключена. Вебер поиска анти-ЕС и антиимиграционната кампания на Орбан да бъде спряна незабавно и окончателно - както и унгарският премиер да се извини пред членовете на ЕНП за риториката си и да бъде решен въпросът с Централноевропейския университет в Будапеща в полза на университета. Публикуваните днес реклами с лицата на Сорос и Юнкер и надпис: \"Имате право да знаете какво планира Брюксел\", са същите, които бяха поставени на билбордове в цялата страна. В рекламите срещу ЕС се говори и за предполагаеми действия, които ЕС щял да вземе, за да облекчи имиграцията - по-лесен достъп до визи или плащания в брой за имигрантите. ЕК определи това като \"теории на конспирацията\". Правителствен говорител заяви, че Унгария ще приключи кампанията на 15 март.", "date": "2019.03.13", "title": "Унгария публикува още политически реклами срещу ЕС, въпреки че обеща да спре"}
{"url": "https://www.24chasa.bg/novini/article/7344989", "text": "По отношение на политическата власт броят на жените политици е несравнимо по-малък от този на мъжете и се равнява на по-малко от 7 процента от световните лидери и едва на 24 процента от законотворците, сочат най-новите статистически данни на ООН, предадoха Асошиейтед прес и БТА. Председателката на Общото събрание на ООН Мария Фернанда Еспиноса каза вчера пред делегатите от Комисията по статута на жените, че има \"сериозен спад\" на политическото влияние на жените в целия свят през последните години. Според статистическите данни на Междупарламентарния съюз, огласени миналата седмица, процентът на жените, избрани за държавни глави, е спаднал от 7,2 до 6,6 процента от 2017 до 2018 г. - 10 от общо 153 държавни ръководители са жени. През същия перлиод процентът на жените ръководители на правителства е спаднал от 5,7 на 5,2 процента - 10 от общо 193 премиери са жени. \"Въпреки някои позитивни признаци, абсолютното мнозинство правителствени ръководители остават мъже\", каза Габриела Куевас Барон, оглавяваща Междупарламентарния съюз. В парламентите световния дял на жените нарасна с почти 1 процент от 2017 до 2018 г. до 24,3 процента. но Куевас каза на пресконференция, че е отнело 25 години, за да се постигне тази цифра при едва 11 процента през 1995 г.", "date": "2019.03.13", "title": "ООН: Жените в политиката са много по-малко от мъжете"}
{"url": "https://www.24chasa.bg/novini/article/7345214", "text": "Районна прокуратура - Ловеч образува досъдебно производство във връзка с разпространения видеоклип в социалните мрежи и в медиите за побой в училище \"Св. св. Кирил и Методий\" в ловешкия квартал \"Гозница\". Видеото е направено на 8 март, когато две 14-годишни момичета се сбили, а възпитател в опит да ги разтърве, ентусиазирано налага едното по главата. Образуваното досъдебно производство е по чл. 131, ал. 1, т. 4, и т. 12 , във връзка с чл. 130, ал. 2 от НК - лека телесна повреда причинена на малолетно лице по хулигански подбуди. Под ръководството на прокуратурата действията по разследването продължават.", "date": "2019.03.13", "title": "Прокуратурата образува досъдебно производство за побоя в ловешко училище (Видео)"}
{"url": "https://www.24chasa.bg/novini/article/7345255", "text": "Най-добрият вариант е да запазим коалиция \"Обединени патриоти\" за евроизборите. Това заяви лидерът на ВМРО Красимир Каракачанов след среща с коалиционния си партньор \"Атака\", цитиран от БТА Той обясни, че срещата е била инициирана от Волен Сидеров, за да седнат трите формации от коалицията на една маса и да кажат какво мислят. На срещата обаче не се яви лидерът на третата партия от коалицията НФСБ - Валери Симеонов. Каракачанов допълни, че ако партньорите не се коалират, то могат да се разберат да бъдат коректни един към друг и всеки от тях може да се яви поотделно на изборите, ако иска. Той обаче посочи, че е хубаво тези неща да се изговарят. И коментира, че това не е последната среща, на която да стане ясно дали трите партии ще се явят заедно на евроизборите. Като заяви още, че ако Валери Симеонов има непреодолими различия то е трябвало да дойде и да ги каже.", "date": "2019.03.13", "title": "Каракачанов: Най-добрият вариант е да запазим коалиция \"Обединени патриоти\""}
{"url": "https://www.24chasa.bg/novini/article/7345285", "text": "Най-малко 10 души бяха убити в стрелба в училище в градчето Сузано в покрайнините на бразилския град Сао Пауло, предадоха световните агенции, цитирани от БТА Двама маскирани тийнейджъри влезли в училището сутринта местно време и открили огън безразборно. След като убили 10 души, сред които най-малко петима ученици и ранили 17 души, двамата нападатели се самоубили. Малко преди това нападение е имало стрелба на около 500 метра от училището, но все още не е ясно дали нападателите са били същите. Около 1000 деца е имало в училището в момента на нападението. Стрелбите в училищата са рядкост в Бразилия, въпреки че там престъпността е голяма. Последната стрелба в училище беше през 2011 г., когато 12 деца бяха убити от бивш съученик в училище в Рио де Жайнеро. Засега не е ясно дали двамата нападатели днес са били бивши ученици в училището..", "date": "2019.03.13", "title": "Стрелба в училище в Бразилия - най-малко 10 убити, 17 ранени (Снимки + видео)"}
{"url": "https://www.24chasa.bg/novini/article/7345289", "text": "Районна прокуратура – Габрово се самосезира и разпореди проверка за побоя на ученичка над друго момиче. Възложена е проверка на РУ-Габрово за изясняване причините за възникването на побоя, начина на протичането му, евентуални свидетели, лицето, което е заснело клипа, както и получените от пострадалата ученичка наранявания. Във връзка с излъченият по БТВ репортаж, Районна прокуратура –Габрово и Окръжна прокуратура – Габрово, на 12.03.2019 г., се самосезираха по случая. Окръжна прокуратура -Габрово е изпратила преписката от самосезирането по компетентност на Районна прокуратура -Габрово, т.к. и двете прокуратура са приели, че в публикациите се съдържат данни за престъпление по чл.131 ал.1 т.12 от НК – телесна повреда по хулигански подбуди, което е от родовата компетентност на РП-Габрово.", "date": "2019.03.13", "title": "Прокуратура в Габрово разпореди проверка за побоя на ученичка над друго момиче"}
{"url": "https://www.24chasa.bg/novini/article/7345282", "text": "Президентът републиканец Доналд Тръмп и председателката на Камарата на представителите от Демократическата партия Нанси Пелоси са съгласни в едно, поне засега: той не бива да бъде подлаган на импийчмънт. Тръмп написа днес в Туитър, че оценява високо \"изявлението на Нанси Пелоси против импийчмънт\", но побърза да уточни: \"Всички трябва да помнят дребния факт, че аз никога не съм направил нищо нередно\", предаде Асошиейтед прес, цитирана от БТА. Тръмп заяви също, че първите две години от президентството му са били \"най-успешните първи две години в историята\" и попита как президент с подобно постижение може да бъде отстранен от длъжност, когато импийчмънт се полага за \"тежки престъпления и закононарушения\". В интервю за \"Вашингтон пост\" Пелоси заяви, че не е за импийчмънт на президента, поне засега, като уточни, че усилието \"просто не си струва\" без убедителна подкрепа за отстраняването му. Специалният прокурор Робърт Мълър разследва дали предизборният екип на Тръмп е бил в сговор с Русия и дали Тръмп се е опитал да възпрепятства разследването. Президентът настоява, че \"сговор няма\", припомня АП.", "date": "2019.03.13", "title": "Тръмп: Аз никога не съм направил нищо нередно"}
{"url": "https://www.24chasa.bg/novini/article/7345348", "text": "Министърът на външните работи на Турция Мевлют Чавушоглу разказа днес в Средиземноморския университет в Анталия, че познанията му по руски език са достатъчни не само за да води разговор, но и за да си разменя шеги с руския президент Владимир Путин, предаде агенция ТАСС. \"Старая се да изучавам чужди езици, стига да имам възможност. Довел съм знанията си по руски език до средно ниво и сега дори мога да си разменям шеги с Путин\", заявил Чавушоглу, цитиран от телевизионния канал Т24 и БТА. Мевлют Чавушоглу е министър на външните работи на Турция от ноември 2015 г. Той владее английски, немски и японски език. Чавушоглу и Путин се срещнаха на 14 февруари в Сочи на среща на високо равнище между Русия, Турция и Иран, посветена на сирийската криза. Турският първи дипломат придружаваше на срещата президента Реджеп Тайип Ердоган, припомня ТАСС.", "date": "2019.03.13", "title": "Чавушоглу: Знам руски, вече мога да си разменям шеги с Путин"}
{"url": "https://www.24chasa.bg/novini/article/7345357", "text": "Косовският премиер Рамуш Харадинай коментира днес в Туитър, че диалогът между Белград и Прищина не е прекратен заради въвеждането на митата за сръбски стоки в Косово, а заради липсата на прозрачност, насърчаването на предложенията за размяна на територии и неизпълнението на постигнатите споразумения, съобщи косовската телевизия РТК, цитирана от БТА. \"Диалогът бе прекратен много преди въвеждането на митата. Той и може и трябва да продължи независимо от тях\", написа Харадинай в Туитър. Повод за коментара на Харадинай бе изявление на върховния представител на ЕС по външната политика и сигурността Федерика Могерини пред Съвета за сигурност на ООН вчера. Могерини заяви, че пълноценното подновяване на диалога за нормализиране на отношенията между Белград и Прищина с посредничеството на Европейския съюз е възможно едва след отмяна на 100-процентовите мита за сръбски стоки, въведени от Косово през ноември. Тя каза, че в деня, когато бъдат отменени митата, тя ще свика нова среща в рамките на диалога, който цели постигане на правно обвързващо споразумение за нормализиране на отношенията, разрешаващо всички съществуващи разногласия, и подчерта, че окончателното споразумение между Сърбия и Косово трябва да съответства на международните норми и да получи подкрепата на Съвета за сигурност на ООН. През ноември Косово въведе 100-процентови мита за стоки от Сърбия и Босна и Херцеговина. Премиерът Рамуш Харадинай заявява, че те ще бъдат отменени, когато Белград признае косовската независимост и спре да пречи на членството на Косово в международни организации. Сърбия заявява, че няма да участва в преговорите за нормализиране на отношенията с Косово, докато 100-процентовите мита не бъдат отменени. Сърбия не признава независимостта на бившата си област Косово, обявена през 2008 г.", "date": "2019.03.13", "title": "Харадинай: Диалогът с Белград бе прекратен много преди въвеждането на митата"}
{"url": "https://www.24chasa.bg/novini/article/7345359", "text": "Следващото излизане в открития космос на руските космонавти Алексей Овчинин и Олег Кононенко е предвидено за 29 май, предаде ТАСС, цитирана от БТА. По време на лунната разходка те ще бъдат асистирани от астронавтката Кристина Кох. Преди лунната разходка тя ще им даде съвети за подготовката и изпълнението на извънбордовата работа. Астронавтките Кох и Ан Маккейн ще направят космическа разходка преди руските космонавти. Стартът на ракетата-носител \"Союз-ФГ\" с пилотирания кораб \"Союз МС-12\" е предвиден за 21:14 часа на 14 март от космодрума Байконур. Към Международната космическа станция ще се отправи новият екипаж - Алексей Овчинин, а също така и астронавтите от НАСА Ник Хейг и Кристина Кох. ", "date": "2019.03.13", "title": "Космонавтите Овчинин и Кононенко\nизлизат в открития космос на 29 май"}
