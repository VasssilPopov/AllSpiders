{"url": "https://www.24chasa.bg/novini/article/7319468", "text": "Две комисии на Европейския парламент изслушаха днес в продължение на над три часа тримата кандидати за главен прокурор на ЕС. Очаква се утре парламентарните комисии да обявят своя избор, предава БТА. Първи пред евродепутатите бе решено да говори германският кандидат Андрес Ритер. Той заяви, че не би се поколебал да повдига обвинения за злоупотреби със средства на ЕС, дори при съпротива на някоя държава от Общността. Ритер добави, че е участвал в разследването на случай с вероятна злоупотбера с десетки милиони евро от ЕС, в който са замесени политици на високи постове. По неговите думи случаят не е приключен и той не е участвал в разследване от подобен мащаб досега, постигнало присъди. Почти никога не съм усещал политически натиск в работата си, успях да следвам убежденията си, посочи Ритер. Той настоя прокуратурата на ЕС да може да работи по данни от изобличители, както и да може сама да започва проверки. Изпитвам огромно уважение към (румънския кандидат) Лаура Кьовеши за смелостта, добави той. Втори се представи френският кандидат Жан-Франсоа Бонер, който говори почти на всички езици, на които получи въпроси - немски, френски, английски, холандски. Той дори отговори с \"благодаря\" на въпрос, зададен от български евродепутат. Бонер отбеляза, че е бил главен прокурор на Франция, както и че ако бъде избран, седемгодишният му мандат би се изчерпал с навършването на пенсионната му възраст. Не бих очаквал нищо от френската държава и това повишава моята независимост, отбеляза той. Бонер съобщи, че като френски прокурор е спазвал закона и е търсел доказателства за вината и за невинността на заподозрените. По неговите думи европейският главен прокурор ще трябва да бъде дипломатичен, да не бъде агресивен, но да бъде настоятелен и решителен. Смелост никога не ми е липсвала в 32-годишната ми кариера, добави той. Последна пред евродепутатите говори Лаура Кьовеши от Румъния. Тя обясни, че днес е напрегната, защото прави опит да защити себе си и колегите си от румънската служба за противодействие на корупцията на високи управленски равнища. Много от въпросите към нея я принудиха повече да обяснява обстановката около уволнението й и последвалите обвинения, отколкото виждането си за развитието на прокуратурата на ЕС. Половината си живот съм била прокурор, работя от 23-годишна, отбеляза Кьовеши. Тя съобщи, че като ръководител на специализираната румънска прокуратура е водила разследвания, довели до отнемането на имущество за над два милиарда евро. По нейните думи румънският закон не ограничава деловото, а само политическото сътрудничество между прокуратурата и службите за сигурност. Кьовеши опроверга данните за количеството обвинения, повдигнати под нейния надзор и отпаднали в съда. Тя отрече също да е получавала награди от ЦРУ. По нейните думи отличията са от други служби за сигурност на САЩ и са свързани със защитата на американски граждани, с борбата с фалшифицирането на щатския долар и с киберпрестъпления. Не съм получавала гражданство на САЩ, това бяха лъжи, невинна съм по всички отправени ми обвинения, заяви Кьовеши. Разследвали сме представители на всички партии, а не всички представители на една партия, поясни тя. Емил Радев, Филиз Хюсменова и Георги Пирински бяха българските евродепутати, задали въпроси на кандидатите. Всеки от кандидатите отговори на 21 въпроса. Утре по обяд се очаква решението на парламентарните комисии за предпочетения от тях кандидат. След като решението бъде обявено, предстои ръководството на ЕП да прецени дали да подложи окончателното решение на гласуване в пленарната зала. Ако евродепутатите изберат Бонер, който вече бе подкрепен от Съвета на ЕС, може да се премине към неговото назначение. Ако ЕП предпочете друг кандидат, ще последват преговори със Съвета.", "date": "2019.02.26", "title": "ЕП изслуша тримата кандидати за главен прокурор на ЕС, решението се очаква утре"}
{"url": "https://www.24chasa.bg/novini/article/7319382", "text": "Израелската космическа сонда \"Берешит\", изстреляна миналата седмица като първи опит на страната да достигне Луната, е претърпяла техническа неизправност по време на полета, предаде Асошиейтед прес, цитирана от БТА. Инженерите от израелската организация с идеална цел \"Спейс Ай Ел\" съобщиха, че компютърната система на сондата неочаквано се е превключила. Това е попречило малкият космически апарат да направи маневра по време на полета към Луната. Кацането на сондата е планирано за 11 април. Екипът заяви, че преглежда данните, за да установи какво се е случило. \"Берешит\" трябва да направи поне шест гравитационни отблъсквания от Земята, преди да се насочи към естествения й спътник. Ако мисията протече успешно, това ще бъде първото кацане на Луната с частно финансиране. Мисията ще бъде голямо постижение за Израел - в стремеж да стане четвъртата държава, изпратила свой апарат на Луната, наред със Съединените щати, Русия и Китай.", "date": "2019.02.26", "title": "Израелската космическа сонда претърпя \nтехнически проблем на път към Луната"}
{"url": "https://www.24chasa.bg/novini/article/7319375", "text": "\"Едносменният режим на обучение има безспорни предимства и е необходимост. Срокът - до 2021 г. е нереалистичен.Има недостиг на сгради не само в големите градове, но дори и в малки общини и села. Необходими са повече от 5 г., за да бъде въведен и се надявам да осигурим целеви средства за доизграждане и изграждане на нови училища.\" Това каза министърът на образованието Красимир Вълчев на среща в Благоевград \"Европа в нашия дом\". В нея участват депутати, кметове, директори на училища, учители и преподаватели в университета. Министър Вълчев подчерта, че един от големите проблеми пред образованието е не просто да се запишат всички деца в училище, а да се задържат и да се осигури посещаемост. \"Най-много разчитаме на учителите. Вие сте армията на терен. В селата по-лесно се справят, но в т. нар. гета в големите градове е най-големият проблем\", посочи министър Вълчев. Коментира и професионалното образование и дуалното обучение, като подчерта, че е голям недостигът на инженерно-технически кадри. Той е драматичен в областта на енергетиката, даде пример Вълчев. \"Най-голямата модернизация в образованието е учителят да се чувства свободен, да проявява креативност, да провокира интереса на децата, а не да препуска през учебника\", каза Вълчев. До средата на годината всички училища у нас вече ще имат изградени WI-FI мрежи, заяви просветнитят министър.", "date": "2019.02.26", "title": "Министър Вълчев: Едносменният режим е необходимост, трябват над 5 г., за да стане"}
{"url": "https://www.24chasa.bg/novini/article/7319372", "text": "Ръководството на ВМРО е предложило на съвет на малката коалиция днес бившият здравен министър Петър Москов, който през 2016 г. бе изключен от ДСБ и понастоящем е безпартиен, да бъде включен в евролистата. \"24 часа\" го потърси за коментар. Москов коментира темата за първи и последен път само пред нашата медия. Ето какво каза:", "date": "2019.02.26", "title": "Москов отвърна през \"24 часа\" на поканата на патриотите да е евродепутат"}
{"url": "https://www.24chasa.bg/novini/article/7319270", "text": "Среднощна драма с агресивен психично болен и отказ да се изпрати линейка за междуболничен транспорт скараха шефката на Държавната психиатрична болница “Св. Иван Рилски” (бившата “Курило”) Цветеслава Гълъбова и шефа на Центъра за спешна медицинска помощ в София д-р Георги Гелев. Младият мъж бил закаран в “Курило” в понеделник вечерта с криза след употреба на дрога. “Водеха го 10 полицаи, те самите казаха, че не може да остане при нас, защото имахме един санитар и една сестра на работа, а униформените едвам го държаха”, обясни пред “24 часа” Гълъбова, която пусна и статус във фейсбук за случая. Тя е получавала заплахи във вайбър от бащата на болния мъж.  “5 часа разкарвахме въпросното лице в линейката. Всички болници ни го връщаха с оправданието, че нямат легла, накрая се наложи да нощува във 2-о РУ”, обясниха от Спешна помощ. Трябвало в психиатрията да тушират агресията на мъжа с инжекция, както те направили с подръчни материали, преди да го закарат в полицията. Случаят от вечерта още бил пресен, когато във вторник от психиатрията повикали линейка за настанен при тях пациент със съмнения за хепатит А. Такава не дошла и Гълъбова звъннала на мобилния на Гелев с молба за съдействие. “А вие вчера ми върнахте лудия, нали”, отвърнал той по думите на психиатърката. Посъветвал я да си купят собствена линейка. “Онемях от отговора на Гелев, не знаех, че отношенията ни са като в детската градина”, каза тя. Написала жалба до здравното министерство. “От 15 октомври м.г. има заповед на д-р Гелев да не извършваме междуболничен транспорт”, обясниха от Спешна помощ и посочиха, че и по закон нямат право да го правят, ако случаят не е спешен. Затова и била отказана линейка за междуболничен транспорт на психичноболния, тъй като съмненията за хепатит не са спешен случай. “Това са лични и безпочвени нападки, издаващи некомпетентност”, коментира д-р Гелев фейсбук статуса на д-р Гълъбова. И двете страни обаче са съгласни, че проблемът е в системата.", "date": "2019.02.26", "title": "Нощна драма с буен болен скара шефове на спешната помощ и на психиатрията"}
{"url": "https://www.24chasa.bg/novini/article/7319414", "text": "Мексиканският президент Андрес Мануел Лопес Обрадор заяви днес, че Мексико няма да заеме страна във венецуелската криза, предаде Ройтерс, цитирана от БТА. Държавният глава каза това ден след призива на американския вицепрезидент Майк Пенс към Мексико да признае венецуелския опозиционен лидер Хуан Гуайдо за президент на Венецуела. Политическата и икономическата криза във Венецуела се задълбочи миналия месец, след като Гуайдо се обяви за временно изпълняващ длъжността президент. \"Не искам да се забърквам в това. Мексико ще уважи решението, взето от други народи и други правителства\", каза Андрес Мануел Лопес Обрадор на пресконференция тази сутрин. Хуан Гуайдо бе подкрепен от Съединените щати и няколко европейски държави, но мексиканският президент отказа да добави Мексико към списъка на страните, признали Гуайдо за държавен глава на Венецуела. На въпроса дали ще подкрепи Гуайдо след вчерашния призив на Пенс, Лопес Обрадор отговори, че страните в конфликта във Венецуела трябва да постигнат мирно решение на кризата и че ООН трябва да помогне с решаването на спора за хуманитарната помощ за Венецуела. Лопес Обрадор бе помолен да коментира също така кратковременното задържане днес на родения в Мексико водещ на телевизия \"Унивисион\" Хорхе Рамос и неговия екип в президентския дворец на Венецуела. \"Изразявам солидарността си с него. Не искам обаче да се замесвам във въпрос, който създава изключително разделение\", каза мексиканският президент и добави, че подкрепя протеста на външния министър на Мексико във връзка с инцидента в двореца \"Мирафлорес\".", "date": "2019.02.26", "title": "Мексиканският президент: Няма да взимаме страна във венецуелската криза"}
{"url": "https://www.24chasa.bg/novini/article/7319428", "text": "Румънската кандидатка за поста главен прокурор на Европейската прокуратура Лаура Кодруца Кьовеши заяви по време на изслушване в Европейския парламент, че изпълнява всички критерии за тази длъжност и увери, че ако бъде одобрена за поста, ще изпълнява задълженията си без никакво влияние от това, което се случва в Букурещ, съобщава Медиафакс. \"Наясно съм, че сте били изложени на негативни информации за мен. Нямам нищо за криене, на разположение съм за всякакви въпроси\", подчерта Кьовеши по време на изслушване в Комисията по граждански свободи, правосъдие и вътрешни работи и Комисията по бюджетен контрол на Европейския парламент, предава БТА. Тя заяви, че отговаря на четирите критерия за длъжността, за която кандидатства, а именно да има най-малко 15 години стаж като прокурор, да не е била санкционирана дисциплинарно през последните три години, да не е сътрудничила на службите и да е получила много добра оценка при последното оценяване. Бившата ръководителка на Националната дирекция за борба с корупцията (НДБК) уточни, че не е имала сътрудничество с тайните служби в смисъла на политическа полиция. \"Що се отнася до сътрудничеството с разузнавателните служби, не сме си сътрудничили в смисъла на политическа полиция\", посочи тя. На въпрос с какво може да бъде полезна като ръководител на Европейската прокуратура Кьовеши отговори: \"Чрез собствения си пример, имам дълъг опит, свикнала съм да работят под стрес и обществен натиск (. . .) Прокурорът трябва да съблюдава правовата държава и да има силен морален компас (. . .) Само едно професионално и честно правосъдие може да се бори срещу престъпленията\". \"За мен възстановяването на щетите е най-важното. НДБК наложи запор на имущество на стойност 2 милиарда евро. Развихме силни партньорства с международни колеги. Възстановените от нас суми нараснаха 10 пъти спрямо предишния период\", изтъкна още бившата шефка на румънската антикорупционна агенция. \"По време на дейността си винаги съм била независима, спазвала съм законодателството, резултатите ми говорят вместо мен. Разследвала съм членове на различни политически партии, не само на една партия. Разследвала съм богати хора, с длъжности . . . Но независимостта, осигурена от закона, сега и изложена на опасност\", подчерта още Кьовеши, която е един от тримата кандидати за ръководител на бъдещата Европейска прокуратура.", "date": "2019.02.26", "title": "Лаура Кьовеши: Винаги съм била независима, нямам нищо за криене"}
{"url": "https://www.24chasa.bg/novini/article/7319437", "text": "Военното министерство за първи път поръчва ремонт на танковете от десетилетие. Поръчката е възложена на завода „Хан Крум” в Търговище от холдинга ТЕРЕМ на Министерството на отбраната, предава  Рамковият договор, сключен миналата година, е на стойност 9,8 млн. лв. с ДДС за ремонта на 10 танка Т-72 от подразделението на сухопътните войски в Сливен. 10-те машини трябва да бъдат готови до края на годината. В миналото заводът е имал капацитет да поддържа 3000 български танк. Сега по официални данни държавата трябва да поддържа 90 танка Т-72 до 2020 г. Преди години заводът „Хан Крум” е имал възможност да ремонтира по 360 танка танка годишно, разказва управителят Васил Хараланов. „В миналото почти всеки ден от завода е излизал по един танк. Произвеждани са между 25 и 30 танка на месец. Самият завод има собствена жп мрежа и през тази мрежа машините са доставяни с цял ешелон. Тогава заводът е бил от 3500 души”, обяснява той. Сега по поръчката за така наречения ремонт от трета степен, или капитало-възстановителен ремонт, от началото на годината работят 77 души от завода. За всяка машина ремонт е със срокът 8 месеца от влизането в завода и ще струва по 822 хиляди лева без ДДС. Директорът на холдинг ТЕРЕМ Иван Досков обясни, че сумата близо от 1 милион на танк не е голяма: „Сумата не е никак голяма. С тази сума, която договорихме в рамките на миналата година, ще бъдем на ръба, защото това са машини, които дълго време не са минавали на ремонт в заводски условия, състоянието им е доста тежко. Ние сме с по-ниски цени от това, което се предлага от чешки и полски заводи”. Именно производителите на танкове от бившия Варшавски договор са и възможните доставчици на резервни части. Икономическите санкции за Русия не били пречка, когато става дума за ремонт на военна техника. „Те не се прилагат, когато се касае за националната сигурност на всяка държава от ЕС и комисията по експортен контрол дава разрешение за внос включително и от Русия”, разяснява Иван Досков. Ремонтът включва пълно разглобяване на машината, определяне на годност на частите и възстановяване на определени агрегати. Негодните ще се заменят с нови. Според управителя на завода след ремонта ресурсът на танковете ще се удължи с 2500 км пробег и 250 моточаса. Това означава още 2 до 3 години експлоатация. След като се извърши ремонтът на машината, се правят стационарни изпитания и на заводския полигон. „При нас изпитанието се заключава в това да произведем хидроизстрел, да измерим отката на оръдието, да направим проверка на насочването на оръдието, но при нас не се извършва изстрел с боен снаряд. 100% се проверяват и разглобяват до основни детайли. Има обучени хора, технолози, които преценяват кои детайли са износени. Ако няма възможност по технология да се извърши ремонт, се купува нов детайл”, пояснява Хараланов. Договорът обаче не включва модернизация на машините, става ясно от думите на директора на холдинга. „Договорът не предвижда модернизация, а такива възможности съществуват. Могат да бъдат модернизирани, но за целта заявителят трябва да определи какъв да е обемът на модернизацията и да се обезпечи с финансови средства. При една сериозна и дълбока модернизация тези машини стават изключително модерни и с много по-големи бойни възможности – не можем да кажем колко би струвало това”, отбелязва той. От завода разчитат, че ще бъдат включени в част от дейностите по производството на нова бронирана техника за сухопътните войски.", "date": "2019.02.26", "title": "Военното министерство поръчва ремонт на танковете"}
{"url": "https://www.24chasa.bg/novini/article/7319460", "text": "Заслонът \"Черни връх\" на Витоша вече има нови наематели. До решението се стигна, след като предишните отказаха да пуснат в новогодишната нощ полугол мъж, който тичал до върха при -15 градуса. Туристите вече посреща Николай Миков – председател на сдружение „За Камен Дел”, предава  „От 2014-та година се занимаваме със стопанисването на хижа \"Камен дел\", като там, смея да твърдя, че сме направили доста. В по-голямата си част от времето аз съм в планината - дали ще е тук, дали ще е на \"Камен дел\", дали ще е на \"Алеко\", моето време минава тук, като към момента сме няколко човека, които се въртим”, казва Миков. Той разказва, че през последния уикенд е имало хора, които решили да спят на иглу навън. „Нормално си е, хора всякакви идват, пробват екипировки. Поне бяха подбрали времето, в което да го направят, защото това е най-сериозният фактор. Планината много бързо се обръща - както времето е хубаво и прекрасно, може да стане смъртоносно”, добавя новият наемател. Той казва, че ще работят по въпроса да се обособи помещение, в което дори стопаните да ги няма, посетителите да могат да влязат и да се стоплят. Старият стопанин продължава да работи в метеорологичната станция и споделя един подслон с новите наематели. Стопаните молят за разбиране, тъй като според тях обичайните битови дейности в планината изискват повече „усилия и пресметливост” отколкото в града.", "date": "2019.02.26", "title": "Заслонът \"Черни връх\" вече е с нови наематели"}
{"url": "https://www.24chasa.bg/novini/article/7319138", "text": "Тричленния апелативен съд в Солун осъди вчера 56-годишния българин Огнян Атанасов на доживотен затвор и допълнително на още 10 години лишаване от свобода за трафик на хероин и кокаин в периода август 1998 - май 1999 г., съобщи гръцкият информационен сайт news.gr. Атанасов е осъден и на глоба от 130 хиляди евро. Срещу него се водят и други дела да трафик на наркотици, предава БТА. Атанасов беше екстрадиран от България в Гърция през януари тази година, след като през август 2010 г. българските власти дадоха положителен отговор на гръцките заповеди за задържането му с условието Атанасов първо да излежи присъдите, наложени в България. Защитата на Атанасов твърди, че той е в тежко здравословно състояние и настоява за медицинска експертиза, за да бъде установена способността му да отговаря за действията си.", "date": "2019.02.26", "title": "Осъдиха \"българския Ескобар\" на доживотен затвор в Гърция за трафик на хероин и кокаин"}
{"url": "https://www.24chasa.bg/novini/article/7319164", "text": "1.ПРОЕКТ НА РЕШЕНИЕ ЗА УТВЪРЖДАВАНЕ НА НАЦИОНАЛНА ПРОГРАМА ЗА ПРЕДОТВРАТЯВАНЕ И ПРОТИВОДЕЙСТВИЕ НА ТРАФИКА НА ХОРА И ЗАКРИЛА НА ЖЕРТВИТЕ ЗА 2019 Г. Внася: заместник министър-председателят по обществения ред и сигурността и министър на отбраната 2. ПРОЕКТ НА ПОСТАНОВЛЕНИЕ ЗА СЪЗДАВАНЕ НА НАЦИОНАЛЕН КОМИТЕТ ПО МЕЖДУНАРОДНО ХУМАНИТАРНО ПРАВО. Внася: заместник министър-председателят по правосъдната реформа и министър на външните работи 3. ПРОЕКТ НА РЕШЕНИЕ ЗА ОПРЕДЕЛЯНЕ НА ЗАМЕСТНИК МИНИСТЪР-ПРЕДСЕДАТЕЛ ЗА ПРЕДСЕДАТЕЛ НА НАЦИОНАЛНИЯ СЪВЕТ ЗА ХОРАТА С УВРЕЖДАНИЯ И ЗА ОПРЕДЕЛЯНЕ НА ПРЕДСТАВИТЕЛИТЕ НА ДЪРЖАВАТА В НАЦИОНАЛНИЯ СЪВЕТ ЗА ХОРАТА С УВРЕЖДАНИЯ. Внася: министърът на труда и социалната политика 4. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 477 НА МИНИСТЕРСКИЯ СЪВЕТ ОТ 2017 Г. ЗА ОПРЕДЕЛЯНЕ НА ПРЕДСЕДАТЕЛИ НА БЪЛГАРСКИТЕ ЧАСТИ НА СМЕСЕНИТЕ МЕЖДУПРАВИТЕЛСТВЕНИ КОМИСИИ ЗА ИКОНОМИЧЕСКО, ПРОМИШЛЕНО, ТЪРГОВСКО И ТЕХНИЧЕСКО СЪТРУДНИЧЕСТВО И ПРОВЕЖДАНЕТО НА ДВУСТРАННИ РАБОТНИ КОНСУЛТАЦИИ. Внася: министърът на икономиката 5. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА РЕШЕНИЕ № 410 НА МИНИСТЕРСКИЯ СЪВЕТ ОТ 2009 Г. ЗА РАЗРЕШАВАНЕ УЧАСТИЕТО НА ВОЕННОСЛУЖЕЩИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ ВЪВ ВОЕННОМОРСКАТА ОПЕРАЦИЯ НА ЕВРОПЕЙСКИЯ СЪЮЗ ЗА ВЪЗПРЕПЯТСТВАНЕ, ПРЕДОТВРАТЯВАНЕ И ВЪЗПИРАНЕ НА ПИРАТСКИ ДЕЙСТВИЯ И ВЪОРЪЖЕНИ ГРАБЕЖИ КРАЙ БРЕГОВЕТЕ НА СОМАЛИЯ. Внася: заместник министър-председателят по обществения ред и сигурността и министър на отбраната 6. ПРОЕКТ НА РЕШЕНИЕ ЗА ИЗДАВАНЕ НА ДЪРЖАВНА ГАРАНЦИЯ ЗА 2019 Г. ПО ЗАКОНА ЗА КРЕДИТИРАНЕ НА СТУДЕНТИ И ДОКТОРАНТИ. Внася: министърът на образованието и науката 7. ПРОЕКТ НА РЕШЕНИЕ ЗА УВЕЛИЧАВАНЕ НА СРЕДСТВАТА ЗА ФИНАНСОВОТО УЧАСТИЕ НА БЪЛГАРСКАТА СТРАНА В СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА СЪЕДИНЕНИТЕ АМЕРИКАНСКИ ЩАТИ ОТНОСНО БЪЛГАРО-АМЕРИКАНСКАТА КОМИСИЯ ЗА ОБРАЗОВАТЕЛЕН ОБМЕН „ФУЛБРАЙТ“. Внася: министърът на образованието и науката 8. ДОКЛАД ЗА ОСИГУРЯВАНЕ ИЗПЪЛНЕНИЕТО НА ПРОЕКТ ЗА ИНВЕСТИЦИОНЕН РАЗХОД „ВЪЗСТАНОВЯВАНЕ НА ЛЕТАТЕЛНАТА ГОДНОСТ НА САМОЛЕТИ СУ-25“, ПРИЕТ С РЕШЕНИЕ № 863 НА МИНИСТЕРСКИЯ СЪВЕТ ОТ 2018 Г. Внася: заместник министър-председателят по обществения ред и сигурността и министър на отбраната 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА АПОРТИРАНЕ НА ИМОТИ - ЧАСТНА ДЪРЖАВНА СОБСТВЕНОСТ, В КАПИТАЛА НА „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД - СОФИЯ, И ЗА ДАВАНЕ НА СЪГЛАСИЕ „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД - СОФИЯ, ДА ГИ АПОРТИРА В КАПИТАЛА НА „ИНДУСТРИАЛЕН И ЛОГИСТИЧЕН ПАРК – БУРГАС“ АД. Внася: министърът на икономиката 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРИДОБИВАНЕ ОТ БЪЛГАРСКАТА ДЪРЖАВА ЧРЕЗ ДАРЕНИЕ ОТ ОБЩИНА МЪГЛИЖ НА ИМОТИ - ЧАСТНА ОБЩИНСКА СОБСТВЕНОСТ, ОБЯВЯВАНЕТО ИМ ЗА ИМОТИ - ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕДОСТАВЯНЕ ЗА УПРАВЛЕНИЕ НА ОБЩИНА МЪГЛИЖ. Внася: министърът на околната среда и водите 11. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 12. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА ЧРЕЗ ПРЯКО ДОГОВАРЯНЕ НА НЕДВИЖИМИ ИМОТИ, СОБСТВЕНОСТ НА „ХОЛДИНГ БЪЛГАРСКИ ДЪРЖАВНИ ЖЕЛЕЗНИЦИ“ ЕАД - СОФИЯ, ЗА ПРИДОБИВАНЕ НА ИМОТИ - ДЪРЖАВНА СОБСТВЕНОСТ, ОТ НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“, И ЗА ОБЯВЯВАНЕ НА ИМОТ - ЧАСТНА ДЪРЖАВНА СОБСТВЕНОСТ, ЗА ИМОТ - ПУБЛИЧНА ДЪРЖАВНА СОБСТВЕНОСТ. Внася: министърът на транспорта, информационните технологии и съобщенията 13. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ - ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ПОДОБЕКТ 30 „ПЪТЕН НАДЛЕЗ НА КМ 248+202“ И ПОДОБЕКТ 29 „ПЪТЕН НАДЛЕЗ НА КМ 244+619\" ОТ ПОЗИЦИЯ 2 „ПРЕМАХВАНЕ НА ПРЕЛЕЗИТЕ И ИЗГРАЖДАНЕ НА НАДЛЕЗИ/ПОДЛЕЗИ ЗА ЖП УЧАСТЪК ПЛОВДИВ – БУРГАС“ ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ - БУРГАС, ФАЗА 2“, НА ТЕРИТОРИЯТА НА ОБЩИНА АЙТОС, ОБЛАСТ БУРГАС. Внасят: министърът на регионалното развитие и благоустройството министърът на финансите 14. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА ОБЩИНА ГЕНЕРАЛ ТОШЕВО, ОБЛАСТ ДОБРИЧ. Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ЛОВЕЧ, ОБЛАСТ ЛОВЕЧ. Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА ОБЩИНА ВРАЦА, ОБЛАСТ ВРАЦА. Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА АЛЖИРСКАТА ДЕМОКРАТИЧНА И НАРОДНА РЕПУБЛИКА ЗА ЗАЩИТА НА КЛАСИФИЦИРАНАТА ИНФОРМАЦИЯ, ОБМЕНЯНА В РАМКИТЕ НА ДВУСТРАННОТО СЪТРУДНИЧЕСТВО. Внася: заместник министър-председателят по обществения ред и сигурността и министър на отбраната 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ДОБРОВОЛНА ЦЕЛЕВА ВНОСКА МЕЖДУ МИНИСТЕРСТВОТО НА ВЪНШНИТЕ РАБОТИ НА РЕПУБЛИКА БЪЛГАРИЯ И ДЕТСКИЯ ФОНД НА ОРГАНИЗАЦИЯТА НА ОБЕДИНЕНИТЕ НАЦИИ („УНИЦЕФ“) ЗА ОСЪЩЕСТВЯВАНЕ НА ПРОЕКТ „ПОДКРЕПА ЗА СОЦИАЛНО ВКЛЮЧВАНЕ НА ДЕЦА С УВРЕЖДАНИЯ В АРМЕНИЯ“. Внася: заместник министър-председателят по правосъдната реформа и министър на външните работи 20. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И МИНИСТЕРСТВОТО НА ОБРАЗОВАНИЕТО НА РЕПУБЛИКА АЗЕРБАЙДЖАН, ПОДПИСАН НА 31 ОКТОМВРИ 2018 Г. В СОФИЯ. Внася: министърът на образованието и науката 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОТОКОЛ ЗА ИЗМЕНЕНИЕ И ДОПЪЛНЕНИЕ НА ДОГОВОРА МЕЖДУ РЕПУБЛИКА БЪЛГАРИЯ И РУСКАТА ФЕДЕРАЦИЯ ЗА СОЦИАЛНА СИГУРНОСТ ОТ 27 ФЕВРУАРИ 2009 Г. И ПРОЕКТ НА ПРОТОКОЛ ЗА ИЗМЕНЕНИЕ И ДОПЪЛНЕНИЕ НА СПОРАЗУМЕНИЕТО МЕЖДУ МИНИСТЪРА НА ТРУДА И СОЦИАЛНАТА ПОЛИТИКА НА РЕПУБЛИКА БЪЛГАРИЯ И МИНИСТЕРСТВОТО НА ЗДРАВЕОПАЗВАНЕТО И СОЦИАЛНОТО РАЗВИТИЕ НА РУСКАТА ФЕДЕРАЦИЯ ЗА ПРИЛАГАНЕ НА ДОГОВОРА МЕЖДУ РЕПУБЛИКА БЪЛГАРИЯ И РУСКАТА ФЕДЕРАЦИЯ ЗА СОЦИАЛНА СИГУРНОСТ ОТ 27 ФЕВРУАРИ 2009 Г. Внася: министърът на труда и социалната политика 22. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 12 ФЕВРУАРИ 2019 Г. В БРЮКСЕЛ. Внася: министърът на финансите 23. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ВЪРХУ ЧАСТ ОТ КРАЙБРЕЖНА ПЛАЖНА ИВИЦА - МОРСКИ ПЛАЖ „САРАФОВО“, ОБЩИНА БУРГАС, ОБЛАСТ БУРГАС, СКЛЮЧЕН МЕЖДУ ДЪРЖАВАТА, ПРЕДСТАВЛЯВАНА ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „МАТ“ ООД. Внася: министърът на туризма 24. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БАБИЦА“, РАЗПОЛОЖЕНА В ЗЕМЛИЩЕТО НА С. БАБИЦА, ОБЩИНА БРЕЗНИК, ОБЛАСТ ПЕРНИК. Внася: министърът на енергетиката 25. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ № 46 НА МИНИСТЕРСКИЯ СЪВЕТ ОТ 2010 Г. Внася: заместник министър-председателят по обществения ред и сигурността и министър на отбраната 26. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внасят: министърът на финансите министърът на икономиката", "date": "2019.02.26", "title": "Вижте какво решава Министерският съвет утре"}
{"url": "https://www.24chasa.bg/novini/article/7319152", "text": "Седмиците преди президентските избори опозицията отново постави въпроса за квадратчето \"Не подкрепям никого\". Тогава спешно повторихме това, което следваше от текстовете. На президентските избори се видя, че не се стигна до злоупотреба. Същият сценарий се осъществи и сега. Това каза шефът на правната комисия в парламента Данаил Кирилов в предаването \"Още от деня\" по  Мога да покажа справка за преференциалното гласуване в европейските държави - в повечето от тях прагът на референциите е цената на мандата. Един от първите драматични въпроси беше за машинното гласуване. Има писмени и официални доклади, с които се казва, че не може да се пусне дистанционното гласуване. ЦИК имат и стенограма дори с изявление на БСП, които казват, че с машините е опасно и неефективно, каза още Данаил Кирилов. ГЕРБ не иска машинно гласуване, това е архаичен метод, който вече е дискредитиран. Ние винаги сме разграничавали машинното гласуване от електронното. В Америка машините са за сканиране на бюлетината, допълни председателят на парламентарната комисия. Ние имаме едно официално изказване по дебата за преференциите. Умишлено се въздържахме в дебата, който се състоя между БСП и ДПС. Изпълнителната комисия реши, че преференциите са такива, каквито бяха, това е решението на ГЕРБ. Това е един от четирите проблеми, които визира президентът, каза още Кирилов. Президента някой го заблуди. Имаме четири различни вида избори. Никога при местни избори обжалване не е стартирало от ВАС. Поднася се невярна информация, която всява смущения, допълни Данаил Кирилов. Нестабилността на парламента в момента е резултат на една политическа, предизборна борба, завърши Кирилов.", "date": "2019.02.26", "title": "Данаил Кирилов: Машинното гласуване е архаичен, дискредитиран метод, ГЕРБ не го подкрепя"}
{"url": "https://www.24chasa.bg/novini/article/7319165", "text": "Голям пожар се е разразил при 232-233 км на АМ \"Тракия\", в района на Сливен. Гъст дим се извива над горящите земни площи, както и дясната лента на платното към столицата. На мястото все още няма пожарен екип, а пламъците обхващат все по-голяма част от нивите край магистралата. Движението по пътя все още не е затруднено. Малко по-късно от МВР постъпи информация, че пристигнала на място пожарна и е овладяла пожара.  Възможно е в района да има задимяване. Автопатрул с включени светлини предупреждава водачите да преминават с повишено внимание през участъка, предупреждават от МВР.  .                   ", "date": "2019.02.26", "title": "Голям пожар бушува на \"Тракия\" в района на Сливен (Снимки)"}
{"url": "https://www.24chasa.bg/novini/article/7319177", "text": "И през четвъртото тримесечие на 2018 г. се запазва тенденцията, започнала в началото на миналата година, за ръст на приходите и печалбата преди данъци, лихви и амортизации на “Теленор” в България, съобщиха от телекома. Общите приходи са достигнали 191 млн. лева, основно поради ръста в средния приход от потребител, който се е повишил до 15,40 лв. Продажбите, най-вече на смартустройства от висок клас, също увеличили приходите. Ръстът в комбинация с фокуса на компанията върху подобряване на ефективността са довели до увеличение на печалбата преди данъци за последното тримесечие на миналата година до 68 млн. лева. Вследствие на сезонността при използването на предплатените услуги през лятото броят на клиентите отбелязал лек спад в края на 2018-а до 3,07 милиона абонати. В същото време е сравнително малък делът на хората, които ползват предплатени услуги - 20%. Останалите абонати са на тарифен план. От “Теленор” посочват, че продължават със стремежа си да осигуряват отлично качество на услугите си и да предоставят нови. Стартирането на услугата “Купи онлайн” и програмата за обратно изкупуване на устройства са сред новите възможности за клиентите, заедно с предимствата, които висококачествената мобилна мрежа на телекома предлага. Преди дни “Теленор” представи още една нова услуга - абонатите може да вземат пакет от 10 000 МВ за мобилен интернет на максимална скорост без допълнително заплащане и безплатен трафик към приложенията Play Diema Xtra и HBO GO. Предложението е валидно за всички клиенти на абонаментни планове до 31 март 2019 г. За да активират допълнителния пакет от 10 000 МВ, клиентите трябва само да кликнат на специалния банер в приложението MyTelenor. Услугата може да се ползва за 30 дни както в България, така и в роуминг в ЕС. От 1 август 2018 г. “Теленор България” стана собственост на PPF Group на чешкия милиардер Петр Келнер.  Чешкият милиардер Петр Келнер купи бизнеса на “Теленор” в България, Унгария, Сърбия и Черна гора за общо за 2,8 млрд. евро.", "date": "2019.02.26", "title": "“Теленор”  в  България  с  нов ръст на  приходите и печалбата"}
{"url": "https://www.24chasa.bg/novini/article/7319184", "text": "Президентът на Украйна Петро Порошенко е подложен на критики месец преди президентските избори заради афера с контрабанда на военно оборудване от Русия, която Киев смята за държава агресор, предаде Франс прес. Според разследващите журналисти от проекта \"Наши гроши\" (Нашите пари), близкият до президента заместник-секретар на Националния съвет по сигурност и отбрана Олег Гладковски и синът му са организирали широкомащабна операция по контрабанден внос на части за военно оборудване. Тези части се купували незаконно в Русия и се доставяли на украинските въоръжени сили на три до четири пъти по-високи цени, като организаторите прибирали разликата, предава БТА. Смята се, че този трафик е започнал през 2015 г., тоест една година след анексирането на Крим от Русия и избухването на войната срещу проруските сепаратисти в Източна Украйна, които според Киев и Запада получават военна подкрепа от Русия. Украинските власти определят Русия като държава агресор. Порошенко, който е остро критикуван в страната си за неуспеха си да се пребори с корупцията, не е обвинен, че е пряко свързан с този трафик, но Олег Гладковски е смятан за един от близките му хора. Бившата министър-председателка Юлия Тимошенко, която е един от съперниците на Порошенко на вота на 31 март, днес призова в парламента да се започне процедура по импийчмънт на президента заради държавна измяна, като го обвини в \"колаборация с врага и съдействие на страната окупатор\". Водещият в допитванията за президентските избори актьор Володимир Зеленски заяви във видео във Фейсбук, че е останал \"без думи\". \"Тези хора с кръв дойдоха на власт и с кръв печелят пари\", каза той. Говорителят на Порошенко Святослав Цеголко съобщи във Фейсбук, че президентът е наредил на правоохранителните органи да проверят журналистическите информации.", "date": "2019.02.26", "title": "Близък до Порошенко участвал в афера с контрабанда на военно оборудване от Русия"}
{"url": "https://www.24chasa.bg/novini/article/7319244", "text": "Успешното завършване на Преспанското споразумение, както и на процедурата за ратификация на протокола за присъединяване на Северна Македония към НАТО, е от изключителна важност за района и за цяла Европа, но преди всичко това е огромен успех за ООН и НАТО, заяви днес генералният секретар на ООН Антониу Гутериш на среща със заместник-министъра на външните работи на Северна Македония Андрей Жерновски в Женева, предаде МИА, цитирана от БТА. Това историческо споразумение реши проблем, който не само възпрепятстваше европейското и евро-атлантическо бъдеще на Северна Македония през последните 27 години, но създаваше спор между двете съседни страни. Така двамата премиери показаха политическа воля да вземат политически решения, които дават възможност за дълготрайна стабилност в района и Европа. Техните лични усилия и готовност за постигане на компромис за благополучието на гражданите от двете страни са най-добрият пример за разумна и дългосрочна визия, която е характерна само за истинските лидери, посочи Гутериш. Той изрази подкрепа за присъждане на Нобеловата награда за мир за 2019 г. на премиерите на Северна Македония и Гърция - Зоран Заев и Алексис Ципрас, заради техния успех за слагане на край на спора за името и постигането на Преспанското споразумение. Гутериш и Жерновски изразиха също благодарност към специалния пратеник на ООН по спора за името Матю Нимиц за личните му усилия за решаване на проблема, като отбелязаха, че неговите дипломатически умения и търпение в продължение на почти три десетилетия заслужават най-висока оценка, се посочва в съобщение на правителството. От името на правителството на Северна Македония Жерновски е изразил благодарност към ООН за подкрепата й по време на целия процес на преговори за уреждане на спора за името и прилагането на Преспанското споразумение.", "date": "2019.02.26", "title": "Гутериш подкрепи идеята за Нобел за мир за Заев и Ципрас заради Преспанското споразумение"}
{"url": "https://www.24chasa.bg/novini/article/7319119", "text": "Министърът на отбраната Красимир Каракачанов се разпореди на 27 февруари да бъде проведено извънредно заседание на Комисията по материално подпомагане в Министерството на отбраната, която да вземе решение за отпускането на финансови средства в подкрепа на многодетното семейство на капитан Петър Димитров. Както по-рано днес ви съобщихме, Министерството на отбраната и авиобаза Граф Игнатиево организираха дарителска кампания в подкрепа на семейството на капитан Петър Димитров от изтребителната авиационна ескадрила на авиобазата, което загуби дома си след пожар. В кампанията вече се включиха ръководният състав на Министерството на отбраната и Българската армия, военнослужещи и цивилни служители от Въоръжените сили. Всички граждани, които имат желание, могат да се присъединят към дарителската кампания. Финансовите средства могат да бъдат изпращани в банкова сметка, разкрита в Уникредит Булбанк на името на Констатина Емилова Димитрова: IBAN: BG05UNCR70001520697983 BIC UNCRBGSF", "date": "2019.02.26", "title": "Утре ще има извънредно заседание на Комисията по материално подпомагане в МО"}
{"url": "https://www.24chasa.bg/novini/article/7319044", "text": "\"Висшият адвокатски съвет е дал становище още 2016 година, когато се поставя въпроса за имплементиране на директивата и е предупредил, че основният проблем, който вижда, е да бъде защитена адвокатската тайна. До ден днешен стоим твърдо на този въпрос и няма да допуснем адвокатите да бъдат превърнати в доносници\", заяви в предаването \"Лице в лице\" по Би Ти Ви председателят на Висшия адвокатски съвет Ралица Негенцова. \"Това становище е актуално и винаги ще бъде, защото адвокатите и адвокатската тайна са изключително важни. Нашата професия е конституционно закрепена, тайната между клиент и адвокат също така. Ние винаги сме се борили, отстоявали сме, това е част от адвокатската клетва., че ние ще пазим тайната на нашите доверители и подзащитни. В никакъв случай това наше възражение не е отживяло, то е съвсем актуално и към настоящия момент\", каза още Негенцова. \"Днес се състоя първата среща на определената работна група, която да работи във връзка с промени, прецизиране, бих казала, на Закона за мерките срещу изпиране на пари. В тази работна група беше господин Цветанов - председател на Комисията, която е по вътрешна сигурност и обществен ред, представители на ДАНС и от Висшия адвокатски съвет. Ние изразихме нашето становище какво представлява адвокатската тайна, нещо, което ние винаги ще браним до последно и стигнахме до обединеното становище, че трябва да бъде видяна каква е европейската практика и на другите държави, които са приели вече директивата\", каза още Негенцова и уточни: \"Професионалната тайна е нещо различно от адвокатската тайна. Ние сме по-различни от другите професии\". \"14 000 са адвокатите в България. Ние се вслушваме в мнението и препоръките на всеки един, всеки един юрист може по един или друг начин да тълкува закона, но в крайна сметка тези, които даваме доводите, вижданията, това, което е необходимо, за да бъде прецизиран законът, се събрахме днес и започна тази работа. Идеята е колкото се може по-бързо да има резултат. Трябва да бъде защитен общественият интерес, но и индивидуалният интерес на всеки гражданин\", коментира Негенцова.                                                                                                                                                                                                                                                                                                                       ", "date": "2019.02.26", "title": "Ралица Негенцова: Няма да допуснем адвокатите да бъдат превърнати в доносници"}
{"url": "https://www.24chasa.bg/novini/article/7319125", "text": "„Атака” не влезе в Алианса на европейските консерватори и реформисти заради начина, по който беше предложена и има малък шанс това да се промени. Това коментира пред   евродепутатът от ВМРО Ангел Джамбазки. Той хвърли вината за това върху своя колега и партньор в листата през 2014 г. Николай Бареков. „Причината да не бъде приета „Атака” е начинът, по който беше предложена – нелепо и неумело от човека, който ги предложи, моят колега в ЕП Николай Бареков. Той буквално ги излъга – твърдеше, че ще ги приемат, че той е свършил работа и няма проблем. Не съобрази позиции, които е защитавала тази партия в годините назад, не подходи разумно и не направи предварителни разговори”, обясни националистът. По думите му най-важните групи при евроконсерваторите са полската и английската, а, с оглед руската политика през последните столетия, „трябва да помислиш кого предлагаш и как предлагаш” („Атака” призовава Крим да бъде признат за руски и санкциите да паднат – б.р.). Джамбазки подчерта, че не смята, че случилото се може да доведе до скандал в „Обединени патриоти”, защото лично е обяснил на Волен Сидеров вижданията си за това как може да стане приемането на „Атака” в европейското консервативно семейство. Евродепутатът подчерта, че гласоподавателите очакват Патриотите да са заедно за евровота и не би трябвало никой от целещите се в челните места на листите да се притеснява от вътрешни избори.", "date": "2019.02.26", "title": "Джамбазки: Бареков излъга „Атака” за евроконсерваторите"}
{"url": "https://www.24chasa.bg/novini/article/7319124", "text": "Парламентът ще обсъди в четвъртък промени в правилника на Народното събрание, предвижда седмичната проектопрограма. Предлага се депутатите да разгледат пет проекторешения за изменение на правилника, внесени съответно от \"БСП за България\", от ГЕРБ и от \"Обединени патриоти\", предава БТА. Част от промените са свързани с отсъствията на депутатите от пленарни заседания и сумите, които да се удържат от възнагражденията им. Едно от предложенията, внесено вчера от Христиан Митев и Валери Симеонов /\"Обединени патриоти\"/, предвижда при неоправдано отсъствие от три поредни или общо пет пленарни заседания за съответния месец на народния представител да се удържа месечното му възнаграждение. В края на миналата година от БСП са внесли предложение да се намали месечното възнаграждение на депутатите на 2 976 лева и да се изготви нов начин за определянето му. Данаил Кирилов от ГЕРБ предлага при неоправдано отсъствие на депутат от поименна проверка да се удържат 750 лева от месечното му възнаграждение. Предвижда се в четвъртък депутатите да обсъдят и годишния доклад на Комисията за защита на личните данни за 2018 г., законопроекта за преброяване на земеделските стопанства в България през 2020 г. на второ четене и Годишната работна програма на Народното събрание по въпросите на Европейския съюз (2019 г.). В седмичната проектопрограма е Годишният доклад за дейността на Националната здравноосигурителна каса за 2017 г. Включени са и изслушвания на трима министри - изслушване на министъра на икономиката относно инвестиции и перспективи за икономически растеж на българската икономика; на министъра на регионалното развитие и благоустройството относно напредъка по изграждането на автомагистрали и скоростни пътища в България; и на министъра на здравеопазването относно въвеждането на системата за верификация на лекарствените продукти в България. В петък е предвиден редовният парламентарен контрол. Очаквайте подробности.", "date": "2019.02.26", "title": "Парламентът ще обсъди промени в правилника, свързани с отсъствията от пленарна зала"}
{"url": "https://www.24chasa.bg/novini/article/7319272", "text": "Сръбското правителство, което засилва военната мощ на страната, отново въведе часове по отбрана и сигурност в гимназиите близо три десетилетия след като те бяха отменени, предаде Ройтерс, цитирана от БТА. Първите подобни уроци бяха организирани от лектори от министерството на отбраната в белградска гимназия, съобщи министерството. \"Занимаваме се с въпроси като системата за отбрана и сигурност на Сърбия, армията, за това как да станеш офицер, за химическата, биологичната, радиационната и ядрената отбрана\", посочва полковник Драган Стойчич, цитиран в съобщение на министерството. По време на комунистическия режим в бивша Югославия подобни часове бяха задължителни в училищата и университетите и включваха идеологическа пропаганда и основни умения за боравене с оръжие. След като Югославия се разпадна с кръвопролитни войни през 1991 г., Сърбия отмени военното обучение година по-късно, а от 2011 г. сложи край на задължителната военна служба. Миналия август президентът Александър Вучич намекна, че Сърбия може да върне задължителната военна служба, за да подобри бойната готовност на армията си. В бюджета си за 2019 г. Сърбия е отпуснала 907 милиона долара или 1,75 процента от брутния си вътрешен продукт за наброяващата 40 000 души армия спрямо 703 милиона долара през 2018 г. Страната също така подсили военновъздушните си сили с 10 изтребителя МИГ-29, дарени от Русия и Беларус, и с покупката на девет хеликоптера, произведени от Еърбъс. Вучич и министърът на отбраната Александър Вулин често говорят за осигуряване на още танкове, хеликоптери и бронетранспортьори от Русия.", "date": "2019.02.26", "title": "Сърбия върна часове по военна подготовка в гимназиите"}
{"url": "https://www.24chasa.bg/novini/article/7319315", "text": "Комисията по граждански свободи, правосъдие и вътрешни работи одобри с 48 гласа „за\", 1 „против\" и нито един „въздържал се\" споразумението, постигнато между Емил Радев, като докладчик на Европейския парламент, и Съвета относно нови правила, подобряващи достъпа до и използването на финансова информация за борба срещу сериозната престъпност. По-конкретно, споразумението позволява на компетентните власти достъп до централизираните банкови регистри на държавите-членки с цел борба срещу сериозната престъпност. В същото време обаче това не означава, че полицията ще може да гледа съдържанието на банковите сметки и транзакции. Освен това се въвежда задължение компетентните власти, като полицията например, да предоставят информация на звената за финансово разузнаване за предотвратяване и разследване на изпирането на пари, свързаните предикатни престъпления и финансирането на тероризма. Въвежда се и задължение за звената за финансово разузнаване да сътрудничат с компетентните власти и да им предоставят финансова информация или анализ, отново за борба срещу сериозната престъпност. Не на последно място, за първи път в европейското законодателство се въвежда правно основание за сътрудничество между звената за финансово разузнаване на различните държави-членки, така че те да обменят финансова информация за целите за борба срещу тероризма и организираната престъпност, свързана с тероризма. Според проучване на Евростат от 2017г., 95% от отговорилите считат тероризма и 93% от отговорилите считат организираната престъпност за важни предизвикателства пред европейската сигурност. Освен това 92% от отговорилите са съгласни, че националните власти трябва да обменят информация с властите на други държави-членки, за да се борят с тероризма и организираната престъпност по-ефективно. „Новата директива цели подобряване на практическото, ежедневно, сътрудничество между различните отговорни власти в името на борбата срещу сериозните престъпления и тероризма, нещо, за което Европейският парламент е настоявал многократно и което ще бъде отговор на притесненията на гражданите.\", коментира след гласуването Емил Радев, докладчик на досието. Той допълни, че постигнатото споразумение ще накара държавите-членки да споделят повече информация помежду си, което неминуемо ще доведе до повече разбити трансгранични организирани престъпни групи и предотвратени терористични атаки. Директивата трябва да бъде одобрена от Европейския парламент в пленарна зала, което се очаква да стане през месец април, и от Съвета преди да влезе в сила.", "date": "2019.02.26", "title": "Нови правила за достъп на властите до финансовата информация"}
{"url": "https://www.24chasa.bg/novini/article/7319316", "text": "Японската космическа агенция разпространи снимка от сондата \"Хаябуса 2\", на която се вижда точното място на кацането й върху астероида Рюгу миналата седмица, съобщи Би Би Си. Мястото на кацане е с по-блед цвят. Това може да се дължи на вдигнатия от двигателите на сондата материал или от изстреляния за целта 5-грамов патрон, предава БТА. \"Хаябуса 2\" кацна на Рюгу миналия петък, за да събере проба от повърхността му, която да бъде върната на Земята. След това апаратът се издигна на 20 километра над астероида. Снимката е още едно потвърждение, че кацането е минало по план. \"Хаябуса 2\" достигна астероида Рюгу през юни миналата година, след като измина 3,2 милиарда километра. Първоначално беше планирано сондата да се спусне на него през октомври. Кацането обаче беше отложено, тъй като се оказа, че повърхността е по-скалиста от очакваното.", "date": "2019.02.26", "title": "Сондата \"Хаябуса 2\" засне точното място, където кацна на астероида Рюгу (Видео)"}
{"url": "https://www.24chasa.bg/novini/article/7319347", "text": "Германският кандидат за ръководството на Европейската прокуратура Андрес Ритер похвали конкурентката си в надпреварата Лаура Кодруца Кьовеши по време на изслушване в Комисията по граждански свободи, правосъдие и вътрешни работи на Европейския парламент, съобщава в. \"Адевърул\". По време на изслушването Ритер беше попитан как вижда ситуацията на бившата ръководителка на румънската Национална дирекция за борба с корупцията (НДБК), която е \"силно атакувана и критикувана от политическото ръководство в Румъния\", предава БТА. Отговаряйки на въпроса, Ритер заяви, че е имал разследвания, в които са били замесени политици, но не е бил подложен на публичен натиск \"както на други места\". \"Това е ситуация, която засяга моята конкурентка, чест е да съм в един списък с г-жа Кьовеши, изпитвам пълно възхищение към смелостта и ангажираността й и трябва да кажа много ясно, че се чувствам поласкан да бъда редом с нея и да представя по този начин кандидатурата си\", заяви Ритер. Комисията по граждански свободи, правосъдие и вътрешни работи и Комисията по бюджетен контрол на Европейския парламент изслушват в момента тримата кандидатите за поста главен прокурор на Европейската прокуратура - французина Жан-Франсоа Бонер, румънката Лаура Кодруца Кьовеши и германския прокурор Андрес Ритер. Предвижда се тази вечер Комисията на ЕП по бюджетен контрол да определи своето становище след изслушванията. Утре Комисията по граждански свободи, правосъдие и вътрешни работи, като вземе предвид това становище, ще гласува в открито заседание кого от кандидатите подкрепя. Миналата седмица Съветът на ЕС постави на първо място френския претендент Жан-Франсоа Бонер, а второто място бе поделено между румънката Лаура Кьовеши и германския й съперник Андрес Ритер. Преди това професионалната комисия по подбора реши да постави на първо място Кьовеши.", "date": "2019.02.26", "title": "Кандидат за шеф на Европейската прокуратура похвали Кьовеши за смелостта"}
{"url": "https://www.24chasa.bg/novini/article/7319151", "text": "Доброволци обикалят къща по къща пловдивското село Брестник, за да събират пари за семейството на военен пилот с две деца и трето на път, което загуби дома си при пожар. Огънят тръгнал сутринта на 24 февруари и изпепелил двуетажната къща на фамилията, която Петър и Константина Димитрови строили в продължение на 3 години с 240 000 лв. кредит. В два магазина в селото са поставени кутии за дарения. Касичка е сложена и в супермаркет на съседния град Куклен. “Постигна ги голяма беда дни преди да се роди синът им. От цялата страна се обаждат с желание да помогнат”, каза кметицата на Брестник Елена Проданова. В администрацията ѝ е обособено място, където хората вече са донесли нови дрехи, уреди, мебели. Има дори детска количка за очакваното бебе. Бизнесмени от региона също се интересували какво могат да направят за семейството. Според Проданова съпрузите и децата им се нуждаят най-вече от средства. 2000 лева ще отпусне община “Родопи” на сесията си в четвъртък за пострадалата фамилия. Бедата се стоварила върху Петър и Константина Димитрови в неделя, докато били на масата с 10-годишната си дъщеричка и сестричката ѝ Божидара, която е на 18 месеца. “Беше към 10,15 ч. Тъкмо приключвахме със закуската и усетихме миризма на пластмаса и химикал Започнахме да се оглеждаме откъде идва. Жена ми забеляза пушек от комина. Хукнах да взема пожарогасителите от колите ни и ги изпръсках двата”, разказа пред “24 часа” бойният пилот от авиобаза Граф Игнатиево Петър Димитров. Съпругата му започнала да налива вода в кофи и ги изливала върху пламъците, като междувременно се обадила на 112. Според Димитров огнеборците са пристигнали бързо - на 7-ата минута. Осем екипа се впуснали да гасят, но не успели да спасят двуетажната сграда. “Най-вероятната причина за бедствието е техническа неизправност. Къщата е дървена, покривът - също, и пламъците бързо са я обхванали”, заяви говорителят на пловдивските пожарникари Цвятко Дешев. Самият пилот смята, че материалите във вътрешната изолация не са били импрегнирани за негоримост от фирмата изпълнител. В студените дни при повишаване на температурата в отоплителната система на сградата се е получила повреда. Петър и бременната Константина, чийто термин е 10 март, успели да си вземат само личните карти и чанта с дрехи Домът им обаче е изпепелен. Двамата се нанесли в него през август м.г., след като в продължение на 3 г. го строили. Теглили над 240 000 лева кредит, като ипотекирали къщата. Застраховали я за същата сумата. Не е ясно обаче колко пари и кога ще изплатят застрахователите. От разговорите с тях Димитров разбрал, че ще се приспадат фундаменти и оцелели части. В момента Димитрови са в апартамента на сестрата на Константина в Пловдив. Жилището обаче е двустайно и в него не могат да живеят 8 души. Командирът на авиобаза Граф Игнатиево, където работи Петър Димитров, е предложил да се настанят във ведомствено жилище в Брестник. Там се намират няколко блокчета на военните, които обаче не са в добро състояние, тъй като години не са поддържани. “Надяваме се в началото на следващата седмица да можем да се нанесем. В момента в апартамента тече ремонт, разпореден от командира на авиобазата. Мои колеги боядисват и разчистват”, обясни Петър Димитров. По заповед на командването на военновъздушните сили е изпратен призив до всички казарми в страната да подкрепят пострадалото семейство. Най-активни са в поделението на Димитров, където той служи вече 8 години. Колегите му го описват като изключително подготвен пилот на изтребител. Преди да бъде назначен в Граф Игнатиево, служил и 2 г. в Долна Митрополия. “Ще преминем и през това изпитание с помощта на толкова хора, които откликват. Важното е, че сме живи и здрави и децата ни са до нас. Чакаме с нетърпение да прегърнем третата си рожба”, казват Димитрови. Всеки, който желае да им помогне, може да дари средства в банковата сметка на Константина Емилова Димитрова: УниКредитБулбанк IBAN: BG05UNCR70001520697983 BIC UNCRBGSF", "date": "2019.02.26", "title": "Изгоря домът на боен пилот, доброволци събират пари да му помогнат (Обзор)"}
{"url": "https://www.24chasa.bg/novini/article/7319360", "text": "Берлинската зоологическа градина \"Тиерпарк\" съобщи, че бялото мече, което се роди неотдавна, е почти готово за среща с посетителите, предаде Асошиейтед прес, цитирана от БТА.  \"Тиерпарк\" публикува снимки на мечето заедно с майка му Тоня. Мечето се роди на 1 декември миналата година. То е женско и още няма име. Когато беше претеглено преди две седмици, тежеше 8,5 килограма. Директорът на зоопарка Андреас Книрим каза, че работниците, които полагат грижи за белите мечки, са доволни - мечето се развива добре и Тоня е грижовна майка. Тоня и дъщеря й вероятно ще излязат за първа среща с посетителите на зоопарка в откритата част на заграждението в средата на март. \"Тиерпарк\" и другата берлинска зоологическа градина имат едно и също ръководство. В другия зоопарк на Берлин преди около десет години живееше известният бял мечок Кнут.", "date": "2019.02.26", "title": "Бялото мече в берлинския \"Тиерпарк\"\nскоро ще се среща с посетители"}
{"url": "https://www.24chasa.bg/novini/article/7319359", "text": "Иранският президент Хасан Рохани не прие днес оставката на своя външен министър Мохамад Джавад Зариф. Така той застана зад видния си съюзник в средите на умерените срещу хардлайнерите в иранското ръководство, противопоставящи се едни на други заради ядрената сделка със Запада от 2015 г, предаде Ройтерс, цитирана от БТА. Зариф, който е учил в САЩ и е дипломат от кариерата, допринесе за сключване на споразумението, налагащо ограничения върху иранската ядрена програма в замяна на вдигане на санкциите срещу Иран. Вчера той обяви, че подава оставка, но не каза какви са мотивите му. Днес президентът Рохани използва Инстаграм, за да оповести решението си да не приеме оставката на Зариф, добавяйки тяхна обща снимка, на която двамата позират усмихнати и към която има хаштагове \"#Зариф с теб сме\" и \"#Зариф остава\" на фарси.", "date": "2019.02.26", "title": "Рохани не прие оставката на външния министър Зариф, пусна снимка с него в инстаграм"}
{"url": "https://www.24chasa.bg/novini/article/7319377", "text": "Екипи на жандармерията в окръг Бурса /Северозападна Турция/ са заловили кюлче обогатен алуминий и са задържали по случая девет души, съобщава турският телевизионен канал СиЕнЕн-тюрк, цитиран от БТА.  Екипите на жандармерията са предприели действия, след като установили, че обогатен алуминий, вкаран с фалшиви документи в Турция, ще бъде докаран в Бурса. При акция на път в района на Караджабей те са спрели три автомобила. При проверка на автомобилите било открито 3-килограмово цилиндрично кюлче обогатен алуминий. Представителите на жандармерията са задържали девет души, представени само с инициали, които се готвели да продадат обогатения алуминий. Източници са посочили, че обогатеният алуминий може да бъде използван от терористични организации за производство на атомна енергия, ракети и самоделни взривни устройства. Кюлчето на стойност над 2 милиона долара е изпратено за изследване в турския Институт за атомна енергия.", "date": "2019.02.26", "title": "Намериха кюлче обогатен алуминий в Северозападна Турция, задържаха 9-ма"}
{"url": "https://www.24chasa.bg/novini/article/7319121", "text": "Омбудсманът Мая Манолова осъди „Топлофикация София“ ЕАД за отказа на изпълнителния директор на дружеството да предостави информация по Закон за достъп до обществена информация (ЗДОИ), съобщиха от пресцентъра на обществения защитник. Съдебната сага на омбудсмана с „Топлофикация София“ продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за близо 15 млн. лева чрез започнати дела срещу 21 хиляди столичани. В тези производства дружеството е поскало минимум 300 лева пред съда, 350 лева пред частен съдебен изпълнител и 300 лева по исково производство. С Решение № 1149 от 25 февруари 2019 г. Административен съд София –град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана. Решението е окончателно и не подлежи на обжалване. През 2018 г. съдът отмени „мълчаливия отказ“ на изпълнителния директор на „Топлофикация София“ ЕАД, като преписката бе върната за произнасяне. Последва решение на столичното топлофикационно дружество, в което отново изпълнителния директор отказа да предостави исканата обществена информация. Ето и предисторията: На 7 октомври 2016 г. общественият защитник поиска отговор на десет въпроса по Закона за достъп до обществена информация. В рамките на 14-дневния срок омбудсманът не получи изрично решение съгласно законовите изисквания. Вместо това, от „Топлофикация София“ ЕАД изразиха писмено становище, в което се твърди, че поисканата информация и субекти не попадат в приложното поле на ЗДОИ.  В жалбата си до Административния съд Мая Манолова подчерта, че „топлофикационното дружество е в кръга на задължените субекти съгласно ЗДОИ, тъй като представлява публичноправна организация по смисъла на закона“. Освен това тя е категорична, че „исканата информация е „обществена“ по смисъла на ЗДОИ; не са спазени изискванията за форма на отказа; исканата информация не съдържа търговска тайна; налице е надделяващ обществен интерес“. Омбудсманът поиска от монополното дружество информация по ЗДОИ след като Конституционният съд отхвърли искането за противоконституционност на разпоредби в Гражданския процесуален кодекс и Данъчно-осигурителния процесуален кодекс. Става дума именно за т.нар. „юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР.", "date": "2019.02.26", "title": "Омбудсманът Мая Манолова осъди „Топлофикация София“"}
{"url": "https://www.24chasa.bg/novini/article/7319109", "text": "Московският окръжен военен съд осъди на 22 години затвор при строг режим бившия началник на отдел на оперативното управление на Центъра за информационна сигурност на Федералната служба за сигурност (ФСС) Сергей Михайлов и на 14 години затвор началника на отдела за компютърни инциденти на \"Лабораторията на Касперски\" Руслан Стоянов по чл.275 на НК на Русия - \"Държавна измяна\", предадоха ТАСС и Ройтерс. С решение на съда на подсъдимите бе наложена глоба. На Михайлов в размер на 400 000 рубли, а на Стоянов - 150 000 рубли. Освен това те са лишени от звания и държавни награди, предава БТА. Съдът огласи само окончателните присъди, защото наказателното дело протичаше при закрити врата. Двамата бяха признати за виновни в предаване на секретна информация на чужда държава. Според следователите обвиняемите са предавали на САЩ сведения, представляващи държавна тайна. За ареста им се разбра през януари 2017 г.", "date": "2019.02.26", "title": "Русия осъди на 22 години затвор двама киберспециалисти за държавна измяна"}
{"url": "https://www.24chasa.bg/novini/article/7319022", "text": "Европейските ценности са в основата на най-големите постижения на Европа. Всички ние сме изправени пред предизвикателството тези ценности да бъдат отстоявани и съхранени. Това каза председателят на парламента Цвета Караянчева, която откри кръгла маса на тема \"Има ли криза на европейските ценности?\". В дискусията участваха представители на академичните среди в България, изследователи и депутати от различни парламентарни групи. Основните тези на участниците в дискусията бяха фокусирани върху данни от изследването на Петата вълна на Европейското изследване на ценностите (European Values Study - EVS), което дава поглед към идеите, вярванията, предпочитанията и нагласите на гражданите от цяла Европа. Пред участниците в дискусията Цвета Караянчева изтъкна, че думата криза неизменно присъства в ежедневието на европейските граждани.\"Често кризите се преекспонират и хиперболизират. Катастрофичните прогнози са пречка за гражданите да изградят трезва и обективна преценка за реалността. Кризите будят тревога за бъдещето на ЕС\", каза тя и изтъкна, че европейците са изправени пред необходимостта от дебат за европейските ценности. Цвета Караянчева подчерта, че резултатите от Европейското изследване на ценностите са изключително полезен, емпиричен реурс. Въведението в дискусията направи почетния професор на Нов Български университет и преподавател на много от участниците във форума проф. Георги Котев. Според него ЕС няма да се разпадне, защото в основата на неговото създаване са фундаменталните европейски ценности, някои от които са станали универсални. По думите му ЕС е политическо обединение, което по своя характер е \"хибридно\". \"Националните държави, които са проливали реки от кръв за своя суверенитет, доброволно отстъпват част от него\", коментира проф.Котев членството на националните държави в ЕС. Доц.Антоний Гълъбов, който е част от екипа на изследването на европейските ценности подчерта, че да бъдеш патриот и да бъдеш европеец вече не е едно и също нещо. По думите му се получава пукнатина - между разбирането за това да си патриот и разбирането за това да си европеец. Според него става дума за усещане за затваряне и капсулиране, оттегляне, загуба на доверие към публични институции и оттам нарастване на страха от чужденци и всичко, което е извън собственото семейство. Доц.Румяна Коларова допълни като изтъкна, че това е общоевропейска тенденция. По думите й България догонва в това отношение тенденции, които се проявяват в много по-силна степен. \"Не само в света, но и в Европа, демокрацията е в отстъпление. В рамките на нашите демокрации има ерозия на нагласи, за които се счита, че са в основата на всеки демократичен режим\", обясни доц.Коларова. Според нея е положителна тенденция у нас фактът, че настъплението на радикален национализъм става по-бавно. По думите й е положителен и фактът, че ние догонваме европейците по отношение на защитата на публичните норми. Председателят на ПГ на ГЕРБ Цветан Цветанов бе категоричен, че за тези десет години имаме позитивния тренд в отношението към ЕС като ценност, който безспорно се запазва и повишава. \"Нека да имаме предвид, че тези 10 години Европа е много по-различна, няма това спокойствие\", коментира той. По думите му през последните три години Европа е подложена на сериозна хибридна атака. Той изтъкна, че след конфликтите в Близкия Изток и случилото се с Европа през 2015 г. Националпопулистки течения изградиха антиевропейското говорене с антиевропейското позициониране на медии и политически партии.", "date": "2019.02.26", "title": "Караянчева: Европейските ценности са в основата на най-големите постижения на Европа"}
{"url": "https://www.24chasa.bg/novini/article/7319021", "text": "Не е открито взривно вещество в района на жп гарата и автогарата в Ловеч, който  , съобщиха за БТА от областната дирекция на МВР. Продължава установяването на самоличността на мъжа, подал сигнала. Служителите на полицията са се оттеглили, жп гарата и автогарата продължават нормално да работят и изпълняват графика на влаковете и автобусите.", "date": "2019.02.26", "title": "Не откриха бомба в района на жп гарата и автогарата в Ловеч"}
{"url": "https://www.24chasa.bg/novini/article/7318886", "text": "При проверки на територията на държавното горско стопанство „Добрич” е разкрита незаконната сеч на общо 9,5 куб. м дърва за огрев – съобщават от Североизточното държавно предприятие. Дървесината е конфискувана, а горските стражари са съставили 10 акта. Задържано е моторно превозно средство, използвано за пренасянето на дървата за огрев. През изминалата седмица на територията на всички 13 горски и 5 ловни стопанства към Североизточно държавно предприятие са извършени общо 900 проверки. 259 от тях са на обекти за добив на дървесина, 248 – на превозни средства, а 393 – на физически лица, 309 от които са ловци.", "date": "2019.02.26", "title": "10 акта за незаконна сеч в горите край Добрич"}
{"url": "https://www.24chasa.bg/novini/article/7318858", "text": "Три месеца преди изборите за ректор на Великотърновския университет \"Св. св. Кирил и Методий\" битката се ожесточава и вече публично е заявена кандидатурата на проф. Венка Кутева за поста. Депутат и трима декани се обявиха срещу настоящото ръководство с обвинения в задкулисно управление и нанасяне на финансови щети на висшето училище. Те посочиха един сред тях - деканката на Педагогическия факултет за човекът, който има силите да обедини академичната общност, за да може ВТУ да върне авторитета си. Като пример за лошото управление депутатът от \"Обединени патриоти\" доц.Милен Михов, който бе помощник-ректор, посочи одитен доклад на Министерството на образованието от края на 2017 година. В документа се посочва, че по нереализирания проект за 3,8 милиона лева за видеонаблюдение на ВТУ ректорът проф. Христо Бонджолов е разплатил няколкостотин хиляди лева без подписани протоколи за свършена работа и в нарушение на Закона за обществените поръчки. \"319 хил. лв. са изразходвани по този договор без никакво оправдание\", заяви доц.Михов. Друго нарушение, посочено в одитния доклад, е плащането на 125 хил.лв. за външни юридически услуги без провеждането на обществена поръчка. \"В момента в университета цари страх и безпаричие\", заяви деканът на факултета по математика и информатика проф.Мирослав Гълъбов. Ректорът на ВТУ проф.Христо Бонджолов отрече обвиненията. \"Когато поех ръководството на университета, наследих дълг от над 6 млн.лева и учебното заведение бе доведено буквално до фалит. Над 5 млн.лева от тях вече са разплатени, остават около 500 000 лева\", обясни той. Допълни, че изпълнението на крупния проект за видеонаблюдение продължава, макар фирмата да е уведомила, че по обективни причини, не са били в състояние да продължат дейностите по договора. \"Уверяват, че ще направят всичко възможно, за да продължат инвестициите по проекта. Екип от специалисти идваха миналата седмица, обиколихме обектите. Задължението ни по него е в размер на 600 000 лв. Ние сме превели половината в началото, публично с документи, тези средства са за разработката на софтуера\", продължи проф. Бонджолов. Във връзка с платените адвокатски хонорари той уточни, че сумата е за трима юристи и е изплатена за 2 години. \"Ние сме вкарани в един капан от хората, които предизвикаха фалита на университетат и строителните фирми, с които са работили. По Коледа имахме 4-ти поред запор на сметките. Без сериозни адвокати, които да се занимават с тези дела, няма как да функционираме. Не сме наели една адвокатска кантора, на която да плащаме, а трима различни адвокати и хонорарът им е минимален\", каза проф.Бонджолов. Одитният доклад е бил изпратен от министъра на образованието за проверка в Районната прокуратура във Велико Търново. Оттам казаха, че проверката не е констатирала закононарушения и е прекратена с отказ за образуване на досъдебно производство.", "date": "2019.02.26", "title": "Заваляха обвинения в битката за ректор на Великотърновския университет"}
{"url": "https://www.24chasa.bg/novini/article/7318931", "text": "Германската полиция се опитва да помогне на разсеян мъж, който по-рано през месеца е забравил във влак ваза, изваяна от Пабло Пикасо, предаде ДПА, цитирана от БТА.  \"Убедени сме на 100 процента, че вазата е негова собственост\", се посочва в полицейския доклад. Седемдесет и шест годишният мъж, чието име не споменава, е пътувал с железопътен транспорт от Касел за Дюселдорф на 15 февруари. Сменяйки влаковете в Хам, разсеяният пътник е забравил чантата си, \"приютила\" керамичното изделие. Вазата с височина 26 сантиметра датира от 1953 г. и е от серията \"Сова\" на Пикасо. Според собственика й стойността й е минимум 10 000 евро. От полицейския доклад не става ясно защо мъжът е пътувал с керамичното изделие, нито как се е сдобил с него. Разсеяният собственик е подал сигнал за загубата непосредствено след като е слязъл от влака, но чантата с вазата вече била \"отпътувала\".", "date": "2019.02.26", "title": "Германската полиция издирва ваза от Пикасо, забравена във влак"}
{"url": "https://www.24chasa.bg/novini/article/7318942", "text": "Кметът на София Йорданка Фандъкова и министърът на транспорта, информационните технологии и съобщенията Росен Желязков ще направят инспекция на строителството на третия лъч на метрото, където приключи изграждането на метротунела с помощта на специалната тунелопробивната машина. Това съобщиха от столичната община. Проверката ще се състои утре, от 12.00 ч., на кръстовището на бул.\"Евлоги и Христо Георгиеви\" и бул. \"Янко Сакъзов\" /срещу Малък градски театър зад канала\"/. Изграден е 8 км метротунел и преобладаващата част от конструкциите на метростанциите в участъка от третия лъч. В момента се изграждат два от четирите етапа на третата линия на метрото в София - \"Бул.Владимир Вазов\" - бул. \"Евлоги и Христо Георгиеви\" - Орлов мост - НДК - ж.к. \"Красно село\" - ж.к. \"Овча купел\", с дължина 12 км и 12 метростанции, включени в Оперативна програма \"Транспорт и транспортна инфраструктура\" 2014-2020 г.", "date": "2019.02.26", "title": "Фандъкова и министър Желязков ще проверят строителството на третия лъч на метрото"}
{"url": "https://www.24chasa.bg/novini/article/7318976", "text": "Президентът на САЩ Доналд Тръмп пристигна днес във виетнамската столица Ханой за втората си среща със севернокорейския лидер Ким Чен-ун, предаде Асошиейтед прес. Тръмп излетя вчера от Вашингтон с президентския самолет \"Еър Форс 1\" и пристигна днес в Ханой, след като самолетът му направи спирания в Англия и Катар за презареждане на гориво, предава БТА. Лидерът на КНДР Ким Чен-ун пристигна рано тази сутрин във виетнамската столица, след като пътува с влак през Китай до китайско-виетнамската граница и с брониран автомобил от границата до Ханой. Тръмп и Ким ще вечерят заедно утре вечер, а за четвъртък са планирани преговори по въпросите на севернокорейската денуклеаризация и развитието на отношенията между САЩ и Северна Корея.               ", "date": "2019.02.26", "title": "И Тръмп пристигна в Ханой за срещата си с Ким Чен Ун"}
{"url": "https://www.24chasa.bg/novini/article/7318979", "text": "На 27 февруари, сряда, от 16.30 часа държавният глава Румен Радев ще участва в церемонията по връчване на наградите на Българската асоциация по информационни технологии (БАИТ) за 2018 г. Това съобщиха от прессекретариата на президентството. Президентът ще отличи победителя в категорията за специален принос в развитието на информационните и комуникационни технологии в България. Наградите на БАИТ за 2018 г. се провеждат под патронажа на държавния глава Румен Радев. Отличията се присъждат на личности, компании и институции в 11 различни категории. Церемонията ще се състои в зала „София“ на Световния търговски център „Интерпред“.", "date": "2019.02.26", "title": "Румен Радев ще награди победител в конкурс на Българската асоциация по информационни технологии"}
{"url": "https://www.24chasa.bg/novini/article/7318981", "text": "Главният равин на Аржентина Габриел Давидович е бил тежко ранен вчера от неизвестни лица, проникнали в дома му в Буенос Айрес, предаде Франс прес. Агенцията се позовава на съобщение на Асоциацията за взаимопомощ на евреите в Аржентина. Равинът и съпругата му били сами у дома при нахлуването на седмина нападатели. \"Знаем, че сте равинът на Асоциацията на аржентинските евреи\", казали нападателите, а след това откраднали пари и лични вещи и избягали, предаде БТА. \"Въпреки че равин Давидович не им оказал никаква съпротива при извършването на кражбата, те го повалили на пода и му счупили девет ребра\", заяви председателят на Организацията на еврейските институции в Аржентина Хорхе Кнобловиц, според когото става дума за проява на антисемитизъм. Аржентинските власти започнаха разследване за идентифициране на нападателите. Атаката срещу главния равин Габриел Давидович бе извършена непосредствено след оскверняването този уикенд на девет гроба в еврейското гробище в аржентинската провинция Сан Луис. В Аржентина живее втората по численост еврейска общност на американския континент след тази в Съединените щати. Сега тя наброява 190 000 души. За сравнение: преди 20 години евреите в Аржентина са били 300 000, но заради икономическата криза от 2001 г. много от тях са напуснали страната.", "date": "2019.02.26", "title": "Раниха тежко главния равин на Аржентина при нападение в дома му"}
{"url": "https://www.24chasa.bg/novini/article/7318997", "text": "Разрушителят Gravely на военноморските сили на САЩ е влязъл в Балтийско море, съобщава „Интерфакс“, цитирана от . Корабът може да носи на борда си до 56 ракети „Томахоук“ с обсег на действие 1600 км и има противоракетна система „Иджис“. Плава на изток по крайбрежието на Германия. Това е второ за 2019 година влизане на Gravely в Балтийско море.", "date": "2019.02.26", "title": "Американски разрушител влезе в Балтийско море"}
{"url": "https://www.24chasa.bg/novini/article/7318993", "text": "Британската министър-председателка Тереза Мей обяви днес пред депутатите, че им оставя възможността да отложат датата на Брекзит за \"кратък и ограничен период\", ако отхвърлят нейното споразумение за излизане от ЕС и откажат страната да се оттегли от общността без сделка, предаде Франс прес. Мей повтори, че тя лично е против такова отлагане и подчерта, че то не може да продължи след юни, тъй като в противен случай Обединеното кралство ще трябва да участва в изборите за Европейски парламент в края на май. Министър-председателката каза, че възнамерява да действа в три етапа, предаде БТА. Най-напред, до 12 март ще представи на депутатите променен вариант на споразумението за развод, което подписа с Брюксел в края на ноември и което парламентът отхвърли с голямо мнозинство в средата на януари. Ако на 13 март новият вариант бъде отхвърлен, тя ще поиска депутатите да кажат дали искат да напуснат ЕС без споразумение. Ако откажат, тогава на 14 март тя ще внесе предложение, с което ще пита депутатите дали искат кратко и ограничено удължаване на преговорите по член 50 от Лисабонския договор, който даде началото на процеса по излизане от ЕС преди почти 2 години. \"Аз лично съм против удължаване на член 50. Нашата приоритетна цел трябва да е да работим за споразумение и да напуснем на 29 март\" ЕС, подчерта Мей. Тя обаче добави, че иска да отговори на безпокойството на депутатите от наближаващия краен срок. Много от министрите в кабинета й през последните дни заплашиха да подадат оставка, ако се стигне до напускане на ЕС без сделка. Мей каза пред депутатите, че в преговорите с ЕС има \"добър напредък\" и тя се опитва да постигне промени в текста за предпазния механизъм, за да се гарантира отворена граница с Ирландия. Тереза Мей подчерта изрично, че Великобритания ще напусне на 29 март без сделка, само ако е налице категоричното съгласие на Камарата на общините по този въпрос, предаде Ройтерс. Днес Мей каза, че всяко удължаване на преговорния процес за Брекзит няма да отстрани варианта за напускане без сделка, а само ще направи \"ръба на скалата много по-остър\" за няколко месеца. Според Бет Ригби - зам.-политически редактор на телевизионния канал \"Скай нюз\", цитирана от ТАСС, днешното изявление на Мей е съществена промяна в политическата й позиция в посока обединение с крилото на привържениците на евроинтеграцията в Консервативната партия. Водещата на политическо предаване в \"Скай нюз\" Софи Ридж, каза, че днешното предложение на Мей фактически означава, че вариантът за излизане на Обединеното кралство от ЕС в планирания срок (на 29 март) сега е \"изключително малко вероятно\".", "date": "2019.02.26", "title": "Мей към депутатите: Можем да отложим за кратко Брекзит, ако отхвърлите споразумението"}
{"url": "https://www.24chasa.bg/novini/article/7319031", "text": "Сара Даниус - първата жена постоянен секретар на Шведската академия, която присъжда Нобеловата награда за литература, я напусна, след като постигна споразумение с колегите си, съобщава БТА. Даниус се оттегли от ръководния си пост още през април миналата година след скандала за сексуален тормоз и обвиненията за конфликт на интереси, които я разтърсиха. Заради проблемите академията отмени Нобеловата награда за литература за миналата година. Уставът й пък беше променен, така че членовете й, които се избират пожизнено, вече да могат да се оттеглят по собствено желание. Сара Даниус е специалист по история на литературата и преподавател в Стокхолмския университет. През 2015 г. тя стана първата жена, заела пожизнения пост постоянен секретар на Шведската академия. Скандалите в Шведската академия започнаха след обвиненията срещу съпруга на един от нейните членове - Катарина Фростенсон. Жан-Клод Арно - основна фигура в шведския културен живот, беше осъден на две години затвор за изнасилване, а много жени го обвиниха в сексуален тормоз. Разкрити бяха и негови финансови злоупотреби.", "date": "2019.02.26", "title": "Сара Даниус напусна ръководния си пост в Шведската академия"}
{"url": "https://www.24chasa.bg/novini/article/7319029", "text": "Великобритания трябва да преустанови управлението си върху стратегически важните острови Чагос в Индийския океан \"възможно най-бързо\", постанови вчера Международният съд на ООН, като отговори на исканията на група изселени местни жители, предадоха ДПА и Асошиейтед прес. Продължаващото десетилетия британско управление на архипелага нарушава правото за самоопределение и островите трябва да бъдат върнати на Мавриций, гласи решението на съда. Според съдебното постановление британското управление над островите представлява \"незаконен акт с продължителен характер\". Според консултативното мнение на съда, което не е задължително, Великобритания незаконно е разделила островите Чагос от Мавриций, от който са били част, преди обявяването на неговата независимост в края на 60-те години. Мнението на съда обаче има тежест, защото идва от висшата съдебна инстанция на ООН и може да окаже силен натиск срещу Великобритания да действа. Въпросът бе поставен пред съда от Общото събрание на ООН. Решението на съда беше подкрепено от 13 съдии от общо 14, предаде БТА. Съдът беше сезиран да постанови дали разделянето на островите Чагос от тогавашната британска колония Мавриций през 1965 г., три години преди той да получи независимост, е било законно. Съдиите постановиха, че териториалната цялост на Мавриций е била нарушена, и че деколонизацията не е била пълна. От 1966 г. насам Великобритания дава под наем най-големия остров от архипелага Чагос - остров Диего Гарсия - на САЩ, които имат важна военна база там. Населението на острова от близо 1500 души беше принудено да се изсели, след като САЩ изградиха военновъздушната си база в началото на 70-те години. Много от бившите жители на островите Чагос се установиха във Великобритания и подаваха искове пред британски съдилища да се върнат на островите. В момента архипелагът е Британска индоокеанска територия. Великобритания е изплатила компенсации на бившите му жители, но според съда Лондон трябва да направи повече. Британското правителство реагира на съдебното решение като заяви, че \"внимателно\" ще го проучи, подчертавайки, че становището на съда е \"консултативно мнение, а не съдебно решение\".", "date": "2019.02.26", "title": "ООН: Великобритания да предаде контрола над островите Чагос"}
{"url": "https://www.24chasa.bg/novini/article/7319034", "text": "Психично болен мъж от София беше отведен в ареста на Второ РПУ, след като буйства в продължение на часове в квартал \"Банишора\". На място са били изпратени екипи на \"Спешна помощ\" и няколко патрулни автомобила. За да бъде задържан, са били използвани и помощни средства от служителите, обясни министър Младен Маринов: \"Лицето е настанено в полицейско подразделение. Осигурена му е лекарска грижа. Лицето е било в неадекватно състояние, агресивен. Наложило се е използване на помощни средства от полицейските служители, но случаят е решен\". По информация на  , психично болният мъж е настанен в ареста на полицейското управление след отказ да бъде изпратен в лечебно заведение.", "date": "2019.02.26", "title": "Арестуваха психично болен, буйствал няколко часа в столичен квартал"}
{"url": "https://www.24chasa.bg/novini/article/7319002", "text": "От 15 часа до края на работния ден на 27 февруари, сряда, гишетата „Регистрация и отчет на ППС и собствениците им“ в звената на „Пътна полиция“ в цялата страна няма да предоставят услуги на граждани, съобщиха от МВР. Причината е извършване на промени, свързани с инсталирането на нов софтуер. Пътна полиция поднася извинения на гражданите за евентуално причинени неудобства.", "date": "2019.02.26", "title": "Утре след 15 ч. гишетата за регистрация на ППС в цялата страна няма да работят"}
{"url": "https://www.24chasa.bg/novini/article/7319039", "text": "Адвокат Мартин Апостолов, който беше арестуван покрай разследванията за фалита на КТБ, излиза на свобода срещу 100 000 лева парична гаранция, реши спецапелативният съд. Заедно с още двама души, Апостолов е обвинен в пране на пари в особено големи размери. Георги Запрянов и Здравко Босаков обаче остават в ареста. На заседанието в спецсъда лично се яви председателят на софийската адвокатска колегия Ивайло Данов. Решението на съда е окончателно.", "date": "2019.02.26", "title": "Адвокат Мартин Апостолов излиза на свобода срещу 100 000 лева"}
{"url": "https://www.24chasa.bg/novini/article/7319042", "text": "Съдийската колегия на Висшия съдебен съвет (ВСС) ще решава на 12 март как да накаже съдията от Софийския градски съд Мирослава Тодорова. Тя бе изправена на дисциплинарен съд през 2016 г. по искане на инспектората за системни забавяния. Днес трима съдебни кадровици с докладчик Красимир Шекерджиев са предложили на колегите си Тодорова да бъде наказана с намаляване на заплатата с 10% за шест месеца, разказаха запознати. Това наказание обаче не било възприето. Шефът на Върховния административен съд Георги Чолаков поискал по-тежка санкция за Тодорова. Кадровиците са обсъждали наказания за нея като понижаване в ранг или в длъжност. Според Закона за съдебната власт, когато по време на заседание членовете на ВСС поискат по-тежко наказание, тогава се дава възможност на засегнатия магистрат да изложи писмени обяснения или да бъде изслушан. Заради това Тодорова има срок до 12 март. През 2016 г.  съдебните ревизорите провериха всички дела на съдийката, когато тя като наказана за други провинения правораздаваше в Софийския районен съд. Преди това инспекторите получиха сигнал срещу Тодорова от главния прокурор Сотир Цацаров във връзка с искане на прокуратурата за разкриване на банкова тайна. Делото било по реда на Закона за кредитните институции. Съдът е длъжен да го реши за 24 ч. Искането на прокуратурата постъпило на 21 ноември 2015 г., а Тодорова се е произнесла на 17 декември с.г.", "date": "2019.02.26", "title": "Кадровици искат понижение за съдия Мирослава Тодорова"}
{"url": "https://www.24chasa.bg/novini/article/7319061", "text": "Министерството на отбраната и авиобазата \"Граф Игнатиево\" организират дарителска кампания в подкрепа на семейството на капитан Петър Димитров от изтребителната авиационна ескадрила на авиобазата, съобщиха от военното ведомство. Към нея са се присъединили военнослужещи от ВВС. В момента се извършва ремонт на ведомствено жилище в района на авиобазата, за да може в петък многодетното семейство на офицера да се настани. Военнослужещи събират и доброволни финансови средства, за да подпомогнат младите хора в този труден момент, се посочва в съобщението. С лични средства днес в дарителската кампания са се включили министърът на отбраната Красимир Каракачанов, заместник-министрите на отбраната Атанас Запрянов и Анатолий Великов и членовете на политическия кабинет. Началникът на отбраната генерал Андрей Боцев, заместник-началниците на отбраната - вицеадмирал Емил Ефтимов и генерал-лейтенант Димитър Илиев, и постоянният секретар на отбраната Антон Ластарджиев също са дарили средства за кампанията. Семейството на младия пилот капитан Петър Димитров е останало без дом, след като пожар е унищожил къщата и цялото им имущество в с. Брестник, община Родопи, на 24 февруари 2019 година. Младото семейство има две малки деца - дъщеря на 10 г., момиченце на година и половина, и очаква раждането на третото си дете през март. Освен личните си документи двамата родители не са успели да спасят нищо от вещите в горящата къща. От МО се обръщат с призив към всички военнослужещи и граждани да се включат в дарителската кампания в помощ на семейство Димитрови. Финансовите средства могат да бъдат изпращани по банкова сметка, публикувана на сайта на МО.", "date": "2019.02.26", "title": "Военното министерство прави дарителска кампания за пилота с изгорелия дом"}
{"url": "https://www.24chasa.bg/novini/article/7318673", "text": "Мъж, който прекара 39 години в калифорнийски затвор заради двойно убийство, но впоследствие се оказа невинен, ще получи 21 милиона долара обезщетение, предаде Франс прес, цитирана от БТА.  Крейг Коули винаги е твърдял, че е невинен, но през 1978 г. беше признат за виновен по обвинения в убийството на бившата му приятелка, 24-годишната Ронда и 4-годишния й син Доналд. Две години по-късно Коули, който е ветеран от войната във Виетнам, получи доживотна присъда без възможност за освобождаване. Той трябваше да изчака почти 40 години, за да бъде освободен. Коули беше помилван от губернатора на Калифорния, след като ДНК експертиза доказа невинността му. Днес той е на 71 години. Коули постигна споразумение с властите в Сими вали, Калифорния, в съответствие с което ще получи 21 милиона долара обезщетение. \"Макар че никаква сума не може да компенсира преживяното от Коули, това споразумение е добро решение за него и нашата общност - отбелязаха властите. - Цената на евентуален съдебен процес щеше да е астрономична.\" Крейг Коули е бил осъден въз основа на показанията на съсед, уверил, че видял автомобила му да напуска местопрестъплението. Двете жертви са открити мъртви в леглата си, като младата жена е била бита, изнасилена и удушена, а синът й - удушен.", "date": "2019.02.26", "title": "Невинен прекара 39 години зад решетките, ще получи 21 млн долара обезщетение"}
{"url": "https://www.24chasa.bg/novini/article/7318626", "text": "Двата моста над река Искър в община Червен бряг, които създаваха проблеми, вече са пуснати в експлоатация. Това съобщи за БТА инж.Данаил Вълов - кмет на община Червен бряг. Той уточни, че мостът при Горник предстои да бъде приет от държавна комисия, но е с подписани документи от изпълнителите и техническия надзор и пропуска трафика еднопосочно, със светофар. Товароносимостта му е до 5 тона. Изграденият временен мост при Чомаковци има товароносимост до 20 тона и също е отворен за превозните средства, като община Червен бряг е поела ангажимент да го поддържа при зимни условия, добави инж.Вълов. Предстои до дни Общината да докара от Панагюрище специализиран кран за този мост, защото, ако реката има високи води, той трябва да бъде отворен с помощта на крана, поясни той. За да не се допускат нарушения, на двата моста е въведено денонощно видеонаблюдение, което се следи в сградата на Общината и в Районното управление на МВР. Вече са засечени нарушители. Три ТИР-а са нарушили правилата на моста при Чомаковци, а при Горник има няколко случая, когато видеокамерите са регистрирали преминаване на МПС на червен светофар. Чрез наблюдението бързо се идентифицират нарушителите и те ще бъдат санкционирани, каза инж.Вълов. Кметът на Червен бряг изрази притеснение за хода на строително-монтажните работи за изграждане на постоянния мост при Чомаковци, за което са отговорни от АПИ. Срокът за изпълнение е бил удължаван веднъж, но инж. Вълов има опасения, че и новият срок няма да бъде спазен.", "date": "2019.02.26", "title": "Двата проблемни моста над Искър в община Червен бряг вече са пуснати в експлоатация"}
{"url": "https://www.24chasa.bg/novini/article/7318610", "text": "Изявлението на министъра на външните работи на Русия Сергей Лавров, че Русия ще изгради газопровода \"Турски поток\" през Европа само ако получи ясни гаранции от Брюксел, че проектът няма да бъде спрян като \"Южен поток\", поставя под въпрос оценките на сръбски официални лица, че неговото изграждане в Сърбия би могло да започне в края на март или началото на април. В началото на февруари Александър Антич, министър на минната промишленост и енергетиката, и Душан Баятович, директор на държавното предприятие \"Сърбиягаз\", заявиха, че очакват дейностите по изграждането на \"Турски поток\" през Сърбия да започнат в края на март или началото на април. С оглед на това, че до този срок не остава много време, а Европейската комисия не е дала \"зелена светлина\" за изпълнението на проекта, се поставя въпросът дали сръбските официални лица са преценили правилно кога тези дейности могат да стартират и дали изобщо ще ги има. Експертната общност смята, че работите може да започнат до зададения срок само в случай, че Сърбия сама, със собствени средства започне да строи национален газопровод, който след това, ако \"Турски поток\" в Сърбия се осъществи, би могъл да стане негова съставна част. Експертът за чуждестранни инвестиции Махмуд Бушатлия смята, че изявленията на Антич и Баятович са дадени за дневни политически цели, както обикновено става в Сърбия, но това не означава, че дейностите не могат да започнат по времето, когато е обявено, ако Сърбия има достатъчно средства за това. Съвсем ясно е, че не може да се очаква, че Европейският съюз няма да спазва правилата, които е предписал на своя територия, докато евентуално не вземе решение да ги смени. Поради това официално бе стопирано изграждането на \"Южен поток\", тъй като собственикът на газопровода едновременно бе и продавач на газ. В интерес на истината, това не е вярно, тъй като \"Южен поток\" трябваше да се строи от много компании, повечето от които от страни от Европейския съюз, но те нямаха достатъчно сили да се преборят за реализиране на проекта, което бе успешно направено за изграждането на газопровода \"Северен поток\". Очевидно е, че Москва този път очаква от своите партньори и те самите по-активно да се включат в борбата за изграждането на общия проект, изтъкна нашият събеседник. Той добавя, че в конкретния случай Сърбия може да направи това, което вече предприе България. Българите започнаха да градят по трасето на \"Турски поток\" национален газопровод, който може да стане негова част, ако проектът бъде одобрен.С други думи, ако Сърбия има достатъчно средства сама да изгради газопрвод през своя територия, по замисленото трасе на \"Турски поток\", никакви решения на Европейсския съюз не могат да спрат това, изтъква Бушатлия. С неговото мнение е съгласен съветникът по въпросите на приватизацията Бранко Павлович. Изявлението на Лавров трябва да се разглежда като желание на Москва да се окаже натиск върху България да поиска открито от Европейския съюз проектът \"Турски поток\" да бъде одобрен и реализиран. Това означава, че Сърбия трябва да изчака и да види докъде ще се върви с изграждането на газопровода през територията на България. Ако България го изгради, това трябва да направи и Сърбия при условие, че са осигурени достаъчно пари за тези цели, изтъква Павлович. Жители на село в околностите на град Тител информираха редакцията на \"Данас\", че неотдавна \"неизвестни работници\", които пристигнали с \"черни джипове\", \"отбелязвали нещо\" на техните имоти, при което нанесли щети на земята и провалили селскостопанското производство на нея. \"Не знаем кой направи това и защо. Иначе отбелязаната част от терена се намира на трасето на \"Южен поток\", затова се съмняваме, че отбелязването е било направено за нуждите на \"Турски поток\" . Нямаме нищо против неговото изграждане, само искаме отговорните държавни органи да ни информират, когато правят нещо на нашата земя и да ни компенсират за нанесените щети\", заяви за \"Данас\" един от селскостопанските производители. Попитахме отговорните в министерството на енергетиката знаят ли нещо за това, но до приключването на броя не получихме никакъв отговор. (От БТА)", "date": "2019.02.26", "title": "Реално ли е изграждането на \"Турски поток\" през Сърбия?"}
{"url": "https://www.24chasa.bg/novini/article/7318701", "text": "Турция не възнамерява да се откаже от обещанията си към Русия по сделката за доставка на руски зенитно-ракетни системи С-400, заяви днес турският външен министър Мевлют Чавушоглу в предаване по телевизия СиЕнЕн-тюрк, съобщава ТАСС. Няма никаква необходимост да се правят каквито и да било изявления във връзка със С-400, това е решен въпрос. Турция никога няма да се откаже от дадените по-рано обещания. Нас не ни засяга това какво говорят другите, посочи Чавушоглу. Миналата седмица турският президент Реджеп Тайип Ердоган напомни, че Турция има право да използва различни системи за противовъздушна отбрана, а другите страни нямат право да критикуват Анкара за това. По думите му Турция разчита на доставка на руската система за ПВО през юли тази година. Представители на САЩ предупредиха, че ако Турция продължи процеса по придобиване на руските системи, Вашингтон може да оттегли офертата си да продаде на страната системи Пейтриът на стойност 3,5 милиарда долара. Те казаха също, че това ще изложи на риск и покупката на самолети Ф-35 от Турция, а може да доведе и до евентуални санкции от страна на САЩ. Чавушоглу заяви също, че САЩ нямат точна стратегия за изтегляне на американските войници от Сирия. Става ясно, че САЩ нямат никаква стратегия за изтегляне на войските от Сирия, посочи Чавушоглу пред СиЕнЕн-тюрк.", "date": "2019.02.26", "title": "Чавушоглу: Турция няма да се откаже \nот обещанията си към Русия за С-400"}
{"url": "https://www.24chasa.bg/novini/article/7318710", "text": "Британската министър-председателка Тереза Мей предлага парламентът да гласува дали страната да излезе от ЕС без сделка или да се отложи Брекзит, ако нейното споразумение не получи одобрението на депутатите, съобщи журналист от в. \"Дейли телеграф\" в Туитър, цитиран от Ройтерс и БТА.  \"Министър-председателката каза, че утре ще има задължително присъствие в зала на депутатите и гласуване по внесено предложение, което ще доведе до две гласувания на 12 март, ако нейното споразумение се провали\", написа Стивън Суингфорд, като цитира подробности от продължаващо министерско заседание. \"Едното ще бъде, ако няма сделка, а другото ще е за удължаване на действието на член 50\", уточни журналистът. ЕС би могъл да помогне на Великобритания да произведе втори референдум за Брекзит, като й позволи да определи евродепутати, които да работят за много кратко, каза днес външният министър на Люксембург Жан Аселборн. /", "date": "2019.02.26", "title": "Мей: Напускане без сделка или отлагане на Брекзит, ако не подкрепят споразумението ми (На живо)"}
{"url": "https://www.24chasa.bg/novini/article/7318657", "text": "В продължение на две десетилетия Джордж Пел беше господстваща фигура в Католическата църква в Австралия - момче от град със златна мина, чиито амбиции, интелект и умение да печели приятели сред влиятелни хора го издигнаха до третата по важност позиция в йерархията на Ватикана. Всичко това обаче рухна през декември, когато съдът призна 77-годишния Пел за виновен по пет обвинения в престъпления от сексуален характер срещу деца, извършени в катедрала в Мелбърн. Той самият е от град Баларат, намиращ се на 115 км оттам. Тогава съдът постанови решението да не бъде огласявано. Днес съдията отмени тези ограничения. Пел е най-високопоставеният представител на Римокатолическата църква, признат за виновен в извършване на сексуални престъпления. С неговия случай разгръщащият се скандал за посегателства, който от три десетилетия измъчва Католическата църква в цял свят, достигна и до Ватикана, и до обществения живот на Австралия. Пел е прекарал по-голямата част от първите си три десетилетия като свещеник в Баларат, стар миньорски град в щата Виктория, известен със златодобива. По-късно щатски и федерални разследвания ще констатират, че това е един от католическите диоцези, които са най-тежко засегнати от случаите на сексуални злоепотреби, макар че нито една от жалбите срещу Пел не засяга времето, когато е работил там. След като Пел е напуснал родния си град, за да стане през 1996 г. архиепископ на Мелбърн, той е извършил престъпления срещу две момчета от църковния хор на катедралата \"Свети Патрик\" в Мелбърн, за които 12-те съдебни заседатели го признаха за виновен. За жалбите срещу Пел се разбра едва през 2016 г., а обвиненията бяха повдигнати през 2017 г. През това време той продължаваше да се издига в църковната йерархия в Австралия. Още преди през 2001 г. да стане архиепископ на Сидни, най-високия пост в Католическата църква в Австралия, той бе поляризираща фигура - почитана от много от консервативни политици, но критикувана от либералите за открито изразяваните си възгледи. През 2002 г. на Световните дни на младежта в Торонто Пел влезе в новините с думите, че \"абортът е по-позорен от морална гледна точка от сексуалния тормоз на свещеници срещу млади хора\", защото абортът \"винаги е унищожаване на човешки живот\". В кратко изявление днес пред съда, направено след като Пел отпътува с чакащата го кола, адвокатът му Пол Галбали заяви: \"Кардинал Пел винаги е казвал, че е невинен, и продължава го твърди\". По думите на адвоката вече е внесено обжалване на решението на съда. На заседанията на кардиналите преди конклава, избрал през 2013 г. папа Франциск, австралиецът се открояваше, но не само с внушителния си ръст и широки рамене, но с познанията си по финансовите въпроси. С надеждата да потуши ватиканските финансови скандали папата прехвърли Пел в Рим и през 2014 г. той беше назначен за ръководител на ново министерство - секретариата по икономическите въпроси. Междувременно в Австралия щатско разследване за злоупотреби в институции започна да съобщава за свидетелства за тормоз над деца и потулване на случаи в Баларат и другаде в продължение на десетилетия. Така започна по-голямо разследване, водено вече от Федералната кралска комисия. В нито едно от разследванията Пел не беше споменат като предполагаем извършител. Когато беше извикан да даде показания пред Кралската комисия, той трябваше само да каже какво му е известно за поведението на други хора, както и дали е присъствал при вземането на решения от църковните ръководители да местят извършили престъпления свещеници в други енории. В показания пред комисията през март 2016 г. Пел заяви, че не е знаел нищо за сексуалния тормоз над деца в Баларат, упражняван от друг свещеник през 70-те години, докато последният не бил признат за виновен през 1993 г. Други обаче казаха пред комисията, че поведението на свещеника е било обществена тайна в диоцеза. \"Това е тъжна история и не съм проявявал особен интерес към нея\", каза Пел в това разследване и добави, че Църквата е направила \"катастрофален\" избор, като не е реагирала активно и е потулвала жалбите за посегателства. Когато през юни 2017 г. световната вълна на обвинения в сексуални злоупотреби застигна и Пел, някои от най-влиятелните хора в страната застанаха зад него, включително бившият премиер консерватор Тони Абът, самият той ревностен католик, който каза следното пред един вестник: \"Онзи Джордж Пел, когото аз познавам, е прекрасен човек\". Наследникът на Пел като архиепископ на Сидни Антъни Фишър също заяви по онова време пред медиите, че \" Джордж Пел, когото познава, е почтен в отношенията си с хората, човек на вярата и високите идеали, изключително благоприличен\". Абът и Фишър засега не са отговорили на запитванията за коментар, отправени след оповестяване на решението на съда. Марк Колъридж, председател на Конференцията на австралийските католически епископи, заяви, че решението на съда е шокирало хората в цяла Австралия и по света, включително епископите. \"Молим се за всички, които са били подлагани на тормоз, и техните близки и се ангажираме отново да направим всичко възможно, за да направим така, че Църквата да бъде безопасно място за всички, особено за младите и уязвимите\", каза той. Пел си взе отпуск от финансовите си функции във Ватикана, за да изчисти името си, но по време на делото официално продължаваше да заема този пост. Когато през декември съдът призна Пел за виновен, папа Франциск и Светият престол не коментираха, като заявиха, че ще се съобразят със законите на Австралия и съдебната заповед да не се разгласява съдебното решение. Ден след като през декември съдът се произнесе, Пел беше един от тримата кардинали, които папата отстрани от групата на близките си съветници. Но тогава не бяха посочени конкретни причини. Според адвокати на жертви признаването за виновен на човек, който е толкова високопоставен в църковната йерархия, може да насърчи и други пострадали от тормоз от свещеници, да проговорят. \"Много хора, особено преживелите такива злоупотреби, се страхуват да говорят публично, защото си мислят: \"Никой няма да ми повярва, съдът няма да ми повярва\", каза Филип Нейгъл. Той е бил ученик в Баларат, където Пел през 70-те години Пел е бил свещеник, и е свидетелствал срещу друг свещеник, който след това бил осъден на лишаване от свобода. \"Липсата на правосъдие е може би по-вредна от самите престъпления, така че това ще даде по-голям кураж на повече хора да излязат публично\", добави той. /БТА/", "date": "2019.02.26", "title": "Кардинал Пел - драматичното падение на ковчежника на Ватикана (Снимки)"}
{"url": "https://www.24chasa.bg/novini/article/7318721", "text": "Нека все пак се има предвид, че последните 3-4 години Европа е много по-различна. Нямаме това спокойствие. Нямаме тези ценности. Всеки се стреми към Европа и към Европейския съюз. Всеки се стреми да бъде подпомогнат от по-силните държави. Това заяви заместник-председателят на ПП ГЕРБ Цветан Цветанов по време на кръгла маса на тема „Има ли криза на европейските ценности?“. \"Европа е солидарна към тези държави, които имат високи стандарти. За мен е много важно да сложим фокус на променящата се среда. Мога да заяви категорично, че през последните 3 години Европа е подложена на сериозна хибридна атака. И за съжаление има много проводници, които спомагат това да се случва.\", каза още той. \"Всеки е свободен да прави своята политика. Но през новите избори трябва да се реши дали системно ще се работи за продължаване напред към Европа или ще се работи за антиевропейски политики\", коментира Цветанов. \"Видяхте, че в България системна партия се заигра със страховете на хората. Истанбулската конвекция е ясен знак как се влияе на мнението на хората\", добави още той.", "date": "2019.02.26", "title": "Цветанов: През последните 3 години Европа е подложена на сериозна хибридна атака (Видео)"}
{"url": "https://www.24chasa.bg/novini/article/7318740", "text": "Шарката се е върнала в Коста Рика заради неваксинирано 5-годишно дете от Франция. То е било на почивка в държавата заедно с родителите си на 18 февруари. Информацията е на здравното министерство и я съобщават местните медии, цитирани от световните агенции и  . Новият случай на морбили в Коста Рика идва след като повече от пет години в държавата от Централна Америка нямаше регистрирани пациенти със заболяването.  Все още не е ясно защо момчето не е било ваксинирано, но завръщането на заболяването в Коста Рика доказва влиянието на антиваксърските движения. Това се случва месец, след като Световната здравна организация предупреди, че отказът от ваксинация е в топ 10 на най-лошите навици, които заплашват човешкото здраве. Здравният министър на Коста Рика заяви, че детето е настанено в болницата на град Пунтаренас и е под карантина. Под наблюдение са и родителите му,  също не ваксинирани. Пред властите в Коста Рика те са споделили, че в училището на сина им е имало деца, болни от морбили. В момента здравните власти се опитват да установят колко души са влезли в контакт със заразеното момче по време на полета, престоя му в хотела и плажа на градчето Санта Тереза, където семейството е било на почивка. Те призовават да им се съобщи за всеки пациент, който има симптоми на морбили: температура, кашлица и обрив по кожaта. За случая са информирани и френските власти, така че и те да проверят дали има други случаи на заразата в европейската държава.", "date": "2019.02.26", "title": "5-годишен французин върна шарката в Коста Рика"}
{"url": "https://www.24chasa.bg/novini/article/7318752", "text": "Представителите на \"Атака\", депутатите Десислав Чуколов и Николай Александров, напуснаха Коалиционния съвет на \"Обединени патриоти\", съобщи . Мотивът за действията им е, че тема на заседанието били \"битовизми\", а не предстоящото явяване на евровота. От думите на Чуколов стана ясно, че по време на разговорите ВМРО предложили бившия здравен министър Петър Москов, като една от номинациите в патриотичната листа.", "date": "2019.02.26", "title": "\"Атака\" напусна сбирка на Патриотите, говорело се за битовизми"}
{"url": "https://www.24chasa.bg/novini/article/7318748", "text": "Първото нещо, което направи севернокорейският лидер Ким Чен Ун при визитата си във Виетнам, е да посети днес посолството на страната си в Ханой. Утре той ще се срещне във виетнамската столица с американския президент Доналд Тръмп, предадоха Ройтерс и ТАСС. Ким пристигна в посолството малко след 12.00 ч. по Гринуич и остана там около час, като бе докаран с лимузина от хотела, където е отседнал. След това севернокорейският лидер се върна в хотел \"Мелия Ханой\", намиращ се в центъра на виетнамската столица. Посолството на Северна Корея в Ханой се намира в старинна сграда от времената на френското колониално господство. Ким пристигна във Виетнам днес, след като пропътува разстоянието от Северна Корея до виетнамската граница с влак, припомня БТА. Кадри на японската телевизия Ти Би Ес уловиха момента, когато Ким, който е страстен пушач, пали сутрешната си цигара рано сутринта на китайска гара, часове преди пристигането си във Виетнам за историческата си среща с Доналд Тръмп по въпроса за ядрените оръжия и ракети на Северна Корея. Видеото показва как Ким пуши и разговаря със севернокорейски официални представители на китайската гара Нанин. Втората среща на върха между севернокорейския лидер Ким Чен Ун и американския президент Доналд Трамп ще се състои на 27-28 февруари в Ханой. Двамата ще се опитат да постигнат споразумение как да бъде изпълнено обещанието на Ким, дадено на първата им среща в Сингапур през юни м.г., да се откаже от ядрения си арсенал. По-късно днес се очаква в Ханой да пристигне американският президент Доналд Тръмп.", "date": "2019.02.26", "title": "Ким Чен Ун посети посолството на Северна Корея в Ханой (Снимки)"}
{"url": "https://www.24chasa.bg/novini/article/7318767", "text": "Джеф Безос - най-богатият човек в света, вече е и филантроп №1, съобщи в. „Гардиън“. По данни на последния списък „Филантропия 50“, който включва топ 50 на донорите в САЩ, Безос е дарил повече от който и да е в страната през миналата година, включително донори със значително богатство като бившия кмет на Ню Йорк Майкъл Блумбърг и основателя на „Майкрософт“ Бил Гейтс, предаде  Безос, който притежава близо 135 милиарда долара, е дарил $2 млрд. за благотворителни каузи през 2018 г. посредством фондация, основана от съпругата му Макензи, с която са в развод. Даренията на шефа на „Амазон“ са далеч зад общата благотворителност на Гейтс на стойност 45 милиарда долара за борба с бедността и в подкрепа на образованието. Но идват на фона на спад наполовина на средствата за благотворителност през миналата година в сравнение с 2017 г.", "date": "2019.02.26", "title": "Джеф Безос оглави списък на филантропите в САЩ"}
{"url": "https://www.24chasa.bg/novini/article/7318751", "text": "15-годишно момче от Бургас е , съобщиха от полицията. Както 24 часа писа, инцидентът стана на 23 февруари, когато офисът на Делегацията на българските социалисти в Европейския парламент бе атакуван с парче бетонна плочка. Самоличността на младежа е установена благодарение бързите полицейски действия на служителите на Първо Районно управление, уточняват от Областната дирекция на МВР. 15-годишният младеж обяснил, че малко преди инцидента заедно с трима свои приятели посетили заведение в центъра. Тръгвайки да се прибират минали покрай офиса на евросоциалистите на ул.\"Фердинандова\", но се скарали и сборичкали на улицата.  Ученикът грабнал парче плочка и замерил приятелите си, но вместо тях уцелил партийната витрина. Точно зад нея имало поставен телевизор , на който вървели клипове на евросоциалистите. Павето счупило и приемника. Стойността на нанесените от вандалския акт щети  е оценена на  1000 лв., която ще бъде поета от родителите на извършителя, казаха още от полицията.", "date": "2019.02.26", "title": "Стана ясно кой е метнал паве по офис на БСП в Бургас, родителите му ще плащат щетите"}
{"url": "https://www.24chasa.bg/novini/article/7318766", "text": "Съединените щати са обезпокоени от намесата на Русия в евроатлантическите амбиции на страните от Западните Балкани, каза говорителят на Пентагона Ерик Пахон пред черногорското издание \"Побйеда\". Пахон заяви, че НАТО е напълно отдадена на свободата, демокрацията и колективната сигурност. Страни като Северна Македония и Черна гора, които споделят и подкрепят тези ценности, отбелязват напредък и не задълбочават напрежението, предава БТА. На въпрос за присъединяването на Северна Македония към НАТО, което може да предизвика напрежение между Запада и Русия (както се случи при присъединяването на Черна гора към Алианса), Пахон каза, че САЩ са обезпокоени от руската намеса в евроатлантическите амбиции на Западните Балкани. Той каза още, че \"Северна Македония има голям принос към мисиите на НАТО, както и към регионалните инициативи за насърчаване на сътрудничеството и сигурността в Западните Балкани. Русия се опитва да осуети евроатлантическата перспектива на страни като Северна Македония и Черна гора чрез агресивен подход и сплашване\". Говорителят на Пентагона допълни, че САЩ виждат ясно, че Северна Македония и Черна гора искат да изберат свободата и успеха, и всичко, което Западът може да им предложи.", "date": "2019.02.26", "title": "САЩ са обезпокоени от намесата на Русия в евроатлантическите амбиции на Западните Балкани"}
{"url": "https://www.24chasa.bg/novini/article/7318777", "text": "Съветът на Европа призова днес Франция да преустанови употребата на специалните устройства за изстрелване на гумени куршуми срещу демонстранти, предаде Франс прес. В публикуван днес меморандум, посветен на \"жълтите жилетки\" и съдържащ наблюденията й при посещение в Париж миналия месец, комисарят по човешките права на Съвета на Европа Дуня Миятович прикани \"френските власти да спазват по-добре правата на човека\" при демонстрациите на протестното движение. Въпреки че Миятович \"категорично осъжда насилието срещу силите за сигурност и изразява съжаление за големия брой ранени техни служители\", тя също така припомня, че \"най-важната им задача е да защитават гражданите и техните човешки права\", предава БТА. \"Броят и сериозността на причинените на демонстрантите наранявания поставят под въпрос съвместимостта на използваните методи при операциите за опазване на реда и спазването на тези права\", посочва комисарят по човешките права на Съвета на Европа. В меморандума се припомня, че по данни на френското вътрешно министерство броят на ранените на 4 февруари демонстранти е бил 2060 души (като 69 от тях са се нуждаели от незабавна медицинска помощ), а ранените служители на реда са били 1325. Дуня Миятович призова френските власти да не прибягват до \"прекалени ограничения на свободата за мирно събиране\" по силата на спорния закон \"срещу хулиганите\", приет в началото на този месец от френското Национално събрание и забраняващ на демонстрантите да покриват лицата си. Според Миятович не бива да бъдат налагани административни забрани за участие в демонстрации, а частичното или цялостно покриване на лицето от страна на демонстрантите не бива да бъде третирано като правонарушение от законодателството в случаите, когато за това липсва основателна причина. Текстът на закона ще бъде разгледан на второ четене от Сената на 12 март, а правителството настоява за бързото му приемане в контекста на кризата с \"жълтите жилетки\", отбелязва Франс прес.", "date": "2019.02.26", "title": "Съветът на Европа призова Франция да спре да стреля с гумени куршуми срещу демонстрантите"}
{"url": "https://www.24chasa.bg/novini/article/7318785", "text": "Севернокорейският лидер Ким Чен Ун може да разчита във Виетнам на помощта, съветите и защитата на най-близките си сътрудници за втората си среща на върха с американския президент Доналд Тръмп. Кои са хората, които са около първия човек в КНДР и каква роля играят? Ким Йон Чхол, най-високопоставеният представител на единствената управляваща партия, който по ранг отговаря на държавния секретар на САЩ Майк Помпейо, е на първа линия в преговорите между Пхенян и Вашингтон. Смятан е за доверен човек на севернокорейския лидер и пътува с него в бронирания влак, за да отиде във Виетнам за срещата на върха в Ханой в сряда и четвъртък. Миналия месец Ким Йон Чхол посети Вашингтон, носейки послание от лидера, след което Белият дом обяви втората среща на върха, насочена към подновяване на преговорите за денуклеаризацията, които буксуват след до голяма степен символичната среща в Сингапур през юни. Той наблюдаваше преговорите в града държава, където се състоя първата среща на високо равнище между американски президент и севернокорейски лидер. По всяка вероятност той ще продължи да играе ключова роля и във виетнамската столица. Ким Йо Чен е до брат си, откакто миналата година той направи дебюта си на международната сцена с визита в Пекин. Тя също е част от виетнамския екип. По време на международните срещи често я виждахме до първия човек в Северна Корея, да поема палтото му, да си записва старателно думите му, да му подава писалка за подписването на съвместните декларации с лидерите на Китай, Южна Корея и САЩ. Миналата година пресата широко обсъждаше това, че тя представляваше страната си на зимната олимпиада в Пьончан, Южна Корея. Отбелязва се и склонността на г-жа Ким да се озове неволно в обсега на камерите и фотоапаратите по време на срещите на брат си с различни държавни глави, преди бързо да се отдръпне извън кадър. Ким Хьок Чхол, севернокорейският пратеник в САЩ, пристигна в Ханой една седмица преди срещата на върха за подготвителни срещи с американския си колега Стивън Бигън. Бивш посланик на Северна Корея в Испания, преди да бъде експулсиран през 2017 г. в период на напрежение около ядрените оръжия, миналия месец той беше представен като колега на Бигън по време на визита с Ким Йон Чхол в Белия дом. Двамата с Бигън се включиха в маратонски преговори, вероятно за програмата на форума, които може да продължат до самото начало на срещата на върха. Ким Чхан Соб е фактически началник на кабинета на севернокорейския лидер, който отговаря за сигурността и протокола по време на важни събития. Според медиите Ким Чен Ун и сестра му са много близки с Ким Чхан Соб, играл ролята на \"доверен иконом\" на семейството по времето на Ким Чен Ир, покойния баща и предшественик на поста на сегашния лидер. \"Икономът\" пристигна в Ханой преди около две седмици, като грижливо инспектира местата, където би могла да се състои срещата на върха и да отседне севернокорейското ръководство. Той беше вчера и на виетнамската гара Донгдан, за да посрещне севернокорейския лидер при пристигането му във Виетнам. Сто севернокорейски телохранители са заминали в неделя със самолет от Пхенян, според виетнамската преса. Те не се набиваха на очи в Сингапур, както по време на официалните срещи, така и по време на неофициалната нощна разходка на Ким из улиците на града държава. Тази охрана привлече вниманието на първата среща на върха на Ким с южнокорейския президент Мун Дже Ин, когато телохранителите се тичаха успоредно с мерцедеса на своя лидер. Във Виетнам дузина от тях за кратко тичаха от двете страна на седана, който щеше да го откара в Ханой след пристигането на бронирания влак на Ким.", "date": "2019.02.26", "title": "Най-доверените мъже и жени на севернокорейския режим също са в Ханой за срещата на върха"}
{"url": "https://www.24chasa.bg/novini/article/7317278", "text": "34-годишни близнаци разиграват от години италианските власти, които все не могат да ги осъдят за извършените от тях престъпления. Албанците Едмонд и Едуард Труши са еднояйчни близнаци и са като две капки вода във всичко – по ДНК, ръст, външен вид, татуировки и дори по начина, по който вчесват перчемите си. Единственото, по което се различават, са пръстовите отпечатъци. Когато обаче някой от двамата е в акция, той използва ръкавици, така че изчезва и единственото доказателство, чрез което може да бъде осъден. Нито веднъж досега италианските власти не са били в състояние да докажат кой точно от двамата братя е обрал даден магазин или дом, затова и Резултатът от всичко това е, че въпреки стотината обири и кражби на техен гръб те нямат присъда в досието си. Според в. “Стампа” еднояйчните близнаци Едмонд и Едуард преди 4 г. попаднали заедно в затвора на Мантуа. Едмонд точно щял да премине със своя “Форд Мустанг” италианската граница, когато властите щракнали белезниците на ръцете му. Едуард пък вече бил задържан от карабинерите на Салуцо в къщата си в Кастильоне деле Стивиере, на езерото Гарда. В крайна сметка бягството на Едмонд траяло 24 часа. Във вилата им пък Едуард бил задържан заедно с малко 5 часовника “Ролекс” за 300 000 евро и 24 000 евро в брой. Всичко това било плячка от десетките им обири по къщи в северните области Фриули, Пиемонт, Венето и Тоскана. Кой точно обаче от близнаците е откраднал този или онзи предмет, чие лице е запечатано от тази или онази видеокамера на банка или магазин, не е ясно. Дори да остави следи на местопрестъплението, извършителят след това не може да бъде осъден. На всеки видеозапис има все едно и също лице. Дори когато единият от двамата близнаци остави слюнка или пот при извършване на поредното престъпление, неговата самоличност пак не може да бъде доказана категорично в съда. Проблемът е, че при еднояйчните близнаци ДНК-то е идентично, със съвсем малки разлики. Те не могат да се видят с нормална апаратура, затова е необходима намесата на изключително Според в. “Република” само преди дни съдът във Верона оправдал за пореден път двойката близнаци. И този път обвиняем за извършването на грабеж в къща в провинция Верона бил Едуард Труши. Той действал през нощта, но собственикът на дома се събудил и опитал да го спре. Двамата се сборичкали. Бандитът дори загубил косъм от главата си, оставил и пот.  След като се анализирали следите му, се стигнало до извода, че те са на Едуард. Съдийката Лаура Донато обаче го оправдала, защото не била сигурна кой от двамата в крайна сметка е действал – все пак тяхното ДНК е еднакво. И други три процеса в миналото срещу близнаците свършиха в нищото. Причината е, че при всички тях Играейки си на котка и мишка с италианските власти, двамата албански близнаци все излизат на свобода, след което отново се впускат в любимото си занимание – обирите. Градовете, попаднали под прицелите им, са все в богатата Североизточна и Централна Италия – Кунео, Мантуа, Виченца, Верона, Тревизо, Ферара, Удине, Падуа, Гориция, Пезаро, Урбини, Пиза, Ровиго, Пистоя. За да разиграват още повече властите, близнаците си служели и с телефони на името на граждани от Гамбия, Мозамбик и Пакистан, които си разменяли непрекъснато. В пъзела се вписвали и двете им коли “Мерцедес” и “Форд”, но кой от близнаците коя кола кога и къде използвал при престъпленията, и това не било сигурно. Със сигурност съдебният случай на Джузепе Гулота ще остане в историята на италианското правосъдие като една от най-големите грешки за всички времена. Гулота прекарал 22 години зад решетките, без да е виновен за престъплението, по което бил осъден. Днес той иска обезщетение от 66 млн. евро от италианската държава. Гулота бил арестуван през 1976 г. за убийството на карабинерите Салваторе Фалчета и Кармине Апуцо. Те били на служба в участъка в Алкамо Марина, до сицилианския град Трапани. 18-годишният тогава Гулота бил осъден на доживотен затвор. След 9 процеса и 22 години зад решетките през 2012 г. Апелативният съд на Реджо Калабрия оправдал италианеца и постановил, че “признанията” му били изтръгнати с жестокости и мъчения. По случая “Гулота” били разследвани и други трима души, които също били оправдани. Единият от тях, който починал още през 1998 г., бил оправдан през 2014 г. Според адвоката на Гулота основна вина за съдбата му имала държавата, която през изминалите години не смятала мъченията при изтръгването на признания за престъпление.", "date": "2019.02.26", "title": "Близнаци стоят зад стотина обира в Италия, но не могат да ги осъдят - еднакви са"}
{"url": "https://www.24chasa.bg/novini/article/7318218", "text": "През тази година ще бъдат инвестирани около 5 млн.лв. в ремонти и ново оборудване на общинските болници и ДКЦ. Това каза кметът Йорданка Фандъкова, която провери извършените ремонтни работи във физиотерапевтичното и фтизиатричното отделение на Втора МБАЛ. Тя напомни, че от приватизацията на Общинска банка е имало заделен специален ресурс за здравеопазването, предаде БТА. Кметът посочи, че през 2019 г. ще се дофинансират общинските болници с 10 млн.лв. Това са средства за лечение на неосигурени здравно пациенти, както и за дейности, които не се финансират от здравната каса. Изпълнителният директор на Втора МБАЛ доц. д-р Стефан Узунов посочи, че през 2018 г.10 459 пациенти са преминали през лечебното заведение. По думите му това е 65 - 66 процента запълняемост на легловия фонд. Според д-р Узунов е пожелателно този процент да се покачи до 70-75 на сто. През тази година ще бъдат доставени 10 монитора за инвазивно кардиологично отделение, два апарата за неинвазивна вентилация за двете инвазивни отделения - в неврологична и кардиологична клиника. Д-р Узунов посочи, че в болницата е открит кабинет за поставяне на ваксини за морбили, който работи от 9.00 до 13.00 ч.", "date": "2019.02.26", "title": "Дават 5 млн. лв. за ремонти и ново оборудване на общинските болници в София"}
{"url": "https://www.24chasa.bg/novini/article/7318211", "text": "Общинският съвет в Братислава планира да назначи нощен кмет, чиято функция ще бъде да координира грижата за словашката столица през нощта, съобщиха местни медии. Амстердам, Лондон и Прага вече имат градоначалници, които отговарят за тъмната половина от денонощието, припомня  . Основните им задачи включват градовете да станат по-жизнени, но и по-сигурни. Наскоро избраният кмет на Братислава ще получи свой нощен заместник до няколко месеца. Правомощията ще включват преговори със собственици на ресторанти, кръчми и нощни клубове, създаване на правила за нощния живот в града, както и мерки срещу вдигане на шум и други форми на нарушение на обществения ред.", "date": "2019.02.26", "title": "Братислава планира да назначи нощен кмет"}
{"url": "https://www.24chasa.bg/novini/article/7318028", "text": "Членът на Държавния съвет и външен министър на Китай Уан И участва във форум в провинция Шанси, чиято цел бе да насърчи сътрудничеството със света и националното развитие. В речта си той заяви, че Държавният съвет е изпълнен едновременно с надежди, но и изправен пред предизвикателства през настоящата 2019 г.,  Уан И каза, че тази седмица е ключов период, който привлича вниманието на целия свят. Предстои втората среща между лидерите на КНДР и САЩ, от която се очакват нови резултати за денуклеаризацията на Корейския полуостров. На икономическите и търговски консултации между Китай и САЩ бе постигнат значителен напредък, което осигури положителни очаквания за стабилни китайско-американски отношения и развитието на световната икономика. В същото време според Уан И светът в момента е изправен пред много проблеми. През новата година Китай ще работи заедно с всички страни за поддържането на световния мир и стабилност, добави външният министър.", "date": "2019.02.26", "title": "Уан И: Държавният съвет е изпълнен с надежди и изправен пред предизвикателства през 2019 г."}
{"url": "https://www.24chasa.bg/novini/article/7318226", "text": "Снощи към 22 часа на съвместния граничен пункт Кулата – Промахон пристигнал за влизане в България лек автомобил „Форд“ с гръцка регистрация, управляван от 51-годишен гръцки гражданин. След проверката на документа за самоличност, българският граничен полицай, работещ на входящото трасе за леки автомобили, разпоредил на водача да слезе и да отвори багажника за извършване на физическа проверка. В този момент шофьорът потеглил с автомобила, опитвайки се да осуети проверката. Колата тръгнала към гръцкия магазин, намиращ се след ГКПП Промахон, последвана от трима български гранични полицаи. На паркинга пред магазина шофьорът спрял и тръгнал към багажника на колата. Пристигналите в този момент гранични полицаи установили, че в багажника има укрит мъж, който бил без документи за самоличност и заявил, че е иракчанин. Гръцкият шофьор и нелегалният имигрант са задържани и предадени на гръцките полицейски власти.", "date": "2019.02.26", "title": "Гърци се опитали да прекарат през границата ни нелегален имигрант в багажника"}
{"url": "https://www.24chasa.bg/novini/article/7318251", "text": "Специализирана полицейска операция бе проведена в Стара Загора и София, съобщиха от пресцентъра на МВР. Били са проверени двама мъже на възраст 47 и 38 години и три столичанки, съответно на 50, 51 и 52 години,, извършено е претърсване и на обитаваните от тях имоти в Стара Загора и София. Установено било, че за периода от септември миналата година до януари 2019 г. петимата са въвели в заблуждение шестима жители на Раднево, Чирпан и Стара Загора с обещанието за оказване на съдействие за отпускане на кредити срещу заплащане на такса за заличаване на лоша кредитна история. Иззети са вещи и предмети, които имат отношение към извършеното престъпление. След изтичане на 24-часовите мерки за задържане, на четирима от извършителите на престъплението е наложена постоянна мярка за задържане. Работата по случая продължава.", "date": "2019.02.26", "title": "Арестуваха петима в Стара Загора и София, мамили с кредити"}
{"url": "https://www.24chasa.bg/novini/article/7318250", "text": "Полицаи от участъка в Батак задържаха мъж, за който било установено, че притежава незаконно лекарствени препарати, съобщиха от пресцентъра на МВР. Вчера в района на местността \"Цигов чарк\" екипи от участъка спрели за проверка 34-годишен мъж от Велинград. В хода на извършения обиск станало ясно, че той носел шест ампули с лекарствен препарат, забранен за свободна продажба и употреба. По случая е образувано бързо производство, а работата по изясняване на всички обстоятелства, свързани с притежанието на забранените медикаменти продължава.", "date": "2019.02.26", "title": "Хванаха мъж от Велинград с ампули забранено лекарство"}
{"url": "https://www.24chasa.bg/novini/article/7318284", "text": "Съвместна операция на Главна дирекция \"Национална полиция\" и представители на НОИ и ОД на МВР в Ловеч е извършена за нарушения в ТЕЛК на територията на областта. Образувани са четири досъдебни производства и работата по тази линия продължава, съобщи на традиционен месечен брифинг заместник-директорът на ОД на МВР - Ловеч, комисар Цветозар Цанков. Операцията е била в началото на февруари, при която са били установени документни престъпления, в които има завишаване на процента на инвалидност, с цел получаване на средства от НОИ. Обхванат е голям период от време. Директорът на областната дирекция на МВР в Ловеч старши комисар Милен Маринов заяви, че след приключване на операцията ще бъде направен анализ за цялата област и след това ще се пристъпи към конкретни действия и мерки относно всички лица, които получават неправомерно доходи. \"Сериозно сме се активизирани по линия на икономическа престъпност, тъй като генерира много средства, особено ТЕЛК-овите решения\", добави старши комисар Маринов.", "date": "2019.02.26", "title": "НОИ и МВР проверяват ТЕЛК-а в Ловеч"}
{"url": "https://www.24chasa.bg/novini/article/7318258", "text": "Британският премиер Тереза Мей е изправена пред решаващо заседание на кабинета за Брекзит на фона на растяща опозиция в собствения ѝ екип, информира . Трима министри заплашиха да подадат оставки, ако Мей не се съгласи да се откаже от варианта Великобритания да напусне Европейския съюз без споразумение. Други също заплашиха да последват примера им. Британският парламент ще гласува споразумението с Брюксел за Брекзит до 12 март. По-късно днес Мей ще запознае парламента с последното развитие на преговорите с Брюксел.", "date": "2019.02.26", "title": "Трима министри от кабинета на Мей плашат с оставки?"}
{"url": "https://www.24chasa.bg/novini/article/7318270", "text": "Президентът на Косово Хашим Тачи заяви днес, че ще подаде оставка или ще насрочи референдум, ако парламентът не одобри споразумение с Белград, съгласно което към Косово биха се присъединили три общини от Сърбия - Буяновац, Прешево и Медведжа, предаде Танюг. Тачи заяви за прищинската телевизия Репорт, че ще подаде оставка в случай, че с Белград се постигне договор за присъединяване на тези три сръбски общини към Косово, а парламентът в Прищина не го приеме, предава БТА. Онези, които ме критикуват, не бива да смятат, че бих нарушил конституцията. Никога не бих нарушил конституцията, но тя може да се промени. Може да постигнем договор, а след това ще го внесем в парламента, който може да го одобри или не, заяви Тачи, който добави, че в случай, че това бъде отхвърлено, ще подаде оставка или ще насрочи референдум. Хашим Тачи повтори, че Прищина не може да застраши стратегическия съюз със САЩ заради неприятелството си с Белград и каза, че би трябвало да се премахнат митата на стоките от Сърбия.", "date": "2019.02.26", "title": "Тачи относно Прешевската долина: Или ще подам оставка, или ще насроча референдум"}
{"url": "https://www.24chasa.bg/novini/article/7318286", "text": "Шофьор от Благоевград получи условна присъда за разправия на улицата с жена, която също карала кола. С. Ц. получи 5 месеца условно с 3-годишен изпитателен срок за едро хулиганство, след като призна вината си и сключи споразумение с прокуратурата, одобрено от съда. Скандалът станал половин час преди полунощ на Ивановден, на улица в кв. Струмско. С. Ц. карал \"Пежо\" и предизвикал конфликт с Е. К., която пък шофирала \"Тойота\". Мъжат отнел предимство на колежката си, форсирал и доближил тойотата, показвал среден пръст, отправил обидни думи към нея и майка й: \"Психарке, бабичке, махни се\". След това я засякъл и принудил да спре. Нанесъл удари с дървена бухалка по колата и счупил предно ляво огледало, като продължавал да крещи: \"Ще ви убия, ще ви избия всичките, мъртви сте, ей сега ще ви убия\".", "date": "2019.02.26", "title": "Осъдиха шофьор, потрошил с бухалка колата на колежка"}
{"url": "https://www.24chasa.bg/novini/article/7317333", "text": "Около 580 дни от бившия главен касиер на Алфа банк Петко Митевски, подсъдим за кражбата на 21,2 млн. лв. от главната каса на трезора, няма ни вест, ни кост. По-голямата загадка обаче е къде са парите, изнесени в сакове на три пъти между 2008 и 2010 г. Въпросът не намери отговор нито на продължилото 4 години разследване, нито на делото, минало на две съдебни инстанции. Преди седмица Софийският апелативен съд потвърди наказанието за Петко Митевски от първата инстанция - 15 г. затвор. Той обаче не чу присъдата, защото изчезна безследно през юли 2017 г. Издирва се, но не публично със снимка, както Братя Галеви, Брендо, Цветан Василев и Ветко Арабаджиев. От касиера, чийто професионален път минава почти изцяло в Алфа банк, няма и следа. Опитите на апелативния съд да го открие удариха на къмък. В продължение на месеци и в други 3 жилища, на които е пребивавал през годините, едното от тях в кв. “Св. Троица”. Търсен бе и при сестра му в Пловдив. Никъде не бе намерен. Отправено беше и запитване до Националната следствена служба дали Митевски не се намира в някой арест в страната. Гранична полиция съобщи, че не е напускал България. Изчезването му през юли 2017 г. беше изненадващо, защото по време на цялото дело на първата инстанция тоест не пропуска нито едно заседание. Винаги е спокоен, облечен елегантно с костюм и вратовръзка, крачи небрежно и не говори с никого, освен с адвоката си. Митевски пътува с разрешение на съда до Турция за 3 дни и после се върна. Това е и причината съдията Николай Младенов от СГС да го остави на свобода срещу подписка, въпреки че на 16 май 2017 г. го осъжда на 15 г. затвор.  Присъдата изненада Митевски, който бе силно притеснен. Прокуратурата протестира пред апелативния съд решението Митевски да не бъде задържан. Магистратите нареждат той незабавно да бъде отведен в Софийския затвор. Аргументът им - тежкото наказание е предпоставка осъденият да се изкуши и да се “изпари” от правосъдието”. В средата на юли 2017 г. Придружен е от адвоката си Георги Варамезов. Оказва се обаче, че съдебното решение още не е пристигнало в полицията и той е пратен да се прибира вкъщи и да чака униформените. Защитникът му заминава на почивка, но оставя на полицаите телефонен номер за контакт. След по-малко от седмица на 17 юли те търсят касиера в дома му, за да го отведат в затвора, но никой не им отваря. По-късно се свързват със съпругата му, която им обяснява, че не го е виждала от дни и не знае къде е. Отношенията между двамата са силно влошени още от 2016 г. “Не знам нищо за него, нямам представа къде се намира”, каза за “24 часа” адвокат Варамезов, който продължава да го брани в съда. Той е защитник на Митевски от задържането му през октомври 2011 г. Тогава е нает от жената на касиера. Предстои в следващите месеци делото да стигне и до Върховния касационен съд. Откакто изчезна, предположенията къде е Митевски не секват. Появяват се дори съмнения, че може да не е сред живите. Скандалът с изчезналите 21,2 млн. лв. от главната каса на Алфа банк гръмва в края на октомври 2011 г., когато е задържан главният касиер на банката Митевски. Той е роден в Троян през 1968 г. и още на 29-годишна възраст започва работа в софийския клон на Йонийската банка (по-късно преименувана на Алфа банк - б.р.) като куриер преброител. Постепенно се издига в йерархията и през 2008 г. е назначен за главен касиер. До 15 август 2009 г. работи в клона на банката на пл. “Народно събрание”, след това е преместен в клона на бул. “Васил Левски”, където е главната каса. Всяка сутрин той и управителката на офиса Виолета Вучева влизат заедно в касата, която е зад паричния салон. Двамата я отваряли на принципа на “четирите очи” - тя имала код, а той ключ и така само заедно имали достъп. Касата оставала отворена през целия ден, а вечерта Митевски я затварял сам. В помещението нямало камери, но пък такива имало в коридорите, паричния салон, по пътя към паркинга. През януари 2010 г. Митевски е преместен на първия етаж на банковия клон и неофициално вече не отговарял за главната каса, по пък ключът останал у него. Банката разбира за липсата на милионите през пролетта на 2010 г. Първо е хваната от компютърен специалист, а след това е потвърдена от вътрешна проверка. Преди това обаче две ревизии - през април и ноември 2009 г., не засичат липсата на парите. Цяла година банката не съобщава в полицията и финансовото разузнаване за изчезналите пари - за да не се удари по имиджа на финансовата институция и да се опитат сами да намерят пачките. В продължение на година Митевски е подслушван и следен, но така или иначе вътрешното разследване не стига доникъде. Главният касиер е задържан за няколко дни във финансовата институция и пише обяснения пред двама одитори, изпратени от Атина. В тях твърди, че бизнесменът Петър Цалабас, известен още като Пепи Гърчето, му обещал 400 000 евро комисиона, ако за известно време му повери изнесените пари за съхранение, а после щял да ги върне. По-късно пред съда Цалабас отрича да е вярно. След продължило 4 г. разследване прокуратурата стига до извода, че Митевски е присвоил 21 201 430 лв. на три пъти в периода от 2008 до 11 май 2010 г. Парите изнасял в чанти, които товарел в колата си. Първата кражба от касата станала в периода от 16 септември 2008 до 29 април 2009 г. Тогава наведнъж Митевски натоварил в сакове 4,1 млн. евро, 450 000 долара и 2,1 млн. лв. Окуражен, че никой не го хванал, повторил упражнението между 29 април и 6 ноември 2009 г. Тогава изнесъл още 200 хил. долара и 1,7 млн. евро. По същия начин месец по-късно, пак с чанти, Митевски изкарал още 3,45 млн. евро. Бившият главен касиер се опитвал да прикрива липсващите пари с фалшиви протоколи. Той изнесъл безпроблемно парите в чанти, защото единствен имал ключ от главната каса, а и цял ден прекарвал в помещението, в което на всичкото отгоре нямало камери. Не ползвал дори обедна почивка. Колегите на Митевски обаче отричат някога да са го виждали да идва на работа със сакове. Имало и забрана служителите да носят големи чанти. Митевски идвал само с чантата за лаптопа си. Проверка в имотния регистър показала, че той не е извършвал сделки с недвижимо имущество. Прокуратурата е на мнение, че Митевски харчил парите за лични нужди. Какви обаче, не се уточнява. Близо 10 години след кражбата на века въпросът къде са парите е без отговор.  ", "date": "2019.02.26", "title": "580 дни касиерът Петко скита по света с 21  млн. лв., изнесени от банка в торби"}
{"url": "https://www.24chasa.bg/novini/article/7318259", "text": "Полугол руснак излезе от спешното отделение на болница в Казан със забит нож в гърба, за да пуши, предава \"Дейли мейл\". Във видео, разпространено в социалните мрежи, се вижда как раната на 34-годишния Владимир кърви, а той се връща едва след като някой му казва: \"Ще умреш\". Клипът е заснет от медицинска сестра, която е шокирана от случая. Мъжът е ранен при пиянски скандал, но детайли за инцидента не са известни. Медиците от спешната помощ са превързали раната без да вадят ножа, от който се вижда само дръжката на гърба на Владимир.  Във видеото се чува как медицинска сестра казва: \"Владимир, луд ли си, къде отиваш? Навън е зима, върни се\". Той се обръща и заявява, че иска да пуши и се прибира едва след думите на лекар, който го предупреждава, че може да умре.  От болницата съобщават, че Владимир е опериран и е в стабилно състояние.", "date": "2019.02.26", "title": "Руснак излиза от болницата да пуши с нож в гърба (Видео)"}
{"url": "https://www.24chasa.bg/novini/article/7318317", "text": "Серия от обаждания от телефонни измамници са получени през последните дни в област Смолян, съобщиха от ОД на МВР. От полицията предупреждават, че се очаква ало измамниците да продължат с телефонния терор, така че гражданите да не се поддават на исканията за даване на пари под предлог за съдействие на разследване. В полицията са постъпили десетки сигнали от граждани, на които измамниците са звънили. Телефонните рекетьори се представят като разследващ полицай Христов или Георгиев и обясняват познатата схема за оставянето на пари за разкриване на престъпление. След като обектът на телефонния тормоз покаже, че не вярва на мнимия полицай, следват заплахи и груб тон. При поредицата обаждания в района на Смолян и Златоград, досега няма сигнал за пострадал гражданин, който да е дал пари на измамниците. От полицията предполагат, че става дума за проучване на района и набелязване на жертвите . Разследващите процедури по никакъв повод не са свързани с даване на пари при съдействие на разследване, напомнят от полицията.", "date": "2019.02.26", "title": "Ало измамници тероризират Смолянско. МВР: Не се поддавайте на исканията им"}
{"url": "https://www.24chasa.bg/novini/article/7318326", "text": "\"Всички знаем възможностите на господин Марешки.\" Това изявление на един от експертите, изготвили тройната съденопсихиатрична експретиза по делото срещу зам.-председателя на Народното събрание, буквално предизвика буря в съдебната зала. Адвокатите на лидерът на партия \"Воля\" Милен Ралчев и Ина Лулчева на момента поискаха отвод на експерта. След това поискаха цялата тройна експертиза да бъде отхвърлена, тъй като е \"тенденциозна и предубедена\". След повече 2-часов разпит на екпертите и изслушване на доводите \"за\" и \"против\" исканията на държавния обвинител и 6 адвоката, съдът отхвърли напълно искането и продължи съдебното заседание с разпит на свидетели. Спорната психиатрична екпертиза е направена на пострадалия Асен Миланов, който е и един от частните обвинители в процеса. Според държавното обвинение Марешки и другата подсъдима - Красимира Колева, искали да принудят наемателя на пицария във Варна Миланов да поеме имуществено задължение да им заплати сумата от 10 000 лева. \"Свидетелят е бил заплашен с увреждане на имущество и преустановяване на търговска дейност на заведението във Варна, като деянието е придружено с унищожаване и повреждане на имущество и значителни вреди\", пише в обвинителния акт. Според експертите след заплахите и преживения страх той е станал емоционално нестабилен и страдал от безсъние заради тревожност. Експертът обясни в съдебната зала, че, за да направят заключенията си, са слушали и СРС-ата по случая. Заяви, че Марешки е казвал - \"мъртъв си\" и други подобни и в този контекст е споделил изречениято, \"всички знаем възможностите на господин Марешки\", защото \"има значение кой отправя заканите\". В залата беше и варненският общински съветник Костадин Костадинов, който съди Марешки за лека телесна повреда, свързана с обвинението за изнудване срещу депутата. Разследването започна като бързо производство за лека телесна повреда. Събраните доказателства в хода на разследването за осъществено изнудване от двамата доведе до преобразуването му в досъдебно производство, което по компетентност бе изпратено за наблюдение в Окръжна прокуратура във Варна. Комисията за отнемане на незаконно придобитото имущество запорира имущество за доста голяма сума на бизнесдамата.", "date": "2019.02.26", "title": "Защитата на Марешки поиска отвод на експерт, съдът го отхвърли"}
{"url": "https://www.24chasa.bg/novini/article/7318306", "text": "40-годишна варненка е настанена в инфекциозната клиника на УМБАЛ \"Св. Марина\" с морбили. Това е първият случай на морбили в морската столица от 2011-а година. Знае се, че жената е била на ски-ваканция в Добринище и е потърсила лекарска помощ след връщането си във Варна. \"Жената не е била ваксинирана срещу инфекциозната болест, а в личната й здравна карта било отбелязано, че преди години е боледувала от морбили, но това не е напълно изяснено. Възможно е да се е заразила докато е била на почивка в Добринище. Вече са информирани лекарите от РЗИ-Благоевград, които трябва да изследват хората, които са били в контакт с варненката. В лаборатория в София са изпратени проби, взети от приятеля й, който наскоро се е завърнал от Украйна\", каза за \"24 часа\" д-р Янка Драганова, началник на дирекция \"Надзор над заразните болести\" в РЗИ Варна. Знае се, че жената работи като технически секретар в една от администрациите в града. Вече са установени по-голяма част от лицата, с които болната е била контактна. Тепърва се установяват контактните лица на работното й място, допълни д-р Драганова. От РЗИ Варна припомнят, че деца, при които е пропусната тази ваксина, трябва да бъдат незабавно имунизирани или реимунизирани. В момента е назначена проверка на личните лекари дали са спазили стриктно указанията за имунизация и реимунизация и при установяването на нарушения, ще бъдат санкционирани. Все още не е ясен точния брой на децата, чиито родители са отказали имунизация.", "date": "2019.02.26", "title": "40-годишна варненка е с морбили след ваканция в Добринище"}
{"url": "https://www.24chasa.bg/novini/article/7318325", "text": "От Софийска районна прокуратура е внесен обвинителен акт срещу Г. Вълков и В. Вълков от гр. София, с който двете лица са обвинени в това, че на 29.10.2015 г. в автомобили и контейнер, намиращи се в района на складова база в гр. София, на ул. „Неделчо Бончев“ № 5А, в съучастие като извършители, са държали акцизни стоки без бандерол /тютюневи изделия - 208 000 кутии с цигари от различни марки/, когато такъв бандерол се изисква по закон /чл. 2, т. 2 от Закона за акцизите и данъчните складове/, като предметът на престъплението е в големи размери. Това съобщиха от прокуратурата. Описаното деяние съставлява престъпление по чл. 234, ал. 2, т. 3, вр. чл. 234, ал.1, пр. 2 от НК, като законът предвижда за него наказание „лишаване от свобода“ от една до шест години. Предстои делото срещу двамата обвиняеми да бъде насрочено за разглеждане в Софийски районен съд.", "date": "2019.02.26", "title": "Съдят баща и син, държали цигари без бандерол за 1,5 млн. лева"}
{"url": "https://www.24chasa.bg/novini/article/7318327", "text": "Софийска районна прокуратура внесе в съда обвинителен акт срещу 19-годишен младеж, извършил грабеж, от който е пострадал таксиметров шофьор в центъра на столицата, съобщиха от Прокуратурата на Република България. От СРП е внесен обвинителен акт срещу П. Попов, с който му е повдигнато обвинение за това, че на 15.06.2018 г., около 00:40 часа на паркинг в кв. „Лозенец“, до кръстовището на бул. „Арсеналски“ с ул. „Димитър Хаджикоцев“, отнел чужди движими вещи /сумата от осемдесет лева/ от И.А., с намерение противозаконно да ги присвои, като употребил за това физическа сила. Описаното деяние е престъпление по смисъла на чл. 198, ал. 1 от НК, като законът предвижда за него наказание „лишаване от свобода“ от три до десет години. Предстои делото срещу обвиняемия да бъде насрочено за разглеждане в Софийски районен съд.", "date": "2019.02.26", "title": "Съдят 19-годишен, пребил и обрал таксиджия"}
{"url": "https://www.24chasa.bg/novini/article/7318352", "text": "Районът на жп гарата и автогарата в Ловеч е отцепен от полицията заради сигнал за бомба, съобщиха за БТА от областната дирекция на МВР. Той е бил подадени в 12.14 часа от мъж, но все още не е разкрита неговата самоличност. Всички заведения наоколо са опразнени. На място е целият наличен състав на полицията и се извършват проверки за взривно устройство в целия район. Предприети са всички необходими мерки. От полицията съобщиха още, че няма да бъде нарушен графикът на влаковете и автобусите, но те спират извън отцепения район.", "date": "2019.02.26", "title": "Сигнал за бомба отцепи района на гарата и автогарата в Ловеч"}
{"url": "https://www.24chasa.bg/novini/article/7318356", "text": "САЩ готвят военна офанзива във Венецуела с прехвърлянето на военни в Пуерто Рико и в Колумбия. Това предупреди шефът на Съвета за сигурност на Русия Николай Патрушев, цитиран от РИА Новости, цитирана от . „Проявявайки сарказъм и високомерие по отношение на венецуелския народ, САЩ готвят военна офанзива в независима държава. Прехвърлянето на територията на Пуерто Рико на американски спецчасти, разполагането на подразделения на армията на САЩ в Колумбия и други факти еднозначно говорят, че Пентагонът засилва групировката на войските си в региона с цел задействането им в операция по свалянето на законно избрания действащ президент Николас Мадуро“, заяви Патрушев в интервю за в. „Аргументи и факти“. Той обвини за тежкото икономическо положение във Венецуела американските санкции и ембарго. И подчерта, че именно заради намерението на Вашингтон да свали Мадуро, Каракас се е отказал от налаганата й от САЩ хуманитарна помощ.", "date": "2019.02.26", "title": "Русия предупреди за военна намеса на САЩ във Венецуела"}
{"url": "https://www.24chasa.bg/novini/article/7318368", "text": "Не можем да бъдем поставени в положението на нещатни сътрудници на ДАНС. Това обяви Илия Колчев, адвокат и доктор по Национална сигурност. Той е поканен от Висшия адвокатски съвет да участва в работната група, която да промени закона за мерките срещу изпирането на пари. Промяната се наложи тъй като адвокатите съзряха опасност да донасят в ДАНС срещу своите клиенти и да се наруши адвокатската тайна.  Заседанието на работната група започна в 13 часа, съобщи председателят на Висшият адвокатски съвет Ралица Негенцова на брифинг, на който отчете общото събрание на адвокатурата, което се проведе в събота. Тя съобщи, че още през юни 2016 г. съветът е реагирал на промените в закона за мерките срещу изпирането на пари. Било е изпратено становище до шефа на Финансовото разузнаване в ДАНС. Адвокати, опозиционери на Негенцова, опонираха, че това не е вярно. На брифинга присъстваха и представители на фейсбук групата \"Свободните адвокати\", които призоваха за стачка и за оставката на Ралица Негенцова. \"Когато искаш стачка, трябва да целиш резултат. Точно сега отиваме на работна група, която да променя закона\", отвърна Негенцова. Други нейни противници я упрекнаха, че Висшият адвокатски съвет проспива законодателните предложения. Те настояха и за електронно гласуване, тъй като в момента адвокатурното ръководство се избира от делегати, а не от всички адвокати.", "date": "2019.02.26", "title": "Висшият адвокатски съвет: Няма да сме нещатни сътрудници на ДАНС"}
{"url": "https://www.24chasa.bg/novini/article/7318407", "text": "Защитата на човешките права и агресията в училище обсъди вицепрезидентът Илияна Йотова на традиционната си среща на „Дондуков“ 2 с дами посланици в България. Разговорите се проведоха в деня, в който заседава 40-ата сесия на Съвета на ООН по правата на човека в Женева. Това съобщиха от прессекретариата на президента. Тревожна е тенденцията за задълбочаване на неравенствата в света и суспендирането на човешките права. „Нерешените социални въпроси раждат озлобление сред хората. От 2008 г. насам политиците са склонни да управляват със страховете на хората, а не с реални решения“, посочи вицепрезидентът и допълни, че е най-лесно да се посочват уязвимите групи като виновни за всички проблеми. Илияна Йотова представи пред дамите посланици приетите от българския парламент промени в Наказателния кодекс, свързани с домашното насилие. „Насилниците често не осъзнават, че са извършили престъпление“, отбеляза вицепрезидентът. Общо беше мнението, че е необходимо да се търсят корените на агресията, както и да се работи много с насилниците. Агресията в училище беше сред основните обсъждани теми. На срещата присъства и представителят на УНИЦЕФ в България д-р Джейн Муита. В момента се провежда кампанията на Детския фонд на ООН „Заедно срещу насилието в училище“. Дамите посланици споделиха опита на държавите, които представляват, за борбата с тормоза в училище и агресията сред децата. Обсъдени бяха ролята и отговорността на социалните мрежи. Илияна Йотова настоя за повече инициативи в училищата, фокусирани върху различните форми на насилие. Общо бе мнението, че учителите трябва да изграждат по-тесни контакти с учениците, да бъдат част от техния живот. Семейната среда е сред основните фактори при възпитаването на децата в добро отношение към другите. Образованието е ключ към решаването на много от тези проблеми – около тази теза се обединиха вицепрезидентът и дамите посланици. В срещата участва и Моника Митова от Благоевград – избраната от Илияна Йотова победителка в организираната от британското посолство инициатива „Посланик за един ден“. 17-годишната Моника отбеляза, че образованието не се изчерпва само в получаването на знания, но и във възпитаването в човешки ценности. „Младите хора трябва да повярват, че гласът им има значение, че те са промяната, към която се стремим“, подчерта Моника. Срещата завърши с обещание за следваща, посветена на епидемията от език на омразата.", "date": "2019.02.26", "title": "Илияна Йотова: Нерешените социални въпроси раждат озлобление сред хората"}
{"url": "https://www.24chasa.bg/novini/article/7318159", "text": "Екип на НПО Клуб „Активна сигурност“ посети малчуганите от Дневни центрове от семеен тип в гр. Правец, гр. Самоков и гр. Долна баня. В рамките на два дни от благотворителната кампанията, в импровизирани работилници и ателиета децата създадоха рисунки на тема „Животът на Васил Левски“ и демонстрираха знанията си за делата на Апостола, рецитираха известни стихотворения, с които посрещнаха и силно впечатлиха присъстващите гости. Подрастващите получиха възможността да се докоснат до важни моменти от живота и бита на предците ни, чрез прожекция на документалния филм „Смутни времена“, и разгледат на живо автентични оръжия от епохата на Възраждането представени от Национално сдружение „Хайдути“. Специални гости, които подкрепиха активно инициативата бяха: топ водещия на Classic FM радио - Георги Митов, който организира импровизирано студио на тема „Бъди радиоводещ за един ден“ и разказа интересни факти за предизвикателствата в професията на радиоводещия. Студентката от Националната музикална Академия „Панчо Владигеров“ - Марина Маринова изпълни на цигулка „Болеро“ от Морис Равел, а ученикът от 11 клас на Национално Музикално училище „Любомир Пипков - Стефан Добрев с кларинета си показа умения в различни класически и фолклорни музикални произведения. Специален подарък за малчуганите от двамата музиканти беше песента „Девойко мари, хубава“. Децата от Вокална Академия „Highlight”, в която развива таланта си Жаклин Тарачи, пяха известни песни на български поп изпълнители, Queen, и приканиха всички деца да се включат в музикалното предизвикателство, което се превърна в сцена за изява, и създаде невероятни емоции за всички присъстващи. Във финалната част имаше богата развлекателна програма, включваща танци, песни, игри и настроение, завършила с вкусна почерпка и много подаръци, предоставени от ЗК „ЛЕВ ИНС“.", "date": "2019.02.26", "title": "НПО – Клуб „Активна сигурност“ , Classic FM радио и  финалистката от „България търси талант“- Жаклин Тарачи забавляваха деца лишени от родителски грижи"}
{"url": "https://www.24chasa.bg/novini/article/7318405", "text": "Бронираната лимузина на севернокорейския лидер Ким Чен Ун, съпровождана от фаланга едри телохранители, пристигна днес във виетнамската столица, където ще се състои срещата му с президента Доналд Тръмп. На нея ще се обсъжда може би най-голямото предизвикателство за сигурността в света - ядрената програма на Ким, която съвсем скоро може да е реална заплаха за мишени по света. Войници, полицаи и чужди журналисти се тълпяха по улиците около хотел \"Мелия\" в Ханой, където ще отседне Ким, а стотици възторжени граждани стояха зад загражденията, надявайки се да видят севернокорейския лидер. Знамената на Виетнам, КНДР и САЩ плющяха под студения дъжд, пробляскваха светкавиците на десетки фотоапарати, а някои хора крещяха и снимаха с мобилните си телефони пристигането на Ким в хотела, сякаш е рокзвезда. \"Аз го харесвам\", каза за Ким местната жителка Ван Дан Лу, служителка в близка банка. \"Той е много млад и е много интересен. И е много могъщ\", каза тя. \"Тръмп не е млад, но според мен и той е много могъщ\". Виетнамското авторитарно ръководство задейства много служители на службите за сигурност за посрещането на Ким, затвори големи участъци от магистрали и блокира някои райони на оживения столичен град. По-рано сутринта Ким слезе с широка усмивка и махайки с ръка от бронирания си влак в края на дългото си пътуване от Пхенян през Китай до виетнамската граница. Той се ръкува с официалните лица, докато виетнамски войници в бели униформи и черни ботуши стояха мирно на червения килим на гарата в Дондан на китайско-виетнамската граница. Няколко часа преди да пресече границата, японската телевизия Ти Би Ес показа как Ким пуши призори на гара в Китай, а една жена, вероятно сестра му Ким Йо Чен, държи кристален пепелник, готова да му го подаде. Тръмп ще отлети от Вашингтон за Ханой и се очаква да пристигне по-късно днес. Въпреки че мнозина експерти не вярват, че Ким ще се откаже от ядрените си оръжия, които вероятно смята за най-добрата гаранция да запази властта си, мнозина в Ханой бяха обзети от трескаво вълнение, очаквайки пристигането му. По и без това натоварените улици се образуваха големи задръствания. Официални лица в Ханой казаха, че са имали само десетина дни, за да се подготвят за срещата на върха - много по-малко от близо двата месеца, които имаше Сингапур за първата среща Тръмп-Ким миналата година. Въпреки това те уверяват, че ще гарантират безопасността на двамата лидери. Крайно строгите мерки за сигурност ще бъдат оценени от севернокорейските власти, които са особено чувствителни към сигурността на Ким, третия член на семейството, което управлява корейския Север с абсолютна власт. Решението на Ким да се качи на влак, а не на самолет, вероятно е продиктувано от по-добрите възможности за контрол върху сигурността. Очакванията от срещата в Ханой са големи след доста общите декларации, прозвучали на първата среща през юни в Сингапур, която разочарова мнозина. На заседание със свои висши съветници президентът на Южна Корея Мун Дже Ин каза, че разговорите Тръмп-Ким ще бъдат критична възможност за постигането на мир на Корейския полуостров. Мун, който миналата година се срещна три пъти с Ким и твърдо настоява за подновяване на ядрената дипломация между САЩ и Северна Корея, много иска да има пробив, който да му позволи да задейства амбициозните си планове за вътрешнокорейски диалог, вкл. изгодни съвместни икономически проекти, които са блокирани заради санкциите на САЩ срещу Севера. \"Ако президентът Тръмп съумее да премахне последното останало от Студената война противопоставяне, това ще е велик подвиг, който ще остане в световната история\", каза Мун. Чрез Туитър Тръмп се постара да смекчи тези очаквания и преди отпътуването си за Ханой предрече \"продължаване на напредъка\", постигнат в Сингапур, но сякаш, за да поддържа интригата, добави и въпросът: \"Денуклеаризация?\". Каза още, че Ким знае, че \"без ядрени оръжия неговата страна бързо ще стане една от големите икономически сили в света\". В продължение на десетилетия Северна Корея изграждаше своята ядрена програма с големи политически и икономически жертви. Затова сред експертите се шири скептицизъм, че тя ще се откаже от тази програма на ниска цена. /БТА/с малки съкращения/", "date": "2019.02.26", "title": "Виетнамка: Ким е млад, интересен и могъщ, Тръмп не е млад, но също е могъщ"}
{"url": "https://www.24chasa.bg/novini/article/7318458", "text": "Шофьор без книжка ще бъде съден в Русе за катастрофа след употреба на алкохол. Това съобщават от областната дирекция на МВР. Случаят е отпреди три дни. Двайсетина минути след полунощ екип на КАТ бил изпратен на пътя Русе-Николово след сигнал за катастрофа между две коли без пострадали. На място униформените тествали за алкохол двамата шофьори, като при 29-годишния водач дрегерът отчел 1,51 промила, предаде БТА. При проверката било установено, че младият мъж е неправоспособен шофьор. Той бил съпроводен до медицинско заведение за кръвна проба, където обаче отказал да му бъде взета такава. За нарушенията полицаите му съставили три акта, които той подписал без възражения. Отделно, младежът бил залавян преди време да шофира отново в нетрезво състояние. Срещу него е образувано бързо производство за престъпление по чл. 343б, ал.2 от Наказателния кодекс, който предвижда наказание от една до пет години затвор и глоба от 500 до 1500 лева.", "date": "2019.02.26", "title": "Дават на съд в Русе шофьор без книжка, карал и пиян"}
{"url": "https://www.24chasa.bg/novini/article/7318401", "text": "По обвинение на Районна прокуратура – Велико Търново, осъдиха водач на автомобил за шофиране без свидетелство за управление. За извършеното деяние му е наложено наказание една година лишаване от свобода и глоба в размер на 500 лева, предадоха от пресцентъра на Апелативната прокуратура. Съдът призна за виновен Я. А. за това, че на 20.09.2018 г. по път ІІІ-407 при км.63+100, в посока с.Каранци, управлявал „Опел” без съответно свидетелство за управление, в едногодишен срок от наказването му по административен ред с влязло в сила на 18.08.2018 г. наказателно постановление на РУ – Горна Оряховица за управление на МПС без съответното свидетелство за управление - престъпление по чл. 343в от НК. На 20.09.2018г. служителите на РУ-П.Тръмбеш спрели за проверка в района на с.Каранци колата, управлявана от обвиняемия. Проверката установила, че Я.А. не притежавал свидетелство за управление на МПС и шофира автомобил в едногодишния срок от наказването му по административен ред за същото деяние. Присъдата подлежи на обжалване пред Окръжен съд – В. Търново.", "date": "2019.02.26", "title": "Пращат за година в затвора шофьор, хванат 2 пъти да кара без книжка във Великотърновско"}
{"url": "https://www.24chasa.bg/novini/article/7318314", "text": "Председателят на Софийската адвокатска колегия (САК) Ивайло Данов се появи в апелативния спецсъд в знак на подкрепа за задържания за пране на пари адвокат Мартин Апостолов. Юристът, който е бил защитник на Цветан Василев, е обвинен заедно с двама доверени хора на банкера Георги Георгиев и Здравко Босаков. Те работили за  Василев като шофьор и иконом. Тримата са клиенти на Специализираната прокуратура по дело срещу съпругата на Василев Антоанета. Според обвинението по поръчение на престъпна група, ръководена от Василев, за фалита на КТБ на Апостолов, Георгиев и Босаков били раздадени общо 110 хил. евро. Парите били откраднати от банката чрез контролираната от Василев фирма \"Витро Инвест\". С други пари, които минавали през сметки на обвиняемите, Антоанета Василева си е купувала апартаменти в сграда срещу Южния парк в София. \"Обвинението на Апостолов е объркано. В него се казва, че прането на пари било извършено по поръчение на престъпна група, ръководена от Цветан Василев. Това дело за престъпната група обаче не е приключило. Ако приключи с оправдателна присъда?! Кой би предполагал, че отпуснат през 2013 г. кредит, е от присвояване\", недоумяваше пред съда Христо Ботев, адвокат на Апостолов. Юристът атакува и едно от доказателствата на прокуратурата като фалшиво. То е мейл от Апостолов до бившата дясна ръка на Василев Бисер Лазов, в който адвокатът му казал, че с Георгиев и Босаков си разделели с по 50 хил. евро. Според Ботев реквизитите в мейла на Апостолов до Лазов не съвпадат с други реквизити в съобщения, изпращани до ред други адресати. \"Не може един адвокат да носи отговорност за произхода на парите на клиента си. Прокуратурата посегна на адвокатурата\", каза Ботев. Подкрепи го колежката му Ваня Траянова, също защитник на Апостолов. \"Задържането на 1 адвокат е подривна дейност срещу правосъдието\", отсече тя. Обвиняемият Апостолов също взе думата. \"Не съм бил доверен компаньон на Цветан Василев, а доверен адвокат\", каза той пред съда. От Апелативната специализирана прокуратура поискаха арестите на тримата да бъдат потвърдени, тъй като на свобода могат да извършват престъпление. \"Те са управители на търговски дружества и имат отношения с широк кръг от лица\", посочи прокурорът. Предстои тричленен състав на апелативния спецсъд, оглавяван от Красимира Костова, да реши дали да остави зад решетките Апостолов, Георгиев и Босаков.", "date": "2019.02.26", "title": "Шефът на Софийската адвокатска колегия подкрепи задържан адвокат за пране на пари от КТБ"}
{"url": "https://www.24chasa.bg/novini/article/7318599", "text": "Месото халал не може да бъде определяно като биологично, реши Съдът на ЕС. Месо от животни, които не са били зашеметени, преди да бъдат убити, каквато е ислямската практика за клане \"халал\", не може да бъде определено като биологично, реши Съдът на Европейския съюз, цитиран от ДПА. Много мюсюлмани вярват, че за да бъде месото \"халал\" и приемливо за ядене от тях, животното не бива да бъде зашеметявано, преди да бъде убито. Такива практики противоречат на стандартните правила за клане на животни. В това отношение еврейските практики за \"кашер\" наподобяват практиките за \"халал\", посочва ДПА, цитирана от БТА. През 2012 година френска асоциация за защита на животните за клане подаде иск да бъде забранено определянето като \"биологично отглеждано\" говеждо месо \"халал\", направено на кайма. Искът беше отхвърлен, което доведе до неколкократни обжалвания. Тогава френският съд, който разглеждаше случая, се обърна към Съда на ЕС за помощ при интерпретирането на европейските закони. Според съдебното постановление определението за биологична храна трябва да е съобразено с \"най-високи стандарти, особено що се отнася до хуманното отношение към животните\". \"Научни изследвания показват, че предварителното зашеметяване е техниката, която най-малко противоречи на хуманното отношение по време на клането на животните\", отбелязва съдът. През септември генералният адвокат Нилс Уал постанови обратното. В повечето случаи съдиите следват препоръките на генералните адвокати, отбелязва ДПА. ", "date": "2019.02.26", "title": "Съдът на ЕС: Месото халал не може да бъде определяно като биологично"}
{"url": "https://www.24chasa.bg/novini/article/7318515", "text": "Пласьори на наркотици вече са и 60-70 годишни, това са фактите, шокира с изявлението си зам.-апелативният прокурор на Бургас Йовита Григорова. Тя се включи в кръгла маса „Наркотиците  - риск за бъдещето II“, насочена към това как влие дрогата върху децата и техните родители. Дискусията в Морското Казино бе организирана от бургаски депутати от ГЕРБ, а домакини бяха народните представители Диана Саватева и Ася Пеева. Водещи експерти – представители на различни институции, изнесоха стряскащи данни за употребата на наркотици сред подрастващите, за зависимостите и психиатричните заболявания, които отключва най-вече синтетичната дрога. Според директора на Областната полицейска дирекция старши комисар Калоян Калоянов няма ръст на употребата на наркотици, но на т.н. пазар на дрога  непрекъснатно излизат нови вещества, които не са в списъка на забранените и минава доста време докато това стане. Комисар Калоянов наблегна на необходимостта от обмен на информация между полицията и прокуратурата от една страна и училището от друга. „Подрастващите сякаш все повече съзнават, че употребата на наркотици е сериозен проблем, че вече не е толкова модерно. Но контатът ни с училищата е незаменим, нужен е обмен на информация“, каза Калоянов. Началникът на отдел „Наркотици“ в ОД МВР Бургас Христо Грудов обобщи, че най-търсени си остават марихуаната заради сравнително ниската цена, т.н. друсан чай, много актуален напоследък и метаамфетаминът, познат като пико. „Децата смятат, че бирата не е алкохол, а канабисът не е наркотик, но грешат. Освен зависимости се развиват психотични проблеми. Всяко пето дете, взимало основно марихуана и синтетична дрога, развива психиатрично заболяване“, каза д-р Никола Зъбов от Центъра за психично здраве. Терапевтът Крисимир Иванов пък сподели опит от работата си в клиниката в Суходол, като акцентира на феномена съзависимост в семейството когато детето употребява наркотици. „Това е много сериозен проблем и от медицинска и от чисто човешка гледна точка. Затова не бива да си заравяме главата в пясъка“, коментира д-р Лорис Мануелян, зам.- кмет на община Бургас. Той посъветва родителите при проблемна ситуация бързо да търсят помощ от клинични психолози и психотерапевти, а да не очакват детето да се справи само. Росица Димова от Общинския съвет по наркотични вещества пък наблегна, че първата индикация, че нещо се случва с детето може да не е в семейството, а в училището. Експертът Станимир Жеков разясни пред аудиторията защо и кога анаболните стероиди могат да бъдат убиец. В кръглата маса се включиха родители и директори на най-елитните бургаски гимназии. „Нашата цел е да се присъединим към усилия на всички специалисти, да пренесем дискусията за борбата с наркотиците на по-високо ниво, за да можем като народни представители да помогнем в търсенето на решения като използваме нашите възможности – както в по-лесната комуникация между отделните институции, така и за промени в нормативната база“, коментира Диана Саватева.", "date": "2019.02.26", "title": "Зам.-апелативен прокурор: И 70-годишни вече пласират наркотици"}
{"url": "https://www.24chasa.bg/novini/article/7318798", "text": "Посттравматичен стрес, панически атаки, параноя, смъртни заплахи, алкохолна и наркотична зависимост - такива са страничните ефекти от работата като модератор на съдъжание във „Фейсбук”, разказват пред изданието The Verge бивши и настоящи служители на компанията, цитирани от Дарик. Модераторите на съдържание преглеждат ежедневно хиляди докладвани постове, които евентуално нарушават правилата на социалната мрежа. Въпросните постове и видеа често изобилстват от насилие, расизъм, реч на омразата и теории на конспирациите. Заради ежедневния стрес модераторите често развиват психични разстройства или прибягват към алкохол, наркотици или случаен секс на работното място, разказват служителите пред изданието. По данни на Фейсбук общият брой на модераторите на съдържание по света се е удвоил в последната година и е достигнал до 15 хил. души. В края на януари стана ясно, че до края на годината компанията ще отвори център за преглеждане на съдържание и в София. Заради вълната от критики по адрес на „Фейсбук”, че допуска дезинформация, политическа пропаганда, реч на омразата и дори влияе върху резултатите от референдуми и избори, през 2016-а компанията се захвана да контролира по-сериозно съдържанието в социалната мрежа. Част от контрола се осъществява чрез алгоритми, но основната част от задачата се пада на т.нар. модератори на съдържание. Те преглеждат всички докладвани постове и преценяват дали да ги оставят или премахнат от „Фейсбук”. Това разказват пред журналистката Кейси Нютън от The Verge 12 служители от центъра за преглеждане на съдържание във Финикс, Аризона, пожелали анонимност. Служителите описват офиса си като потискащо място, в което колегите си разменят шеги за самоубийство, пушат трева и пият алкохол в почивките, и използват тоалетните и стаите за кърмене за случаен секс. Случаите толкова зачестили, че от компанията дори наредили ключалките на въпросните стаи да бъдат премахнати. Освен на стресиращо съдържание, модераторите са подложени и на постоянен страх от уволнение и често са привиквани да обясняват защо са премахнали или не даден пост. В резултат служителите развивали панически атаки и дори посттравматичен стрес. Компанията предлагала услугите на психолог, но само в определен период от работния ден. Емоционалните проблеми пък често оставали дори и след напускане или уволнение. Чести били и случаите на смъртни заплахи от бивши колеги, които са уволнени по една или друга причина. Един от бившите служители например разказва, че развил параноя и спял постоянно с оръжие до главата заради страх от отмъщение. Друг – казва, че от хилядите конспиративни постове и видеа започнал да подлага на съмнение Холокоста, 11 септември и дори дали Земята е кръгла. В официално изявление след излизането на статията от „Фейсбук” заявяват, че оценяват трудната работа на своите служители и поддържат стандарти относно това работната им среда да е безопасна и подкрепяща. В края на януари от компанията обявиха, че планират отварянето на център за преглеждане на съдържание и в София. В центъра ще работят 150 служители, които вече преминавали обучение. Те ще следят постове на казахски, турски и руски.", "date": "2019.02.26", "title": "Заплахи, алкохол, безразборен секс:страничните ефекти на фейсбук-модератора"}
{"url": "https://www.24chasa.bg/novini/article/7318806", "text": "Гръцкото правителство обяви извънредно положение в префектура Ханя на остров Крит и в пет префектури в Северна Гърция заради лошото време, предаде БТА. В цялата префектура Ханя на остров Крит е обявено извънредно положение заради обилните дъждове на острова, съобщи агенция АНА-МПА. Наводненията там през последните дни нанесоха сериозни щети и отнеха човешки животи. 61-годишен мъж е загинал вчера, след като е бил повлечен от придошлите води в Крит, съобщи \"Катимерини\". Два моста рухнаха на острова под натиска на реките, нивото на които силно се повиши. На 17 февруари пак в Крит загина четиричленно семейство, след като автомобилът му се озова в придошла река. Извънредно положение е обявено и в префектурите Иматия, Килкис, Пела, Пиерия и Серес, всички в област Централна Македония, съобщава електронното издание на вестник \"Катимерини\". В община Егиалия в префектура Ахайя също е обявено извънредно положение. Мерките там се налагат за отстраняване на щетите от снеговалежите, поледиците и дъждовете през последните три дни.", "date": "2019.02.26", "title": "Обявиха извънредно положение в части от Крит и Северна Гърция заради лошото време"}
{"url": "https://www.24chasa.bg/novini/article/7318836", "text": "Красимир Каракачанов е единственият от тримата лидери на \"Обединени патриоти\", който е уважил коалиционният съвет днес. На срещата в бившия Партиен дом, на която се очакваха ръководствата на ВМРО, НФСБ и \"Атака\" Валери Симеонов и Волен Сидеров изпратили представители, но не отишли.  ВМРО харесва Петър Москов за евродепутат. Това са си говорили вътре Каракачанов, сегашният член на Европейския парламент Ангел Джамбазки и пратениците на другите две партии. Това ядосало Десислав Чуколов и Николай Александров от \"Атака\", които напуснаха скоро след старта. Вече си тръгнаха и хората от НФСБ - Валентин Касабов, Христиан Митев и Йордан Апостолов.", "date": "2019.02.26", "title": "Само Каракачанов от 3-мата лидери на съвета на патриотите, искат Москов за евродепутат"}
{"url": "https://www.24chasa.bg/novini/article/7318835", "text": "Съветниците на БСП в Общинския съвет в Добрич не успяха да отстранят председателя му Иво Пенчев /ГЕРБ/ от поста му на заседание на Общинския съвет. В специална докладна записка, която беше последна точка от дневния ред, те поискаха предсрочно прекратяване на правомощията му. Мая Димитрова – общински съветник и председател на БСП-Добрич, посочи като аргументи, че Пенчев си позволява да манипулира Общинския съвет при вземането на решения, като се възползва от възможността да прави реплики, дуплики, да налага личното си мнение или мнението на групата чрез многократни и извън правилника изказвания. Социалистите определиха досегашното председателство на Пенчев като неефективно и на моменти безотговорно. Последва тайно гласуване. Резултатите бяха 9 „за” отстраняването на Пенчев, 25 „против” и 3-ма въздържали се. “Благодаря за доверието. Този епизод е забравен още в настоящия момент. Сега е време за работа, много работа. Ще работя така, че да не ви разочаровам, както винаги съм го правил. Продължаваме работа в дух на толерантност и разбирателство за нашия град”, заяви Иво Пенчев, след като отново зае председателското място.", "date": "2019.02.26", "title": "БСП не успя да свали председателя на Общинския съвет в Добрич"}
{"url": "https://www.24chasa.bg/novini/article/7318830", "text": "Верижна катастрофа затвори бул. „Александър Малинов” в столичния квартал „Младост” във вторник. При инцидента са се сблъскали камион и няколко леки коли, съобщава  . Към 13 ч. тежкотоварният автомобил удря другите коли, като едната от тях се забива в разделителната ограда, а след това – и в автомобил, движещ се в насрещната лента. Една жена е откарана в болница за преглед. Заради катастрофа се образува километрично задръстване.", "date": "2019.02.26", "title": "Камион и няколко коли се сблъскаха в столичния квартал \"Младост\""}
{"url": "https://www.24chasa.bg/novini/article/7318833", "text": "Инстаграм и фейсбук блокираха профила на британския активист Томи Робинсън, съобщава CNN. Официалната му страница има над 1 милион последователи и харесвания, информира  Според изявление на фейсбук, цензурата бива налагана защото Робинсън е публикувал анти-мюсюлманско съдържание и извън мрежата е участвал в активност, която според ръководството на социалните мрежи „подкрепя лица и групи на омразата”. Миналата година Робинсън беше осъден на 13 месеца затвор след като се опита да отрази съдебен процес срещу група обвинени в сексуално насилие британски граждани от пакистански произход. Той беше арестуван, при опит да заснеме обвиняемите на входа на съда. След масови протести от страна на негови поддръжници и след като прекара 3 месеца в затвора, активиста беше освободен. Томи Робинсън също така беше участник в британския клон на ПЕГИДА, беше лидер на „Лигата за защита на Англия” и политически съветник на лидера на UKIP (Британската независима партия). От 2017 г. до 2018 г. Робинсън действаше като репортер за канадския новинарски сайт “Rebel Меdia”.", "date": "2019.02.26", "title": "Блокираха профили на британския активист Томи Робинсън в социалните мрежи"}
{"url": "https://www.24chasa.bg/novini/article/7318846", "text": "Европейският съд за правата на човека (ЕСПЧ) е осъдил румънската държава да плати над 2,7 милиона евро обезщетения по редица дела от периода 2003-2008 г., отнасящи се до правото на собственост, съобщава Медиафакс. Според съобщение на Асоциацията за частната собственост ЕСПЧ е установил, че законът от 2013 г., приет от румънския парламент след неколкократно осъждане на държавата в европейската инстанция, не осигурява ефективни решения по отношение на компенсаторните мерки за имотите, отнети неправомерно от комунистическата държава, предаде БТА. \"Европейската инстанция потвърди днес твърденията на Асоциацията за частната собственост, която многократно е обръщала внимание на факта, че румънското законодателство в областта на отнетите имоти е неефективно, има дискриминиращ характер и не спазва разпоредбите на Европейската конвенция за правата на човека\", се посочва в съобщение на асоциацията. В съобщението с отбелязва, че решението на ЕСПЧ представлява още едно доказателство, че румънската държава не спазва задълженията си, произтичащи от международните споразумения, с които е ангажирана, включително Европейската конвенция за правата на човека. \"Институциите, които представляват държавата в областта на реституцията на имоти или отпускането на обезщетения, правят всичко възможно да забавят момента на плащането на обезщетенията или да намалят колкото се може размера им\", подчертава още", "date": "2019.02.26", "title": "Осъдиха Румъния в Страсбург да плати 2,7 млн. евро обезщетения по дела за имоти"}
{"url": "https://www.24chasa.bg/novini/article/7318862", "text": "Американският самолетостроител Боинг (Boeing) е номинирал Ники Хейли, бившия посланик на САЩ пред ООН, за член на съвета на директорите му, предаде Ройтерс. Хейли бе първата жена губернатор на щата Южна Каролина и има прослужени три мандата като член на Камарата на представителите в Конгреса. Тя бе посланик на Вашингтон пред ООН от януари 2017 г. до декември 2018 година, предава БТА. Номинацията на 47-годишната Хейли ще бъде гласувана на общото събрание на акционерите на компанията на 29 април. Като губернатор на Южна Каролина, през 2013 г. тя допринесе Боинг да установи нови производствени мощности в щата, най-вече производствения комплекс за самолета 787 Дриймлайнър (787 Dreamliner). Концернът е имал близо 7000 служители и подизпълнители в Южна Каролина към края на миналата година.", "date": "2019.02.26", "title": "Боинг номинира Ники Хейли за член на съвета на директорите"}
{"url": "https://www.24chasa.bg/novini/article/7318847", "text": "Теленор България запази тенденцията за ръст на приходите и печалбата преди данъци, лихви и амортизации (EBITDA), която се наблюдава от началото на 2018 г. Общите приходи за четвъртото тримесечие достигнаха 91 милиона лева, основно поради ръста в средния приход от потребител (ARPU), който достигна 15,40 лв. Продажбите на устройства също допринесоха за увеличението на общите приходи, основно поради фокуса на потребителите върху смарт устройства от висок клас. Ръстът в общите приходи, в комбинация с фокуса на компанията върху подобряване на ефективността, доведоха до увеличение на EBITDA за тримесечието до 68 милиона лева. Вследствие на сезонността при използването на предплатените услуги през лятото, броят на клиентите отбеляза лек спад през тримесечието до 3,07 милиона абоната, 20% от които потребители на предплатени услуги. През този период Теленор продължи да се стреми да осигури отлично качество на услугите и да предостави нови дигитални услуги на своите клиенти. Стартирането на услугата „Купи онлайн“ и програмата за обратно изкупуване на устройства бяха сред новите възможности за клиентите, заедно с предимствата, които висококачествената мобилна мрежа на Теленор предлага.", "date": "2019.02.26", "title": "Теленор с ръст на приходите и печалбата"}
{"url": "https://www.24chasa.bg/novini/article/7318876", "text": "Австрийската полиция съобщи днес, че е разкрила онлайн финансова търговска измама, която по първоначална оценка е измамила жертви в Европа с около 100 милиона евро, предаде АФП. Операцията е използвала мошенически платформи в интернет, претендиращи, че търгуват с чуждестранна и криптовалута, както и с високорискови финансови инструменти, известни като бинарни опции, предаде  Смята се, че жертвите са няколко хиляди европейци, съобщи австрийската Федерална криминална полиция. Схемата е била обект на разследване от средата на 2017 г. и се смята, че е използвала имейли, социални медии и дори собствени кол центрове, за да достигне до жертвите си. Австрийските власти са първите, които разкриват уебсайтовете, а голяма част от инфраструктурата, използвана от мрежата, е в България и в Чехия. Международен съвместен разследващ екип е координирал разследването с българската и чешката полиция. В края на януари и началото на този месец в България имаше няколко спецакции, в които бе задържан „основен заподозрян“ и бяха конфискувани 6-цифрена сума и няколко терабайта данни, според разследващите.", "date": "2019.02.26", "title": "Австрия разкри мащабна финансова измама, свързана с България"}
{"url": "https://www.24chasa.bg/novini/article/7318885", "text": "Комисията на Европейския парламент по граждански свободи, правосъдие и вътрешни работи ще изслуша днес заедно с комисията по бюджетен контрол тримата кандидати за главен прокурор на ЕС, предаде БТА.  Предвижда се тази вечер комисията на ЕП по бюджетен контрол да определи своето становище след изслушванията. Утре комисията по граждански свободи, правосъдие и вътрешни работи, като вземе предвид това становище, ще гласува в открито заседание кого от кандидатите подкрепя. Това съобщиха днес източници от ЕП, след като вчера говорители на институцията не успяха да обяснят как ще изглежда процедурата след насроченото за този следобед изслушване на кандидатите за поста. След като двете парламентарни комисии са готови с избора си, те ще изпратят писмо до председателя на ЕП Антонио Таяни, в което съобщават своето решение. Очаква се, след като получи писмото, Таяни да свика ръководството на ЕП, за да се прецени дали предпочетеният кандидат да получи автоматично подкрепата на институцията, или въпросът да бъде подложен на гласуване в пленарната зала. Когато ЕП е готов с избора си, ще възникне въпросът за нуждата от преговори със Съвета на ЕС. Миналата седмица Съветът определи на първо място френския претендент Жан-Франсоа Бонер, а второто място бе поделено между румънката Лаура Кьовеши и германския й съперник Андрес Ритер. По-рано професионалната комисия по подбора реши да постави на първо място Кьовеши. Съветът на ЕС не бе задължен да се съобрази с предпочитанието на професионалната комисия. Ако ЕП подкрепи Бонер, ще се премине направо към процедурата по неговото назначаване. Ако евродепутатите изберат друг от тримата кандидати, ще последват преговори между Съвета на ЕС и ЕП. Очаква се въпросът да намери окончателно решение навреме, за да може прокуратурата на ЕС да заработи от следващата година.", "date": "2019.02.26", "title": "ЕП се очаква да определи утре кого подкрепя за главен прокурор на ЕС"}
{"url": "https://www.24chasa.bg/novini/article/7318887", "text": "Заявките за достъп до електронните услуги на Националния осигурителен институт (НОИ) вече са близо 10 милиона годишно. Това показва анализ на институцията за предоставените онлайн справки и административни услуги през 2018 година, съобщиха от пресцентъра на НОИ, цитирани от БТА. Статистиката отчита, че само за 12 месеца общият им брой е нараснал с повече от един милион. Докато през 2017 г. потребителите са ползвали онлайн услугите 8,7 милиона пъти, то през 2018 г. числото надминава 9,9 милиона. Това прави увеличение от над 13 на сто. Електронната услуга с най-голямо нарастване е \"Справка за социално осигуряване по ЕГН - текущо състояние\", чието потребление се е увеличило драстично и е достигнало 712 032 пъти през миналата година. Сред справките със сериозно увеличение на използваемостта са още \"Справка за изплатени парични обезщетения за безработица\" и \"Справка за регистрирани заявления за отпускане на парични обезщетения за безработица\", като заявките за тях са нараснали съответно с 57,7 на сто и 36,5 на сто. Изчисляването на прогнозен размер на пенсията също е привлякло повече потребители - електронния калкулатор е ползван 689 847 пъти или с близо 28 процента повече от предходния период. На стабилни нива остава и най-популярната е-услуга на института - \"Справка за представени в НОИ документи и изплатени обезщетения и помощи от държавното обществено осигуряване (ДОО)\". За поредна година клиентите са се възползвали от нея над 5 милиона пъти. Данните сочат още, че общото потребление на административните електронни услуги на НОИ се е покачило двойно. През интернет страницата си Националният осигурителен институт предоставя достъп до над 70 е-услуги - онлайн справки със свободен или ограничен достъп, електронни административни услуги и различни форми за контакт.", "date": "2019.02.26", "title": "Онлайн справките в НОИ използвани 10 милиона пъти през 2018 г."}
{"url": "https://www.24chasa.bg/novini/article/7319063", "text": "Митническата служба на холандския град Ротердам конфискува огромна пратка на водка за Северна Корея, предаде ДПА, цитирана от БТА.  Пратката от 90 000 бутилки руска водка е била адресирана до севернокорейския лидер Ким Чен Ун и е била намерена миналата седмица скрита под фюзелажа на самолет, превозван с товарен кораб. По силата на санкциите на ООН срещу Северна Корея във връзка с ядрената й и балистична програми износът на голямо количество луксозни стоки за КНДР е забранен, припомня ДПА. \"Съветът за сигурност на ООН наложи санкции на Северна Корея и по тази причина е важно те да бъдат прилагани\", заяви холандската министърка на външната търговия Сигрид Каг. Освен от санкциите, икономиката на КНДР пострада също заради неправилното управление на средства и заради природни бедствия, отбелязва ДПА. Севернокорейският лидер Ким Чен-ун и американският президент Доналд Тръмп ще се срещнат утре във виетнамската столица Ханой. Северна Корея настоява за отмяна на икономическите санкции срещу нея, а Вашингтон желае Пхенян да се откаже от ядрените си оръжия.", "date": "2019.02.26", "title": "90 000 бутилки руска водка са адресирани до севернокорейския лидер Ким Чен Ун"}
{"url": "https://www.24chasa.bg/novini/article/7319078", "text": "Турският президент Реджеп Тайип Ердоган критикува днес ЕС заради това, че е участвал в среща на върха с лидери на арабски държави в Египет няколко дни след екзекуцията на деветима осъдени на смърт в тази страна, предаде АФП, цитирана от БТА.  Можете ли още да говорите за демокрация в страните от ЕС, които участваха в /среща на върха/ с /египетския президент Абдел Фатах/ ас Сиси, който нареди екзекуцията на деветима младежи миналата седмица, попита Ердоган. ЕС не е искрен, каза Ердоган в реч в Гиресун /Северна Турция/. Историята ще помни това, добави той. По-рано турският външен министър Мевлют Чавушоглу също критикува \"лицемерието\" на ЕС заради това, че е участвал в срещата на върха, състояла се в неделя и понеделник в източната част на Египет. Фактът, че лидерите на ЕС застават до Сиси и го подкрепят точно след екзекуцията на деветима младежи /.../ това са двойни стандарти, лицемерие, заяви Чавушоглу пред журналисти в Анкара. От друга страна те казват, че ако Турция върне смъртното наказание, те ще направят това или онова, добави турският външен министър. Днес, когато гледаме европейските лидери, вече няма ценности, а само интереси, добави Чавушоглу. На 20 февруари египетските власти екзекутираха девет души, осъдени за участие в убийството на главния прокурор Хишам Баракат през 2015 г. Отношенията между Турция и Египет почти не съществуват след отстраняването от власт през 2013 г. на президента Мохамед Морси, представител на организацията \"Мюсюлмански братя\", извършено от египетската армия, ръководена тогава от генерал Сиси, отбелязва АФП. Ердоган, който определя сегашния египетски президент като \"превратаджия\", заяви в събота, че \"не може да приеме\" екзекуциите от миналата седмица и определи режима в Египет като \"авторитарен, дори тоталитарен\"./", "date": "2019.02.26", "title": "Ердоган критикува ЕС за участието в среща в Египет"}
{"url": "https://www.24chasa.bg/novini/article/7319084", "text": "Сливенският окръжен съд задържа под стража криминално проявена, ограбила възрастна жена. Това съобщиха от Окръжната прокуратура, по чието искане е взета мярката. 32-годишната Виолета О. от първомайското село Караджалово е обвинена, че на 22 февруари в Сливен, в условията на опасен рецидив, насила е отнела 150 лева от 78-годишна жена. Извършителката е задържана още същия ден със съдействието на служители по охраната на железопътния транспорт към Зоналното жандармерийско управление - Бургас, в бързия влак София-Бургас, като у нея е намерено откраднатото. Направила е пълни самопризнания. Според прокурора обвиняемата може да се укрие или да извърши ново престъпление. Определението на Окръжния съд в Сливен може да бъде обжалвано пред Апелативния съд в Бургас.", "date": "2019.02.26", "title": "Хванаха криминално проявена, ограбила възрастна жена"}
{"url": "https://www.24chasa.bg/novini/article/7319081", "text": "Съдийската колегия към ВСС отказа да образува дисциплинарно производство срещу председателя на Апелативния спецсъд Георги Ушев. Решението беше взето с 9 на 1 гласа, предава БТА.  Причината е, че съдия Ушев е допуснал две нарушения във връзка с делата за мерките за неотклонение на Десислава Иванчева, Биляна Петрова и Петко Дюлгеров, установени при направена проверка от трима върховни съдии.", "date": "2019.02.26", "title": "Не наказаха шефа на апелативния спецсъд Георги Ушев заради Иванчева"}
{"url": "https://www.24chasa.bg/novini/article/7319092", "text": "\"Налице са всички предпоставки да бъде обявена поредната голяма крачка в отношенията между Северна Корея и САЩ. След два дни ще станем свидетели на втори успех - има всички предпоставки да се мисли точно така. В момента и двамата лидери имат остра нужда от успех на международното поле, тъй като това ще има голямо отражение в международен план\". Това прогнозира пред   анализаторът Боян Чуков в коментар за предстоящата среща във Виетнам между севернокорейския лидер Ким Чен-Ун и американския президент Доналд Тръмп. \"Ключовата дума е денуклеаризация. Въпросът опира до това кой как разбира тази дума. След срещата в Сингапур Северна Корея закри полигона си за ядрени опити и някои от ракетите бяха унищожени. Но севернокорейците искат и САЩ да изтеглят ядрените си оръжия от Южна Корея\", отбеляза в предаването \"Нещо повече\" Чуков. \"За съжаление, ние изпускаме важен факт, че столицата на Виетнам бавно започва да се превръща в азиатската Виена - столица, която е приемлива за всички глобални играчи от региона. Виетнам има с Китай стокооборот от 100 млрд. долара, със САЩ - 50 млрд. долара, с Русия - около 5-6 млрд. долара. Виетнам започва да играе ключова роля в региона. Има много виетнамци, които са завършили у нас, но за съжаление сме доста безучастни. Икономически Виетнам напредва бързо\", подчерта Чуков. \"Поради съображения за сигурност няма ясно разписание на събитията от срещата. Утре и вдругиден ще бъде направен преглед на отношенията в целия регион, не само между Северна Корея и САЩ. Интересното е, че може би към този момент Виетнам е най-добрият посредник между регионалните и глобални фактори\", каза още Боян Чуков.", "date": "2019.02.26", "title": "Проф. Боян Чуков: Има условия за нов пробив в отношенията САЩ - Северна Корея"}
{"url": "https://www.24chasa.bg/novini/article/7319082", "text": "Вчера в Барселона се откри най-значимото за годината събитие в света на телекомуникациите „Световният мобилен конгрес“. Какви са новостите от света на технологиите? Кога да очакваме 5G в България? Ще видим ли развитие на нови индустрии и ще се промени ли начинът ни на живот и начинът, по който комуникираме помежду си? По тези и други въпроси ще разговаряме с г-н Спас Русев.", "date": "2019.02.26", "title": "Кога да очакваме 5G в България? Отговорът - тази събота в \"24 часа\""}
{"url": "https://www.24chasa.bg/novini/article/7319099", "text": "Момченцето, родило се през август миналата гоидна в токийска университетска болница с тегло 268 гр, беше изписано, защото се развива нормално и вече няма нужда от постоянно наблюдение, съобщи ТАСС, цитирана от БТА.  През месеците в болницата на университета Кейо бебето е наддало почти 3 кг. и вече може да пие мляко за кърмачета. Момченцето е изродено със секцио през 24-ата седмица на бременността, защото заради аномалия почти не е расло. Отначало то е било толкова малко, че се е събирало в две длани. То е гледано в интензивно отделение със специално оборудване, с което са му помагали да диша и да се храни. Така постепенно е започнало да расте. Детето вече ще бъде вписано в регистъра на американския университет на Айова, като момчето, родено с най-малко тегло в света, което е оцеляло. Досега рекордът принадлежеше на момченце от Германия, родило се с тегло 274 гр през 2009 г. Най-малкото момиченце в света с тегло 252 гр също се е родило в Германия. В света са регистрирани само 23 случая на деца, оцелели, след като са се родили с тегло под 300 гр. Повечето са момичета. Само четири са момчета.", "date": "2019.02.26", "title": "Изписаха момченцето, родено с най-ниско тегло в света - 268 г."}
