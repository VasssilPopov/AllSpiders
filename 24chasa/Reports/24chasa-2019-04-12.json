{"url": "https://www.24chasa.bg/novini/article/7398186", "text": "Финансова санкция от 73 хил. лв. е наложена на община Петрич по изпълнението на проект за подобряване на енергийната ефективност на сградата на общинската администрация. Наказанието е 10% от стойността на проекта и е наложена от управляващия орган на ОП \"Региони в растеж\". Общината е обжалвала решението на зам.-министъра на регионалното развитие, но административният съд в Благоевград е отхвърлил жалбата. Решението обаче може да се обжалва пред ВАС. Обществената поръчка за избор на изпълнител е обявена през август 2017 г. Само една фирма от София участва и печели конкурса, а договорът с дружеството е сключен на 3 октомври 2017 г. на стойност 610 689 лв. без ДДС, или 732 826 лв. с ДДС. Получен е бил сигнал за нередност и при проверка се оказало, че при обявяване на обществената поръчка има три противоречия с разпоредби на ЗОП. Едно от нарушенията е във връзка с показателя \"Технологична последователност на строителния процес\", по който не са определени конкретни технически параметри за оценка, което ограничава кръга на потенциалните участници и води до невъзможност за избор на икономически най-изгодната оферта. Изискванията към участниците са ограничаващи конкуренцията, е установил съдът. Приема, че \"с оглед обстоятелството, че е подадена и класирана само една оферта от участник, който не е доказал съответствие с критериите за подбор, поради което е следвало да бъде отстранен от процедурата и последната да бъде обявена отново, финансова корекция в размер на 10% удовлетворява изискването на Закона за управление на средствата на ЕС\", твърди съдът.", "date": "2019.04.12", "title": "Съдът на първа инстанция: 73 хил. лв. глоба на община Петрич за саниране сградата на администрацията"}
{"url": "https://www.24chasa.bg/novini/article/7398428", "text": "Самолети от т.нар. Либийска национална армия (ЛНА) нанесоха днес въздушни удари по два правителствени обекта, а сухопътните й сили водят улични боеве, за да превземат Триполи, но срещат съпротива, предаде Ройтерс. Миналата седмица ЛНА на генерал Халифа Хафтар започна настъпление към столицата на Либия, което предизвика евакуация на цивилни от града с население около 1,2 милиона. Но въоръжени групи, верни на премиера на международно признатото правителство Файез ел Сарадж, засега устояват на натиска и държат противника по крайбрежието. В района на неизползваемо бивше летище на 11 км от центъра на Триполи се водят ожесточени боеве, допълва БТА. Авиацията на ЛНА порази днес лагер на проправителствена въоръжена група в Зувара, западно от Триполи и близо до границата с Тунис, казаха местни жители и военни източници. Зувара е край петролната и газова инсталация Мелитах, чиито оператори са италианската ENI и либийската държавна енергийна компания NOC. От този терминал се доставя природен газ по газопровод за Италия. Самолет на ЛНА атакува и Митига, единственото действащо летище в Триполи, откъдето зенитната артилерия откри огън в отговор, съобщиха очевидци. Няма сведения за щети и пострадали от двете страни. В продължаващите седмица сражения за Триполи са убити 75 човека, включително 17 цивилни, и са ранени 323 души, сочат данни на ООН. Около 9500 човека са били принудени да напуснат домовете си, съобщи Ройтерс.", "date": "2019.04.12", "title": "Авиацията на Халифа Хафтар нанесе удари по два правителствени обекта в Либия"}
{"url": "https://www.24chasa.bg/novini/article/7397093", "text": "“Не сме очаквали, че някой ще дари толкова пари накуп за оцеляването на Вики. Едва повярвах, като видях сметката”, казва Венцислав Иванов от Златоград. Той е баща на 4-годишния Виктор, най-малкия пациент в България с бъбречна трансплантация. Момчето живее с половината бъбрек на баща си от две години насам. “Ясен Сакалиев ме откри на място и поиска банковата сметка, за да направи дарение, не знаех, че са загубили дете. Два дни след това видях, че по сметката има 20 хиляди лева”, обяснява Венци. Дарителите - Ясен и Валентина Сакалиеви от Ардино, преди време събирали пари за детето си Дани в кампания за трансплантация на костен мозък в Германия. Синът им бил с остра лимфобластна левкемия преди 4 г. Той се стабилизирал и попада в ремисия за дълъг период. През есента на 2016 г. обаче се разболява повторно и лекарите казват, че няма смисъл да се лекува по същия начин. Нужна била трансплантация на костен мозък в Германия. Донор става по-големият брат на Дани. Средствата, необходими за операцията на Дани, били 300 000 лева. Стотици се включили в акция по събиране на непосилната за семейството му сума. Близки подемат кампания за набиране на средства както по банков път, така и чрез кутии за дарения. С пълна мобилизация на приятели, съученици, местна власт и най-вече на добри хора огромната сума е била събрана за няколко месеца. Дани заминал за трансплантация, но лекарите в Германия не успели да го спасят През октомври м.г. Сакалиеви погребали чедото си. “Парите, които преведохме за Вики, са останали от дарителската сметка за Дани. Тя е със специален статут и средствата могат да се използват само за дарения. Събирани са от много хора. Нашето желание със съпругата ми Валентина е те да идат за лечението на други деца”, каза Ясен Сакалиев. Той се надява Вики да бъде излекуван и други да не изпитат тяхната мъка. След смъртта на детето им Сакалиеви направили и друго голямо дарение - за болно момче в Кюстендил. Те превели 15 хил. лв. от сметката на Дани в полза на 20-годишния Тони Костов, който страда от остра лимфобластна левкемия. Младото момче се нуждае от приблизително 555 000 лв. за два курса химиотерапия, търсене на донор, трансплантация и болничен престой. При раждането си Вики изглеждал като напълно здраво дете. Дни след това обаче започнал да губи апетит. В началото всички казвали на родителите, че това е нормално, тъй като бебето било едро - 6,500 кг. Когато обаче започнало да повръща, родителите тръгнали по лекари. “Вики беше на два месеца, когато му поставиха шествалентна ваксина. Три дена по-късно започна да повръща, загуби чувствителност и тръгнахме по болници - Златоград, Смолян, Пловдив. Разбрахме, че се е заразил с хепатит В. Лекарите казват, че не е от ваксината, а защото жена ми е с австралийски антиген и заболяването му е от нея. Но по-големият ни син няма такива проблеми”, разказва бащата. Австралийският антиген се образува при заразяване с хепатит В. Открива се в серума на почти всички инфектирани. Наречен е така, защото за първи път е изолиран от болни аборигени в Австралия. Заразената майка може да предаде вируса на детето. Заради влошаване на състоянието му тогава след консултация с републиканския консултант по инфекциозни болести проф. Марияна Стойчева Вики е настанен в интензивното отделение на Инфекциозната клиника в Пловдив. Въпреки проведените действия детето развива клинична картина на чернодробна енцефалопатия и кома.   След ужасяващата новина двамата родители започват да търсят всякакви контакти, за да спасят живота на детето си. Тогава с помощта на кмета на Златоград Мирослав Янчев пристигат в Университетска болница “Лозенец” и чуват, че макар и да има много малък шанс, Виктор може да живее В болница “Лозенец” приемат двумесечното бебе в реанимация. През следващите дни го подготвят активно, за да понесе животоспасяваща чернодробна трансплантация с огромни потенциални рискове. Прогнозите за успешна трансплантация в тези тежки условия са едва 10%. Донор става баща му Венцислав. Самата операция продължила 17 часа. След това се е пристъпило към двуетапно трансплантиране, а възстановяването на Виктор било около месец и половина. Трансплантацията е напълно безплатна за родителите на Виктор, тъй като е извършена по националната програма за трансплантации. “Безкрайно съм благодарен на лекарите в болницата. Преди операцията детето просто умираше. Проф. Любомир Спасов, който ръководеше екипа, ни каза, че не ни дава големи шансове. Предупреди ни, че не знае какви ще са последствията от комата, че може да има увреждания. Оказа се прав, за съжаление”, обяснява бащата. Той работел като миньор в близкото село Ерма река. След като станал донор на сина си, преминал на по-лека работа. Останал в мината, но сега е тролейчик. Съпругата му Милка била шивачка, но напуснала работа, за да се грижи за Вики. Сега детето е с епилепсия, детска церебрална парализа и атрофия на мозъка То не може да говори, не може да ходи, но родителите му са обнадеждени, че в турска клиника могат да му помогнат. “Вики има желание да ходи. Прави стъпки, като го държиш, да има опора. Протяга ръчички. Опитва се да ти каже нещо и като не може, се ядосва”, разказва майка му. Иванови се надяват в Истанбул да му приложат подходяща рехабилитация, за да проходи. На първо време в южната съседка ще правят електроенцефалограма на Вики и ядреномагнитен резонанс. Предстоят му прегледи при невролог и ортопед, тъй като, когато стъпва, не се опира на цялото краче, а само отстрани, и може да се наложи да му бъдат поставени шини. “Нямаме точна цифра колко ще струва лечението на Вики в клиниката. Ориентировъчно от родители на деца от България, които са били там за изследванията при различните специалисти и уточняване на диагнозата, разбрахме, че са нужни около 10 хил. лв. След започване на рехабилитационните процедури престоят и лечението е 2400 евро за две седмици”, казва бащата. Вики трябва да бъде на 22 април в турската столица. Сумата, събрана досега, е достатъчна за започване на лечението му. В сметките му са постъпили над 62 хил. лв. Две трети от тях бяха събрани буквално за дни. В Златоград се проведе благотворителен концерт с рекорден брой изпълнители - 193. Инициативата за концерта подема именитата народна певица Златина Узунова. От продадени билети за внушителния концерт се събират 3750 лева. В Златоград провеждат и футболна среща благотворително за Вики и събират 900 лв., в общината отделни хора и фирми донасят общо 693 лева. По разкритата за детето банкова сметка се събират 18 889 лв., а в дарителски кутии в търговските обекти в града - 3624 лева. За малкия пациент в училище “Васил Левски\" в Златоград събират благотворително 1444 лева, а от общинския бюджет с решение на местния парламент за лечението на Вики се отпускат 2000 лв. 2200 лева даряват хората и на ръка на бащата на болното дете.", "date": "2019.04.12", "title": "Семейство, чийто син почина от левкемия, дари 20 хил. лв. за лечението на 4-годишно дете"}
{"url": "https://www.24chasa.bg/novini/article/7398460", "text": "Заместник-министърът на вътрешните работи Красимир Ципов призова хората да запазят спокойствие: “С провокации нищо няма да се реши в Габрово. С хвърляне на бомбички по служителите на полицията и жандармерията - също.” Неполагане на достатъчно усилия да се убеди прокуратурата да бъдат задържани лицата, които нападнаха служител в магазин в Габрово, за 72 часа. Лоша преценка за създалата се ситуация преди два дни и твърде късно се поискаха допълнителни сили от МВР. Така заместник-министър Ципов аргументира пред   нуждата от подаване на оставка на шефа на полицията в Габрово. Той изясни, че ромите в Габрово не са криминогенен контингент. “Това трябва да е сигнал и към останалите дирекции, където могат да възникнат такива проблеми, че трябва да имат изключително заострено внимание, тъй като комуникацията с местната власт е основен приоритет на МВР”, допълни Ципов. Според него предишните добри резултати на Областната дирекция на Габрово вероятно е довела до убедеността на ръководството ѝ, че могат да се справят с всяка ситуацията. Според Ципов протестът вчера е започнал мирно, бил е воден диалог, включително с представители на местната власт и с вицепремиера Томислав Дончев. След това група се е разделила на няколко лъча, които са се насочили към къщи на ромски семейства. Той апелира протестиращите граждани в Габрово да се организират и да определят лице за контакт.", "date": "2019.04.12", "title": "Красимир Ципов: С провокации нищо няма да се реши в Габрово"}
{"url": "https://www.24chasa.bg/novini/article/7398462", "text": "В Раковски приключи конкурса и бе избрана картината, която ще бъде подарена на папа Франциск при посещението му в града в началото на май. В надпреварата се включиха осем местни самоуки художници, като темата бе с различни похвати и техники да се пресъздаде площада и църквата \"Пресвето Сърце Исусово\", предаде БТА.  Днес всички творби участващи в своеобразния пленер бяха подредени и показани в читалище \"Св.Св.Кирил и Методий\", а специална анонимна анкета определи творбата-победител. На първо място с 25 гласа бе избрана творбата на Бойчо Котов, класираната на втора място картина на Георги Плавков събра 20 гласа. За нас посещението на пресветия отец в нашия град е голямо събитие и голяма чест, сподели пред журналисти победителят Бойчо Котов. Той каза още, че е използвал няколко вида техники, а изработването на картината му е отнело около месец. Голяма чест за мен, е че моята творба бе избрана за подарък на папата. Бих искал той да благослови града и да се помоли за здраве и берекет. Приготовленията за посрещането на папа Франциск са към края си, ремонтирани са ключови улици в града, освежени са и сгради, работи се и по пролетното почистване на града, каза кметът на Раковски Павел Гуджеров. Визитата на главата на Римокатолическата църква в България ще бъде от 5 до 7 май, като програмата му включва посещение в град Раковски и София. Веднага след това папа Франциск ще отпътува за Скопие, като балканската му обиколка включва и посещение в Румъния в края на месеца.", "date": "2019.04.12", "title": "В град Раковски избраха картината, която ще бъде подарена на папа Франциск"}
{"url": "https://www.24chasa.bg/novini/article/7398475", "text": "ЧЕЗ прекрати договора за покупка с Inercom за продажба на българските си активи, заяви пред \"24 часа\" говорителката на компанията в Прага Алис Хоракова. Причината е, че КЗК отказва разрешение за извършване на сделката и по този начин българската компания не може да изпълни условията по договора, който беше сключен с ЧЕЗ миналата година. ЧЕЗ все още не е взела решение с кого ще сключи договор за продажба - в началото на април стана ясно, че кандидати са \"Индия пауър\" и \"Еврохолд\". Преговорите с двете компании продължават, каза Хоракова. Очаквайте подробности!  ", "date": "2019.04.12", "title": "ЧЕЗ е прекратила договора с \"Инерком\""}
{"url": "https://www.24chasa.bg/novini/article/7398487", "text": "Американският кинодеец Стърлинг ван Уейгънън, който е сред основателите на кинофестивала \"Сънданс\", е обвинен в сексуално посегателство над малолетно момиче, предаде Асошиейтед прес. 71- годишният Ван Уейгънън, който е и продуцент на отличения с \"Оскар\" филм \"Пътят към изобилието\" от 1985 година, е обвинен за два случая - през 2013 и 2015 г. И при двата случая той по неподходящ начин е докоснал момиче, което било на 7 и 9 години съответно през 2013 и 2015 година, допълва БТА. Обвинението е заведено на 4 април. То стигнало до съда чрез службата за защита на детето по сигнал до полицията. Ван Уейгънън прекратява отношенията си с фестивала \"Сънданс\" през 1993 година, след като пълнолетен мъж го обвини в сексуално посегателство, когато още не бил навършил пълнолетие. Ван Уейгънън е подал оставката си като преподавател в университета на Юта. Сред по-новите му киноизяви е като режисьор на документалния филм от 2009 година \"Учим от светлината: визията на Я. М. Пей\", посветен на известния архитект. Сега той е пуснат под гаранция от 75 000 щатски долара и трябва да се яви в съда на 2 май.", "date": "2019.04.12", "title": "Съосновател на кинофестивала \"Сънданс\" обвинен в сексуално посегателство над малолетна"}
{"url": "https://www.24chasa.bg/novini/article/7398499", "text": "„10 април 1979 г. е исторически ден, който бележи важен успех в развитието на българската авиация. С гордост мога да заявя, че полетът, извършен на този ден преди 40 години с участието на първия български космонавт Георги Иванов, има съществен принос към развитието на космонавтиката и космическата наука. Това заяви президентът Румен Радев, който днес на „Дондуков“ 2 прие първия български космонавт Георги Иванов. Събитието е част от честванията за 40-годишнината от полета на Георги Иванов, с който България стана шестата държава в света със свой космонавт. Държавният глава припомни, че въпреки възникналата аварийна ситуация и екстремното психическо и физическо натоварване, на което бяха подложени, екипажът Николай Рукавишников – Георги Иванов успя да се справи с чест и самостоятелно да се завърне благополучно от орбита. За проявения героизъм и принос в развитието на космическата наука държавният глава удостои Георги Иванов с Почетния знак на президента на Република България. От своя страна българският космонавт подари на Румен Радев макет на космическия кораб \"Союз-33\". По време на разговора държавният глава посочи, че през годините космонавтиката се е превърнала в символ на прогреса на човечеството и на вечния стремеж към съвършенство и свобода. Повод за гордост и национално самочувствие дават и постиженията на съвременната българска космическа наука в дистанционните изследвания на Земята, космическите храни, космическата медицина и контрола на радиационната обстановка около космическите апарати. На срещата присъстваха вторият български космонавт Александър Александров, неговият дубльор Красимир Стоянов, учени от Института за космически изследвания и технологии. Сред гостите бяха и петима колеги на българския космонавт от международната програма \"Интеркосмос\" - Павел Виноградов (Русия), Владимир Ремек (Чехия), Мирослав Хермашевски (Полша), Берталан Фаркаш (Унгария), Иван Бела (Словакия), както и Татяна Егорова - съпруга на космонавта Борис Егоров.", "date": "2019.04.12", "title": "Радев подари на Георги Иванов макет на космическия кораб \"Союз-33\""}
{"url": "https://www.24chasa.bg/novini/article/7398514", "text": "Уменията ще са конвертируемата валута на пазара на труда в бъдеще. Това каза министърът на труда и социалната политика Бисер Петков по време на лекция в Русенския университет \"Ангел Кънчев\", информира пресцентърът на Министерство на труда и социалната политика /МТСП/. Лекцията за влиянието на дигитализацията върху пазара на труда е част от инициативата MasterClass Work 4.0 и се организира от КНСБ. Министър Петков е развил тезата, че в бъдеще време образованието ще бъде най-важният фактор за реализация на пазара на труда, а бъдещето на труда ще е базирано не толкова на професии, колкото на умения. \"Младежите, които сега започват своя професионален път, се очаква да сменят 6-7 работни места. Новите тенденции изискват насърчаване на ученето през целия живот, за да се гарантира, че хората ще придобиват умения, които отговарят на динамично променящите се изисквания в света на труда и ще намират заетост\", е казал министър Петков пред студентите. \"Дигитализацията на пазара на труда ще доведе до отмиране на някои професии и до поява на нови работни места. Ще нараства търсенето на професии, свързани с аналитичното мислене и предоставянето на услуги за хората\", се посочва още в прессъобщението. Министър Петков е цитирал данни от прогноза за развитието на пазара на труда до 2032 г. на ресорното министерство. Той е обяснил, че именно на тази база ще се разработи уеб базирана информационна система, която ще даде възможност всеки човек да се ориентира за търсенето на работни места и заплащането във всеки икономически сектор. Министър Петков е представил и политиките за повишаване на квалификация на безработни и заети, като е изтъкнал, че по Националния план за действие по заетостта е предвидено през 2019 г. да бъдат обучени над 11 000 безработни. Други 30 млн. лв. са предвидени по схема \"Умения\" от оперативна програма \"Развитие на човешките ресурси\", се посочва още в прессъобщението. От пресцентъра информират още, че по време на работното си посещение в Русе министър Петков се е срещнал с кмета на общината Пламен Стоилов, с когото обсъди възможностите за развитие на социалните услуги и приложението на новото законодателство за хора с увреждания. В срещата е участвала и народният представител Светлана Ангелова. Освен това министърът е провел работна среща със структурите на МТСП в област Русе и е посетил Дневен център за стари хора. Среща е била проведена и с кмета на град Две могили Божидар Борисов.", "date": "2019.04.12", "title": "Бисер Петков: Дигитализацията на пазара на труда води до отпадане на някои професии"}
{"url": "https://www.24chasa.bg/novini/article/7398486", "text": "Британският комик Ян Когнито почина на сцената по време на свое шоу в бар в Бицестер, Оксфордшир, в четвъртък, предаде Би Би Си. 60-годишният комик е седнал на столче, след като е започнал да диша тежко и останал безмълвен за пет минути, преди публиката и организаторите да разберат, че нещо не е наред. Всички в залата помислили, че поведението му е част от шоуто и продължили да се смеят. Пристигналият по-късно лекарски екип установил, че Когнито е починал на място, след като е получил инфаркт. Организаторите на събитието коментират, че преди представлението си комикът не се е чувствал добре, но настоявал да се яви на сцената. Когнито се пошегувал със здравето си пред публиката само 10 минути, преди да загуби съзнание: \"Представете си, ако съм умрял...\". \"Представете си, че получете удар и се събудите, говорейки уелски\". Всички в залата, включително и организаторите, помислили, че британецът се шегува през цялото време. \"Дори когато отидох на сцената и хванах ръката му, очаквах да каже \"Буу\"\", казва г-н Бърд от организаторите на шоуто. Щом станало ясно, че нещо не е наред, две медицински сестри и един полицай започнали да правят компресии на гръдния кош на комика и била повикана линейка. Когнито, чието истинско име е Пол Барбиери, е роден в Лондон през 1958 г. и показва своите представления от средата на 80-те години. През 1999 г. печели наградата Time Out Award за стендъп комедия. \"Никога няма да забравя неговата доброта, когато започнах ...\", заяви колегата му Джими Кар. Когнито е изключително уважаван от колегите си. \"Загубигме един от най-великите\", коментира Руфъс Хънд. \"Това е тъжен шок. Когнито направи тази работа брилянтна\", казва иранката Шапи Хорсанди. Мич Бен, който познава Когнито от 25 години, споделя, че го е виждал наскоро и тогава е изглеждал по-добре отколкото го е виждал през годините.", "date": "2019.04.12", "title": "Британският стендъп комик Ян Когнито почина на сцената"}
{"url": "https://www.24chasa.bg/novini/article/7398604", "text": "Служител беше заловен да си прехвърля 58 хил. лв. фирмени пари. Престъплението е извършено в София от 24 февруари до 4 април, съобщиха от Софийската градска прокуратура. Кръстю М. първо взел данни от работодателя си за сметки с пари, като се възползвал, че има достъп до компютъра му. След това прехвърлил средствата в личната си сметка. Кръстю вече е осъждан условно за кражба и докато точил сметката на фирмата, е бил в изпитателен срок. Той е обвинен за незаконно вмешателство в чужда информационна система и пране на пари. По първото обвинение може да получи до 3 г. затвор и глоба до 5000 лв. За прането на пари пък е предвидено наказание до 8 г. решетки и парична санкция до 20 000 лв. За обезпечаване на глобите са наложени запори върху банковите му сметки. Той е и с възбрана да продава недвижимия си имот. Кръстю е задържан под стража.", "date": "2019.04.12", "title": "Мошеник си преведе 58 бона от шефа"}
{"url": "https://www.24chasa.bg/novini/article/7398629", "text": "Британският ежедневник \"Дейли стар\" преустанови публикуването на снимки на жени без горнище на трета страница, като така става последният британски таблоид, който прилага описаната мярка, предаде Ройтерс, цитирана от БТА.  \"Дейли стар\" ще продължи да показва снимки на жени в определена поза, но те няма да са с голи гърди, потвърди редакторът на вестника. \"Потресаващо е, че национален вестник намира пространство за подобно съдържание толкова дълго време\", каза Рейчъл Крис, една от ръководителките на коалицията \"Спрете насилието спрямо жените\". \"Но сексуализацията и обективизацията на жените и на младите момичета в жълтата преса продължава, както с изображения, така и с начина, по който се отразяват сериозни проблеми, касаещи жените. Надяваме се, че това е знак за подобрение.\" През 70-те години на миналия век британският вестник \"Сън\" първи въвежда ежедневната традиция на трета страница да се помества снимка на гола манекенка, а след това други жълти вестници започват да правят същото. Благодарение на остра и нарастваща критика повечето ежедневници във Великобритания престават да публикуват описаното съдържание. \"Сън\" тихомълком се отказа от голите снимки през 2015 година. \"Мисля, че това е анахронизъм, защото живеем в друго време, различно от времето, когато това започва\", каза медийният коментатор Рой Грийнслейд. \"Жените вече не смятат, че е забавно да бъдат обективизирани и както показа движението #Аз също, живеем в нов свят и жените не желаят да търпят тази глупост.\" Грийнслейд отбеляза, че когато \"Сън\" престава да публикува снимките на трета страница, това не се е отразило на продажбите, което показва, че съдържанието вече става контрапродуктивно. \"Съобразихме се с отзивите на читателите и понастоящем изпитваме покрита версия на снимките на трета страница\", каза редакторът на \"Дейли стар\" Джонатан Кларк.", "date": "2019.04.12", "title": "Британски ежедневник престана да публикува снимки на голи до кръста жени"}
{"url": "https://www.24chasa.bg/novini/article/7398245", "text": "Видният евроскептик Найджъл Фараж създава нова партия с името \"Брекзит\" и обеща \"демократична революция\", която да разтърси британската политика още на изборите през май за Европейски парламент, обяви самият той, цитиран от ДПА. \"Ние сме велика държава и велик народ, но бяхме възпирани от слабото ръководство в Уестминстър (парламентът и правителството). Време е да променим това сега\", каза пред привърженици в Ковънтри бившият лидер на Партията за независимост на Обединеното кралство. По думите на Фараж британските избиратели са били \"предадени\" заради неуспеха на консервативния премиер Тереза Мей да изведе страната от ЕС близо три години след референдума. Той се зарече, че няма да остави \"кариерната политическа класа\" да предаде резултата от референдума, без да й попречи. \"Нашата двупартийна система просто не може да се справи с Брекзита\", каза Фараж за опитите на управляващите консерватори и лейбъристите в опозиция чрез преговори да намерят изход от задънената улица. \"Аз съм гневен\", провъзгласи той и добави, че сега ще опита да направи \"демократична революция в британската политика\", съобщи БТА. Найджъл Фараж, който сега е евродепутат, съобщи, че ще се кандидатира от партията \"Брекзит\", ако на 23 май има избори във Великобритания за Европейски парламент. Партията обяви и други свои кандидати, сред които журналистката Анунциата Рийс-Мог, сестра на водещия евроскептичен депутат от Консервативната партия Джейкъб Рийс-Мог.", "date": "2019.04.12", "title": "Найджъл Фараж създава нова партия \"Брекзит\", обеща \"демократична \nреволюция\" във Великобритания"}
{"url": "https://www.24chasa.bg/novini/article/7398275", "text": "Полицията в южния турски град Адана задържа днес сириец, планирал да продаде през интернет радиоактивния елемент калифорний, съобщи турската телевизия НТВ. Сириецът е задържан, след като в джоб на якето му била открита епруветка със съмнително съдържание, предаде БТА. Операцията по задържането му е извършена от полицията и Дирекцията за управление при бедствия и извънредни ситуации (АФАД). Епруветката е предадена на служители от окръжната дирекция по околната среда.", "date": "2019.04.12", "title": "Задържаха сириец, планирал да продаде \nрадиоактивния елемент калифорний в Турция"}
{"url": "https://www.24chasa.bg/novini/article/7398280", "text": "Организацията на \"Авиоотряд 28\" е сериозен проблем и това е причината за поредния инцидент с правителствения \"Фалкон\" с премиера Бойко Борисов на борда. Това смята експертът по авиосигурност Ангел Борисов. По думите му било истински късмет, че самолетът не се е разбил и делегацията, начело с Бойко Борисов, е оцеляла. Преди дни правителственият „Фалкон” с премиера Бойко Борисов на борда претърпя пореден инцидент – спука гума при кацане в Брюксел. „По принцип това е проблемът на „Авиоотряд 28” – ние го коментираме сигурно последните 10 години, че този отряд в структурата, която е създадена едно време, в цяла Европа такъв правителствен отряд няма. Тези хора са с непрекъснато намаляваща квалификация, защото пилотите не могат да си изпълняват съответния нальот”, каза експертът по авиосигурност Ангел Борисов пред бТВ. „Резил е това – блокиране на спирачно устройство, да се отлепи на гумата външната част – протектора. 30 години разследвам такива подобни неща – това означава интензивно спиране при кацане, натискане на спирачни устройства безобразно и се стига до срязване на гумата”, обясни инцидента експертът. Според Ангел Борисов за инцидента основно виновна е организацията. По думите му е истински късмет, че самолетът не се е разбил и делегацията, начело с Бойко Борисов, е оцеляла. Борисов и други авиоексперти са предложили вече решение на проблема – „Авиоотряд 28” да има право на търговска дейност, за да не ръждясват машините на земята, а пилотите да направят нужните часове нальот. Според него е въпрос на време на стане много тежък инцидент. \"Авиоотряд 28\" има 100 души персонал, но нямат право на търговска дейност, защото не са регистрирани по Търговския закон. \"Е щом една сладкарница се регистрира за един ден, защо и те да не могат\", попита експертът. Ангел Борисов коментира, че държавните ръководители на останалите страни пътуват с редовни полети в първа класа, защото по-сигурно от това няма. \"Тренирани пилоти, самолетите летят всеки ден, храната е за 300 души\", каза той.", "date": "2019.04.12", "title": "Експерт: Инцидентът с \"Фалкон\"-а е заради безразборно натискане на копчета"}
{"url": "https://www.24chasa.bg/novini/article/7398301", "text": "С постановление на Районна прокуратура – Габрово, от 12.04.2019 г. за срок от 72 часа е задържан С. Б. на 36 години. Прокуратурата е привлякла лицето в качеството на обвиняем за това, че на 07.04.2019 г. в гр. Габрово, в заведение в централната част на града причинил лека телесна повреда, по хулигански подбуди на жена от гр. Габрово, изразяваща се във временно разстройство на здравето, неопасно за живота – престъпление по чл. 131, ал. 1, т. 12 вр чл. 130 ал 1 от НК. Случаят е в същия ден и само на 300 м от магазина, в който трима цигани пребиха продавач. Собственикът на заведението и съпруг на пребитата разказа, че ставало дума за циганин, който дошъл да търси сметка, защото преди няколко месеца разпоредил да не му сервират алкохол. Случаят не бе оповестен от полицията Районна прокуратура – Габрово ще направи искане пред РС – Габрово за вземане на мярка за неотклонение „задържане под стража” на лицето. Действията по разследването продължават под ръководството на прокуратурата.", "date": "2019.04.12", "title": "Мъж от Габрово посегнал на жена, в същия ден, в който стана побоя в магазина"}
{"url": "https://www.24chasa.bg/novini/article/7398203", "text": "Полицията издирва 16-годишната Зорница Красимирова Петрова от София, съобщиха от МВР. На 10 април следобед тя е напуснала дома си в столичния ж.к. „Младост“ и оттогава е в неизвестност. Зорница е висока към 165 см, със слабо телосложение, дълга, кестенява коса, с кафяви очи. Облечена е в син клин – имитация на дънки, с черно кожено яке. Обичайно носи слънчеви очила. По данни на близките, тя вероятно се придвижва в компанията на млад мъж на име Радослав, от Разград. Хората, които имат информация къде може да бъде намерена търсената Зорница Петрова, ще помогнат като съобщят данните на тел. 112 или 02 982 87 31.", "date": "2019.04.12", "title": "МВР издирва 16-годишната Зорница Петрова от София"}
{"url": "https://www.24chasa.bg/novini/article/7398148", "text": "На извънредно заседание днес Общинският съвет прие обръщение към габровци, в което се обяви против агресията и насилието и призова към ред, спокойствие и безопасност на гражданите. Обръщението е по повод на събитията и протестите през последните дни. То е публикувано на сайта на общинската администрация. \"Не подкрепяме решаването на проблема с противозаконните прояви да става с други противозаконни действия. Това обезсмисля всички усилия на гражданите и институциите\", се посочва в документа. Местните съветници заявяват, че твърденията за целенасочено и организирано настаняване на хора от ромския етнос в Габрово са груба манипулация, и че в Габрово няма гета. Те отправят апел към към политическите партии и сдружения да не използват ситуацията в Габрово за политически цели. В обръщението са отбелязани и няколко предстоящи административни мерки, наречени в документа конкретни. Те се отнасят до създаването на междуведомствена работна група от членовете на постоянната комисия по \"Административно обслужване, обществен ред и сигурност и международно сътрудничество\" и представители на ОД на МВР, община Габрово, Регионалното управление по образованието, Дирекцията \"Социално подпомагане\", Дирекцията \"Бюро по труда\". Работната група ще изготви предложение за промяна на подзаконовите нормативни актове, приети от Общинския съвет, и ще изпрати предложение до Министерския съвет и Народното събрание. С това ще се инициират законодателни промени в областта на административнонаказателното и наказателното производство, свързани с въвеждането на по-ефективни мерки и наказания, както и изменения в системите на социалното подпомагане и образованието, смятат са съветниците. Междуведомствената група започва работа в началото на следващата седмица, се посочва в документа.", "date": "2019.04.12", "title": "Общинският съвет в Габрово: Не подкрепяме насилието и агресията"}
{"url": "https://www.24chasa.bg/novini/article/7398201", "text": "Франция е виновна за нарушения на човешките права на бездомните хора и за това, че законите, гарантиращи дом за всички, не защитават най-уязвимите. Това обяви днес специалният докладчик на ООН по адекватното жилищно настаняване Лейлани Фарха, цитирана от Ройтерс, съобщава БТА. След като е посетила импровизирани мигрантски лагери в Париж и Кале, сгради със самонастанили се хора в Марсилия и ромски селища в мръсни градски предградия, Фарха призовава да бъде прекратена практиката за прогонване на самонастанили се, която противоречи на международното право, гарантиращо правото на подходящо жилище за всички. \"Прогонвания се извършват из цялата страна, при различни обстоятелства и не са в съответствие с международното законодателство за човешките права\", казва тя пред Ройтерс. Фарха, която е адвокат от Канада, в Кале е видяла множество травматизирани мигранти, спящи в гори и канавки, изложени на грубостите на полицията. Говорителите на френското правителство и на министерството, отговарящо за жилищното настаняване, не отговориха на молбата за коментар, посочи Ройтерс. Агенцията цитира данни на френската национална статистика, според които сега 12 хиляди души спят по улиците на населените маста във Франция. През 2018 г. в страната са починали 566 бездомници, твърди благотворителната организация \"Les Morts de la Rue\" (Мъртъвците на улицата). Само в Париж починалите са над сто - повече от половината от броя на убитите в град Ню Йорк миналата година, предаде Ройтерс. Парижката полиция извърши днес нова евакуация на мигранти от незаконни лагери в северните покрайнини на френската столица, предаде ТАСС. От два лагера близо до околовръстното шосе са били изведени 269 човека, съобщи префектурата. По данни на градските власти през последните два дни от самоделните лагери на север от Париж са били изведени около 800 мигранти и са били откарани във временни центрове за настаняване, а общински служители разрушават палатковите лагери.", "date": "2019.04.12", "title": "ООН: Франция нарушава правата на бездомните"}
{"url": "https://www.24chasa.bg/novini/article/7398206", "text": "ПП ГЕРБ ще представи своята политическа платформа за предстоящите европейски избори, които ще се проведат на 26 май тази година. Събитието ще се проведе на 14 април 2019 г. (неделя) от 12.30 часа в театър „Азарян“ в НДК, съобщиха от партията.                                                                                                                                                                                                                                                                                                                         ", "date": "2019.04.12", "title": "ГЕРБ представя на 14 април платформата си за евроизборите"}
{"url": "https://www.24chasa.bg/novini/article/7398231", "text": "Германският външен министър Хайко Маас заяви днес, че на страните от Западните Балкани, които се стремят към членство в Европейския съюз, трябва да се даде ясна перспектива, но призова тези страни да разрешат конфликтите си, включително тези, останали след войните от 90-те години, предаде Асошиейтед прес. Маас посочи за пример Северна Македония, която наскоро промени името си, за да разреши конфликта си с Гърция, предаде БТА. Международните конфликти на Балканите и разногласията между тези, които подкрепят връзките с ЕС, и поддръжниците на връзките с Русия спъват процеса на разширяване на ЕС. Маас говори днес във Варшава на среща на външните министри на 6 западнобалкански страни, желаещи да се присъединят към ЕС, и на няколко страни членки на съюза. Тази среща бе организирана като подготовка за среша на върха, планирана през юли, също в Полша. Берлин ще бъде домакин на среща на представители на Западните Балкани и ЕС на 29 април.", "date": "2019.04.12", "title": "Хайко Маас: Западните Балкани трябва да имат ясна перспектива за членство в ЕС"}
{"url": "https://www.24chasa.bg/novini/article/7398207", "text": "Две малки сгради рухнаха днес в Рио де Жанейро, при което загинаха двама души и двама бяха ранени, предаде Асошиейтед прес, като се позова на бразилските власти. Сградите са рухнали в западен район на града, особено тежко засегнат от поройни дъждове тази седмица, които причиниха големи наводнения и отнеха живота на 10 човека. Говорител на противопожарната служба каза, че са открити две тела и районът се претърсва, предаде БТА.  Засега не е ясно колко души е имало в сградите, когато те са рухнали. По телевизията бяха излъчени кадри, показващи жители, които вървят върху развалините, очевидно търсейки оцелели.", "date": "2019.04.12", "title": "Двама души загинаха при срутване на сгради след наводнения в Рио де Жанейро (Снимки)"}
{"url": "https://www.24chasa.bg/novini/article/7398313", "text": "Заместник-министърът на икономиката Лъчезар Борисов връчи сертификат за инвестиция клас А по Закона за насърчаване на инвестициите (ЗНИ) на фирма „VMWare“ на стойност 46 061 000,00 лв., в резултат на който ще бъдат разкрити над 500 нови работни места, съобщиха от министерството на икономиката. Зам.-министър Борисов благодари на компанията, че с дейността си утвърждава България като един от лидерите в ИТ сектора в глобален и регионален мащаб. От своя страна изпълнителният директор на „VMWare“ Дияна Стефанова подчерта, че от създаването си през 2007 г., компанията е инвестирала над 350 млн. лв. на българския пазар, превръщайки София в един от трите основни стратегически центрове за научно-изследователска и развойна дейност за „ВиЕмУеър“ в световен мащаб. Тя допълни, че настоящият проект е доказателство за инвестиционните намеренията на компанията да разширяват капацитета си на регионално ниво. Основната цел на настоящия инвестиционен проект е свързана с разширяването на съществуващото предприятие чрез изследване и разработване на нови софтуерни продукти, както и чрез увеличаване на броя на служителите през следващите години. Работният капацитет на \"ВиЕмУеър България\" ЕООД ще подобри разработването на нови продукти и ще предложи професионални услуги по внедряване на закупените от клиентите продукти.", "date": "2019.04.12", "title": "VMWare инвестира още 46 млн. лева в България, разкрива 500 нови работни места"}
{"url": "https://www.24chasa.bg/novini/article/7398350", "text": "Детските помощи няма да бъдат спирани при 5 неизвинени отсъствия, а ще бъдат насочвани към конкретното дете, но през училището, в което то учи или започне да посещава. Това заяви зам.-министърът на образованието Деница Сачева пред  . Деница Сачева участват в Националния съвет за тристранно сътрудничество, на който бяха обсъдени помените в Закона за социалното подпомагане. „Новата методика на МОН предвижда помощите за деца да се получават директно от училището, а не както досега – директно да се разплащат на родителите. С промените детето ще получава от училището си дрехи, храна, обувки и други придобивки”, обясни Сачева като подчерта, че през последните 2 г. правителството провежда политика за борба и превенция на отпадането на децата от училище. И ако допреди 2 години 206 хиляди деца са били извън училищата, то след двегодишна усилена работа вече е ясно, че от тях 87 хиляди деца са в чужбина, 40 хиляди са върнати в училищата, а родителите на 19 хиляди деца ги принуждават да работят и не ги пускат на училище. Тя обясни, че други около 10 000-11 000 деца са т.нар. „номади”, които постоянно пътуват с родителите си заради сезонната работа и не се записват на училище. Сачева заяви, че при спиране на помощта преди парите са били давани на училището и то се е разпореждало с тях както иска. Тя уточни, че за миналата година министерството е върнало в образователната система над 4 млн. лева. Сачева разясни защо досегашният механизъм за санкциониране на семейството не е работил. „Ще дам пример с 4-членно семейство, на което са му спрени детските. То получава детски за децата до 140 лв. на месец. Ако се спрат помощите, то на следващия месец ще получи 99 лв. Заради гарантирания минимален доход, понеже на всички ще им е паднал дохода, на следващия месец ще получат 190 лв. Затова не работи мярката в момента. Санкционираш ги този месец, но следващия месец взимат повече пари”, обясни зам.-министърът и добави, че когато имаш реалната заплаха да ти отнемат детските за 1 година, което е около 1000 лв. и няма начин да си ги върнеш ще имаш мотив да пускаш детето си на училище или предучилищна група в детската градина. Деница Сачева подчерта, че ако семейството получава друг вид помощи, то те няма да бъдат засегнати от промените в закона за социалното подпомагане, които се очаква да влязат в сила на 1.01.2020 г. Стана ясно още, че има предложение неизвинените отсъствия да бъдат увеличени от 5 на 10. Този законопроект беше подкрепен от работодателите и социалното министерство. Срещу него се обявиха синдикатите, които съзряха в него дискриминационен елемент, защото Конституцията не позволява да се отнемат права на хората, а в случая се касае именно за такова нещо. Ваня Григорова от КТ „Подкрепа“ заяви, че са против подготвяните промени в Закона. „Той е насочен към хора, които получават с изпълнение на множество критерии и изисквания мизерна социална помощ. Второ – защото от няколко години получателите на тези помощи намаляват с 20% всяка година. И трето - едва 6% от всички лица, които получават доходи под линията на бедност получават някакво подпомагане”, заяви. Тя предложи още да се премахнат изискванията за получаване на детски и всички семейства да получават такава. Григорова заяви, че родителите заплащат детската градина, както и че има общини, които не гарантират място на дете в градина и докато това не се уреди, то не следва да бъдат лишени от подпомагане. Вицепрезидентът на КНСБ Чавдар Христов не подкрепи предложените промени с мотива, че образованието на деца до 16-годишна възраст е гарантирано от Конституцията на Р България; и за неизпълнението на това задължение отговорност трябва да бъде търсена от родителите. Икономическите и бизнес организации напълно подкрепиха внесените промени в Закона. Според БТПП обвързването на получаването на социални помощи със задължителното посещение на училище е необходимо, за да може децата да придобият навици за по-нататъшно образование или започване на работа. От АИКБ, които също подкрепиха промените в Закона, родителят е отговорен за поведението на детето си; и социалното подпомагане освен права, дава и задължения. От организацията дори настояха все повече родители на деца, които получават социални помощи, да се включат в трудовия процес и да им бъде намерена сезонна работа като работници в земеделието, например. От Асоциацията поискаха и разширяване на обхвата на член 114А от Кодекса на труда, който касае еднодневните трудови договори. На първото четене на промените в Закона в пленарна зала бе решено семейните помощи за децата, които не посещават детски градини или училища, да бъдат спрени. При пет неизвинени отсъствия за един месец от учебно заведение семейството ще бъде лишено от допълнителното стимулиране. През 2019 г. месечната помощ за семейство с едно дете е 40 лв., за две деца - 90 лв., а за близнаци - 75 лв. Има подоходен критерий, според който доходите за член от семейството не бива да превишават 400 лв. на месец.", "date": "2019.04.12", "title": "Деница Сачева: Детските няма да бъдат спирани при 5 неизвинени"}
{"url": "https://www.24chasa.bg/novini/article/7398365", "text": "Полицията издири 16-годишната Зорница Красимирова Петрова от София, съобщиха от МВР. На 10 април следобед тя е била напуснала дома си в столичния ж.к. „Младост“ и оттогава беше в неизвестност. Зорница е висока към 165 см, със слабо телосложение, дълга, кестенява коса, с кафяви очи. Облечена е в син клин – имитация на дънки, с черно кожено яке. Обичайно носи слънчеви очила. По данни на близките, тя вероятно се придвижва в компанията на млад мъж на име Радослав, от Разград", "date": "2019.04.12", "title": "МВР издири 16-годишната Зорница Петрова"}
{"url": "https://www.24chasa.bg/novini/article/7398363", "text": "Няма да има сестри с по-ниска заплата, но ще има такива с по-висока от предвидената целева стойност от 950 лева. Това каза здравният министър Кирил Ананиев предаде  „Това ще стане от 1 юни, след като приключа с методиката, която разработваме, имам срок до 15 май”, добави още той. \"Ние сме длъжни да оценим всички фактори, които оказват влияние при формиране на работната заплата. Всичко зависи от тежестта и резултатите на медицинските изследвания, от ефективността на функциониране на лечебните заведения. На базата на новите стандарти, които ще разработим, да се оптимизира структурата на тези лечебни заведения, за да могат ефективно да работят\", коментира здравният министър. Ананиев бе категоричен, че няма да допусне лекарите да получават по-ниска заплата от тази на медицинските сестри. \"Предлагам да се изработи методика, която да определи формирането и разпределението на разходите за персонал за цялото здравеопазване\", каза още Ананиев. „Представете си, ако утре или вдругиден вдигнем заплатите на две минимални на професионалистите по здравни грижи, след една седмица ще излязат на улицата лекарите и те с основание ще кажат искаме 3 хиляди лева основна заплата. Необходимо е да се направи съответният баланс”, обясни здравният министър. Аананиев заяви и че до 3 години най-вероятно ще имаме педиатрична болница. \"До края на месец май ние ще сме готови с техническото задание и ще обявим инженеринг за строителство, като и се надяваме до края на лятото да започне същинското строителство\", добави още здравният министър.", "date": "2019.04.12", "title": "Ананиев: Няма да допуснем лекарите да са с по-ниски заплати от тези на медицинските сестри"}
{"url": "https://www.24chasa.bg/novini/article/7398387", "text": "Водещ мафиотски клан на ндрангета беше \"обезглавен\" с ареста на четири от висшите му членове. Това каза днес италианският вътрешен министър Матео Салвини, цитиран от ДПА. \"Какъв прекрасен ден\", заяви Салвини и благодари на полицията, че е ударила \"една от най-влиятелните престъпни групи в Калабрия\". В отделно изявление италианската полиция съобщи, че е заловила четирима членове на престъпната фамилия Манкузо от ндрангета, действаща в калабрийската провинция Вибо Валентия, отбеляза БТА. Ндрангета - организираната престъпна група от южния район Калабрия, е най-влиятелната мафиотска организация в Италия. Тя се е прочула като основен трафикант на кокаин в Европа.", "date": "2019.04.12", "title": "Водещ мафиотски клан на ндрангета в Италия е \"обезглавен\" след четири ареста"}
{"url": "https://www.24chasa.bg/novini/article/7398399", "text": "Бившата собственичка на родния дом на Адолф Хитлер няма да получи поисканото обезщетение в размер на 1,5 милиона евро, след като държавата отчужди сградата, предава ДПА, цитирана от БТА. Такова беше решението на австрийски второинстанционен съд. Преди това районен съдийски състав присъди 1,5 милиона евро компенсация на ищцата през месец февруари. Но австрийската държава обжалва решението и настоя за по-ниска сума. Висшият районен съд в Линц прие обжалването и намали наполовина обезщетението на 812 хиляди евро. Тази сума вече беше изплатена на собственичката, която може да обжалва решението пред Върховния съд на Австрия. Домът на диктатора Адолф Хитлер беше отчужден от държавата, за да не се превърне в място за поклонение на неонацисти. Той е живял през първите пет месеца от живота си в къща в австрийския град Браунау, разположен в близост до границата с Германия.", "date": "2019.04.12", "title": "Бившата собственичка на родния дом на Хитлер няма да получи обезщетение"}
{"url": "https://www.24chasa.bg/novini/article/7398157", "text": " В момента животът в нашия град е спокоен. Няма подадено уведомление за нов протест до мен. Всички вярваме, че и да има протест, то той ще е мирен. Това заяви пред bTV кметът на Габрово Таня Христова. \"Днес тук в Габрово се проведе среща на общинския съвет. В нашия град няма ромско гето, няма ромска махала. Благодаря на съветниците, че всички застанахме зад едно мнение, че в нашия град не се заселват умишлено цигани\", заяви тя. \"Не трябва да отхвърляме факта, че има справедлив гняв, който е натрупван с времето. Той е свързан с това, че някой смята, че може да не спазва закони. Най-важното е ситуацията да бъде овладяна и да не се стига до нови безредици\", категорична е кметицата. \"Трябва да си признаем, че всички имаме вина за ситуацията в Габрово. Проблемите, които изникнаха тук, са проблеми и на цялата държава. Полицията вероятно можеше да предотврати случилото се. Надявам се всички да се научим от този урок. Община Габрово предлага законодателни изменения, които съм изпратила до Народното събрание\", заяви още Христова. \"В Габрово никога не е имало ромски гета, няма и да има. В общински жилища, които предоставяме на социално слаби лица, основно изискване е хората да са живели в Габрово поне 10 години. Няма механизъм, който да ограничи идването на хора в Габрово. По-скоро трябва да се съсредоточим в опазването на реда. Ако тази ситуация не се използва за политически цели, то тази ситуация би трябвало да се прекрати\", смята още кметицата.", "date": "2019.04.12", "title": "Кметът на Габрово: Всички имаме вина за ситуацията в града"}
{"url": "https://www.24chasa.bg/novini/article/7398127", "text": "Индонезийските власти отмениха издадената по-рано днес тревога за цунами след силното земетресение край бреговете на остров Сулавеси, предадоха световните агенции, цитирани от БТА. Трусът беше усетен силно в град Палу, който на 28 септември миналата година пострада много от силно земетресение и последвало цунами, отнели живота на над 2000 души. Американският Геофизически институт първо съобщи, че днешният трус е с магнитуд 7, а после го коригира на 6,8. Според индонезийската геофизическа агенция трусът е бил с магнитуд 6,9. Засега няма данни за жертви и щети.", "date": "2019.04.12", "title": "Тревогата за цунами след земетресението в Индонезия беше отменена"}
{"url": "https://www.24chasa.bg/novini/article/7398126", "text": "Държавите не трябва да позволяват съзнателно територията им да се използва за злонамерени действия с помощта на новите технологии. Това се посочва в изявление на върховния представител на ЕС по външната политика и сигурността Федерика Могерини, предаде БТА. ЕС насърчава отвореното и сигурно киберпространство, в което се зачитат правата на човека, основните свободи и върховенството на закона, отбелязва тя. Могерини допълва, че ЕС е обезпокоен от все по-честите случаи на злонамерено поведение онлайн, което цели да подкопае европейската цялост, сигурност и икономически възможности, включително чрез увеличаване на кражбите на интелектуална собственост. Злоупотребата с новите технологии може да доведе до конфликт, се добавя в изявлението. ЕС призовава настойчиво заинтересованите страни да преустановят тези злонамерени действия, както и всички партньори да повишат международното сътрудничество за сигурност и устойчивост на киберпространството. ЕС изразява готовност да предприеме действия за обезвреждане на злонамерените действия. Допълва се, че ЕС следи подобни прояви във вътрешен план и във външната политика и политиката на сигурност. ЕС заявява, че полага усилия за предприемане на ответни дипломатически действия. Отправен е призив международната общност да засили противодействието на злоупотребите с новите технологии и да се придържа към правилата за отговорно държавно поведение, за да остане киберпространството отворено и сигурно.", "date": "2019.04.12", "title": "ЕС призова държавите да не позволяват съзнателно злоупотреба с новите технологии"}
{"url": "https://www.24chasa.bg/novini/article/7398156", "text": "До края на годината ще бъде открита директна авиолиния между Варна и Доха. Това е потвърдил катарският министър на транспорта и комуникациите Джасем бин Сейф Ал-Сулейти пред президента Румен Радев, съобщиха от прессекретариата на държавния глава. Днес беше последният ден от официалното посещение на президента Радев в Държавата Катар, където той беше по покана на емира шейх Тамим бин Хамад Ал-Тани. Президентът Румен Радев се срещна с емира на Катар шейх Тамим бин Хамад Ал-Тани, с министър-председателя и министър на вътрешните работи Абдула бин Насер бин Халифа Ал Тани. В рамките на посещението си президентът Радев се запозна с дейността на фондация \"Катар\" за образование, наука и обществено развитие, посети и централата на организацията Форум на страните-износителки на газ.Той се срещна с представители на българската общност в Катар. В последния ден на посещението президентът Радев посети Колежа на ВВС \"Ал Заим Мохамад бин Абдулла Ал-Атия\" във ВВС базата \"Ал Удейд\".", "date": "2019.04.12", "title": "Директна авиолиния Варна-Доха ще има до края на годината"}
{"url": "https://www.24chasa.bg/novini/article/7397749", "text": "На фасадата на Българска телеграфна агенция беше монтиран огромен транспарант по повод Шести световен конгрес на информационните агенции. Престижният форум ще се състои от 13 до 15 юни 2019 г. в Националния дворец на културата в столицата под мотото \"The Future of News\" (\"Бъдещето на новините\"). Домакин на конгреса ще бъде БТА. Това е най-голямото в историята на страната ни международно медийно събитие. Форумите на NAWC са трибуна, от която световно известни личности отправят важни послания и споделят идеи, достигащи чрез информационните канали на агенциите и сериозните медии до всяка точка на света. Конгресите са уникална възможност за реклама на държавите домакини и заради съпътстващата работните панели културно-туристическа програма. Конгресът в София през юни е изключителен шанс за популяризирането на България като устойчиво развиваща се дестинация със забележителна култура и природа, както и добро място за инвестиции. Световният конгрес на информационните агенции (NAWC) се провежда от 2004 г. на всеки три години. Конгресът събира представители на новинарски агенции от целия свят и на всички регионални медийни организации, включително Европейския алианс на информационните агенции (EANA), Организацията на Азиатско-тихоокеанските информационни агенции (OANA), Федерацията на арабските информационни агенции (FANA) и Латиноамериканския съюз на информационните агенции (ULAN). В Конгреса са представени и медийни гиганти като Associated Press (САЩ), Reuters (Великобритания), TASS (Русия), Xinhua (Китай), ANSA (Италия), Agence France-Presse (Франция) и други. Форумите на NAWC се ръководят от Световен съвет на информационните агенции (NACO), състоящ се от по двама членове на регионалните медийни организации. През октомври 2016 г. бях избран от Петия Световен конгрес за Генерален секретар на NACO и беше прието предложението ми България да бъде домакин на Шестия Световен конгрес на информационните агенции. Престижният форум ще се проведе от 13 до 15 юни 2019 г. в конгресната зала на НДК, София под мотото “The Future of News” („Бъдещето на новините”). Темите на четирите основни панели са с фокус изкуствения интелект, фалшивите новини, собствеността на медиите и разнообразието от източници на информация. Програмата включва и посещение на Пловдив - Европейската столица на културата – 2019 г. В дните на конгреса у нас ще пристигнат: - лидерите на над 100 водещи новинарски агенции от 5 континента; - изтъкнати журналисти от най-влиятелните медии от цялото земно кълбо; - знакови имена от ръководството на Фейсбук, Гугъл и Туитър, редактори на „Ню Йорк Таймс”, Би Би Си (BBC) и Си Ен Ен (CNN), , гениалният журналист и писател Ерик Уайнър; - делегации от държавници, бизнесмени и интелектуалци от повече от 100 държави.", "date": "2019.04.12", "title": "Монтираха огромен транспарант на сградата на БТА заради световен конгрес на агенциите"}
{"url": "https://www.24chasa.bg/novini/article/7397781", "text": "Министърът на земеделието, храните и горите Румен Порожанов и министърът на Генералната митническа администрация на Китай Ни Юефън подписаха протокол за санитарните и фитосанитарните изисквания за износ на български шрот от слънчогледово семе. Това стана в рамките на Осмата среща на държавните и правителствени ръководители на КНР и страните от Централна и Източна Европа в Дубровник, съобщиха от пресцентъра на земеделското министерство. Съгласно този протокол българската страна ще предоставя на китайската списъци с предприятия за преработка, отговарящи на договорените изисквания. След проверка и одобрение Китай ще ги регистрира за осъществяване на внос. С документа България се ангажира да упражнява засилен контрол и надзор върху предприятията за производство и преработка на слънчогледов шрот, за да гарантира качеството и безопасността на изнасяния продукт. Преди изпращане на всяка пратка Българската агенция по безопасност на храните (БАБХ) ще извършва инспектиране на място и карантинен контрол. Всяка партида слънчогледов шрот, изнасян за Китай, ще бъде придружена от необходимите сертификати, издадени от БАБХ. Слънчогледовият шрот се използва за фураж на животни.", "date": "2019.04.12", "title": "Порожанов подписа с Китай за износ на български шрот от слънчогледово семе"}
{"url": "https://www.24chasa.bg/novini/article/7397809", "text": "Спецсъдът остави в ареста кмета на с. Чупрене Ваньо Костин. Той е обвинен за длъжностно и за документно престъпление. Става дума за продажба на общински земи на фирми на родственици, предава БТА. Прокуратурата настоя той да остане в ареста, макар да няма опасност да се укрие. Можел обаче да повлияе на свидетели или да укрие доказателства. Защитата не се съгласи с доводите на прокуратурата и изтъкна, че в общината е имало лице, което проверява всички търгове. Решението на съда не е окончателно.", "date": "2019.04.12", "title": "Оставиха в ареста кмета на Чупрене Ваньо Костин"}
{"url": "https://www.24chasa.bg/novini/article/7397847", "text": "\"Тя е много добра с числата\", заяви президентът на САЩ Доналд Тръмп за дъщеря си Иванка в интервю, публикувано днес, предаде Франс прес, цитирана от БТА.  Американският президент разкри, че възнамерявал да номинира Иванка за ръководител на Световната банка. \"Тя е истински дипломат. Щеше да се справи чудесно в ООН например\", каза Тръмп пред списание \"Атлантик\". Тръмп заяви, че не е номинирал Иванка, за да не го обвинят в семейственост. \"Обмислях дори да номинирам Иванка за ръководител на Световната банка. Тя щеше да е отлична за този пост, защото е много добра с числата. Тя е спокойна. Виждал съм я как в ситуации с огромен стрес реагира много добре\", каза Тръмп. Президентът крайна сметка номинира един от верните си поддръжници, Дейвид Малпас, за шеф на Световната банка, припомня Франс прес.", "date": "2019.04.12", "title": "Тръмп искал да номинира дъщеря си Иванка за шеф на Световната банка"}
{"url": "https://www.24chasa.bg/novini/article/7397853", "text": "Германия одобри дарение от 50 милиона евро, за да помогне за възстановяването в Мозамбик, Малави и Зимбабве месец след като циклонът Идай опустоши региона, заяви днес в кулоарите на пролетната среща на Световната банка във Вашингтон германският министър на икономическото сътрудничество и развитие Герд Мюлер, цитиран от ДПА. Парите са предназначени за \"предоставяне на здравни грижи, възстановяване на снабдяването с питейна вода и на мрежата за изхвърляне на отпадните води\", каза Мюлер. Той изтъкна и нуждата децата да се върнат в училище, предаде БТА. Циклонът, който се разрази над Югоизточна Африка миналия месец и достигна своя пик на 14 март с ветрове от 195 км/ч, остави около 1000 загинали и стотици хиляди без дом. Големи части от Мозамбик, където загиналите бяха най-малко 600, бяха наводнени. Последва епидемия от холера с около 4400 заразени. По данни на ООН около 240 000 жилища в Мозамбик са били разрушени или са понесли сериозни щети.", "date": "2019.04.12", "title": "Германия отпуска 50 милиона евро за възстановяване на щетите от циклона Идай"}
{"url": "https://www.24chasa.bg/novini/article/7397868", "text": "В събота, 13 април 2019 г., от 11.00 часа в столичния магазин на търговската верига БИЛЛА на бул. „България“, омбудсманът Мая Манолова ще участва в събирането на хранителни продукти за възрастните хора, които няма да получат надбавка върху великденските си пенсии, съобщиха от пресцентъра на обществения защитник. Инициативата цели да набере трайни пакетирани храни /олио, брашно, захар, ориз, макарони, консерви, боб, леща, бисквити, сухи пасти и др./ за възрастни хора и е част от Националната кампания „Великден за всеки – дари празник на баба и дядо“, която омбудсманът организира за четвърта поредна година. Клиентите на магазина ще могат да оставят купените продукти като дарение в специално поставените за целта на изхода колички, брандирани с логото на кампанията. 41 магазина в 13 града на страната се включват в благотворителната кауза – това са най-големите търговски вериги в страната БИЛЛА, КАУФЛАНД и ЛИДЛ, като към тях се присъединяват и регионални супермаркети - Т МАРКЕТ, BULMAG, СЛЪНЧЕВИ ЛЪЧИ, ВИЛТОН, СЛАВЕКС, ВИРЕЯ ЛОМ, БОРУНА И ТИК-ТАК. Доброволците на „Великден за всеки“ от Софийски университет „Св. Климент Охридски“, Национален алианс за работа с доброволци /гр. Пловдив, гр. Кюстендил и гр. Стара Загора/, Национално сдружение „Младежки глас“ /гр. Бургас, гр. Стара Загора/, 50 деца - членовете на „Организацията на Българските скаути“ /гр. Варна и гр. Шумен/, ЕГ „Васил Карагьозов“ от гр. Ямбол, Фондация П.У.Л.С. /гр. Перник/, Общински ученически клуб „Екология и опазване на околната среда“ /гр. Лом/ и младежи от група „отГОворните“ /гр. Горна Оряховица/ оказват съдействие на всички, решили да подкрепят инициативата. Като доброволци в „Купи и сподели“ се включват и местните обществени посредници от гр. Шумен - Иван Капралов и от гр.Стара Загора - Надежда Чакърова - Николова. Кампанията „Великден за всеки – дари празник на баба и дядо“ може да бъде подкрепена и с финансови средства по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръст: IBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК – www.redcross.bg", "date": "2019.04.12", "title": "Мая Манолова събира продукти за пенсионери"}
{"url": "https://www.24chasa.bg/novini/article/7397872", "text": "До Началника на ДНСК бул. „Христо Ботев” № 47 гр. София От:  , ЕИК 175376051, със седалище и адрес на управление: гр. София, ул. ”Неофит Рилски” № 46, чрез арх. Весела Иванова Мирянова, управител Относно: Констативен акт № СТ-146 от 03.04.2019г., съставен по отношение на следния строеж:  , с местонахождение: УПИ I – 98, 99 от квартал „272а” по плана на град София, местност „Лозенец – I част”, Район „Лозенец” – СО УВАЖАЕМИ ГОСПОДИН НАЧАЛНИК, Във връзка с Констативен акт № СТ-146 от 03.04.2019г. и съдържащите се в него констатации за извършени СМР в отклонение от одобрените проекти и за строителство в собствения ни УПИ III-96,97,409,410,411 без издадени строителни книжа, бихме искали да Ви уведомим за следното: I. Относно констатирана липса на отвори, предвидени за монтаж на автомобилни асансьори, както и написаната по този повод заповед в заповедната книга Строежът е на етап изпълнение на груб строеж и до момента не е подписан акт обр. 14 за приемане на конструкцията. Липсата на отвори е временна и е с цел осигуряване на по-добра технологичност при изпълнението на кофражните работи, както и с цел осигуряване на по – голяма площ за временно съхранение на строителни материали. Поради това описаните отклонения не са  , а ВРЕМЕННИ - по технологични съображения, разпоредени от проектанта по част „Конструктивна“ – инж. Първанов /СТРУКТО“ ООД/. За целта е съставена Заповед №7 от 09.01.2018 г. от заповедната книга, в която са дадени указания на Проектанта по част „Конструктивна“ за затваряне отворите за автомобилните асансьори, предвид големите им размери. Към тази заповед има два броя приложения, които касаят начина на армиране на тези зони. Поради факта, че затварянето им е временно, за нуждите на самото строителство, указанията за последователността на изпълнението на тези СМР, както за тяхното затваряне, така и за последващото им оформяне като отвори са документирани в заповед. Големият обем на информация, която съдържа, както и спецификата на детайлите към нея, е прието да се оформи отделно и да се прикачи към Заповедната книга, без това да я прави невалидна. Номерът и датата са поредни на останалите вписани заповеди в книгата, а запознаването със съдържанието й всеки участник в процеса е удостоверил собственоръчно с подписа си. Констатираното отклонение е временно и отворите би следвало да бъдат изпълнени, в съответствие с одобрения проект по част „Конструктивна“ преди подписване на акт обр. 14, след избора на модела на автомобилния асансьор и след уточняването на точните размери и формата на отворите, с което считаме че не сме нарушили нито един нормативен акт на Република България. Прилагаме Ви конструктивно становище за изпълнението на отворите, което допълва указанията в заповедната книга. Независимо от горното и с оглед на констатациите в цитирания констативен акт, заявяваме, че към датата на подаване на настоящото уведомление отворите са изпълнени съобразно одобрения проект, като доказателство за което прилагаме снимков материал. II. Относно неизпълнена частично плоча на кота +5,70 Участъкът от плочата на кота +5,70, намиращ се от ос „1“ до ос „3“ и от ос „C” до ос „Е” към момента на извършените проверки на място не бе изпълнен поради технологични причини, поради което не се явяват  , а ВРЕМЕННИ – по технологични съображения, разпоредени от проектанта по част „Конструктивна“, в съотвествие с неговите правомощия и задължения по ЗУТ. Поради самостоятелната му работа в експлоатационно състояние, последващото бетониране на това поле няма да наруши натоварванията и статическата схема на плочата като цяло. Цитираната зона е предвидено да бъде замонолитена съгласно приложеното конструктивно становище преди съставяне на акт образец 14. Независимо от горното и с оглед на констатациите в цитирания констативен акт, заявяваме, че към датата на подаване на настоящото плочата е излята съобразно одобрения проект, като доказателство за което прилагаме: заповед № 53 от 09.04.2019 г. в заповедната книга, акт за приемане на извършените СМР по нива и елементи на строителната конструкция /обр. 7/ от 09.04.2019 г. и снимков материал. III. Относно коригиране наклоните на откосите в съседния имот УПИ III-96,97,409,410,411, както и констатирания незаконен строеж, представляващ неукрепен изкоп Изпълнението на изкопните работи в УПИ III-96,97,409,410,411 е осъществено от м.04.2017 г. до м.09.2017 г. и през този период наклоните на изпълнените откоси са същите като тези в одобрения на 23.03.2017 г. от СО-НАГ проект за укрепване на строителния изкоп, както и плана по безопасност и здраве, те са изпълнени при несъществено изменение на местоположението на рампата за слизане в строителния изкоп. След приключване на конструкцията на сградата до кота ±0,00, поради опасност от свличане на земни маси от откосите на рампата, е изпълнен обратен насип върху тях до сутеренната конструкция на сградата. Откосите между рампата и ненарушения околен терен са с леко променен наклон, вследствие на дългия период от време, през който са били изложени на атмосферни влияния. Считаме, че изпълненият изкоп отговаря на одобрените ни проекти за УПИ I-98,99 и не се явява самостоятелен строеж, тъй като имотът се използва за нуждите на строителството в УПИ I-98,99 - прилагаме нотариално заверена декларация съгласие. В съответствие със срока, уговорен в представената към настоящото уведомление декларация, констатираният при проверката изкоп към настоящия момент вече е запълнен, като УПИ III-96,97,409,410,411 е възстановен в състоянието си преди извършването на изкопа. Преди изпълнението на обратният насип са затворени отворите в сутеренната стена по ос G, съгласно приложеното конструктивно становище за начина на изпълнение на укрепващата конструкция – „берлински тип“. Като доказателство за изпълненото обратно засипване прилагаме снимков материал. IV. Изпълнена мазилка в сутеренните нива Строително монтажните работи по конструкцията на сградата са изпълнявани в съответствие с одобрените проекти, което е удостоверено със съставените Актове образец 7 за приемане на извършените СМР по нива и елементи на строителната конструкция. За вложените материали са налице съответните Декларации за експлоатационни показатели, Декларации за характеристиките на строителните продукти и Сертификати за качество, съгласно Наредба РД-02-20-1 от 05.02.2015 г. за условията и реда за влагане на строителни продукти в строежите на Република България. Въз основа на това считаме, че са спазени изискванията на чл. 169, ал. 1 и 3 от ЗУТ. Започнато е изпълнение на мазилка върху стоманобетонните елементи, което е последващ технологичен процес, при който не се нарушават основните изисквания към строежа и не е възпрепятствано съставянето на необходимите актове и протоколи по реда на Наредба 3/2003г. съгласно Писмо изх. № СТ-146-05-536/21.12.2018г. на ДНСК. V. Обезопасяване на строителния обект Сградата е обезопасена, като са поставени парапети по всички контури на всички плочи, съгласно Наредба № 2 от 22.03.2004 г. за минималните изисквания за здравословни и безопасни условия на труд при извършване на строителни и монтажни работи. Освен поставените парапети, като допълнителна мярка за безопасност, но ненормативно изискуема, е поставена предпазна мрежа за улавяне на евентуално падащи предмети. Носимоспособността й е достатъчна да улови дори и падащ човек от височина 6 м. Именно поради тази причина, тази мрежа се мести, за да бъде две нива под изпълняващата се плоча. С уважение: арх. Весела Мирянова", "date": "2019.04.12", "title": "Възражение от „АРТЕКС ЗЛАТЕН ВЕК” ООД"}
{"url": "https://www.24chasa.bg/novini/article/7397903", "text": "Лекар от Свиленградската болница извикал полицията, за да докаже, че не е употребил алкохол. Дрегерът обаче отчел 1.64 промила, предаде Куриозната ситуация станала, след като началникът на отделението поискал от лекаря да напусне смяната си с аргумента, че миришел на алкохол. За да докаже, че набеден, докторът се обадил на 112, повикал полиция и станало ясно, че е пиян. От Свиленградската болница информираха, че лекарят временно е отстранен от работа.", "date": "2019.04.12", "title": "Пиян лекар вика полицията да докаже, че е трезвен"}
{"url": "https://www.24chasa.bg/novini/article/7397897", "text": "Британски граждани, които пътуват до определени конфликтни зони, могат да получат до 10 години затвор по силата на нов закон, предаде Асошиейтед прес. Законът за борба с тероризма и сигурността на границите от 2019 г. има за цел да противодейства на заплахата от хора, които заминават в чужбина, за да участват в конфликти. Мерките няма да важат със задна дата, затова онези, които са се сражавали за \"Ислямска държава\" се изключени от действието на закона, допълни БТА. Приетият днес закон ще допуска изключение за журналистите, хуманитарните служители и други, които имат важни основания - например хора, желаещи да присъстват на погребение. Британският вътрешен министър Саджид Джавид казва, че законът дава \"на полицията правомощия, каквито са й нужни за ранно пресичане на терористични заговори и гарантира, че онези, които искат да ни причинят вреда, ще получат справедливо наказание\".", "date": "2019.04.12", "title": "Британските граждани, пътуващи в конфликтни зони, могат да бъдат наказвани"}
{"url": "https://www.24chasa.bg/novini/article/7396262", "text": "Работим добре с България за сигурността на Черно море. Това заяви министърът на отбраната на Румъния Габриел Леш на въпрос на „24 часа” на среща с журналисти в Букурещ. Той допълни, че двете страни подкрепят своите инициативи в региона. На въпрос дали Румъния ще купува нови изтребители, министърът отговори, че това е свързано с много пари, но е важно армиите на България и Румъния да имат най-модерното оборудване, за да могат да отговарят на новите заплахи и случващото се в региона. Началникът на генералния щаб на Румъния Николае Чука също заяви, че работи добре с колегите си от България, Гърция и Турция за сигурността в района. Габриел Леш похвали страната си, че е успяла да постигне разходите за отбрана да стигнат до 2% от БВП за трета поредна година, каквото е желанието на съюзниците от НАТО. Той допълни, че се радва, че алиансът е засилил инициативите си в региона, тъй като е разбрал важността му. Той допълни, че сигурността на  Черно море се е променила много през последните години. ", "date": "2019.04.12", "title": "Румъния: Работим добре с България за сигурността на Черно море"}
{"url": "https://www.24chasa.bg/novini/article/7397934", "text": "Министърът на вътрешните работи Младен Маринов е поискал оставката на директора на Областната дирекция на МВР в Габрово и той я е подал. Това съобщи самият Маринов в интервю за  от Лион. Вътрешният министър прекратява командировката си във Франция и заради събитията в Габрово спешно се завръща в страната. Според Маринов директорът на полицията в града носи отговорността за събитията, станали там в последните дни. В момента проверката продължава и ако се окаже, че има още виновни служители, те също ще понесат отговорността си, обясни вътрешният министър. По-рано днес премиерът Бойко Борисов поиска оставката на шефа на полицията в Габрово. Това заяви самият той от Дубровник, където е на икономическия и търговски форум \"16+1\". \"Имам основателни претенции към шефа на полицията, на дирекцията там. За мен оставката или поемането на отговорност на този директор трябва да е факт. Защото е допуснато месеци наред да се разхождат такива групички и да пият бирички по парковете. Полицията е за това - да е взела мерки. И за едните, и за другите. Полицията трябваше да ми докладва\", коментира Борисов.", "date": "2019.04.12", "title": "Министър Маринов: Шефът на полицията в Габрово подаде оставка"}
{"url": "https://www.24chasa.bg/novini/article/7397936", "text": "Генералният директор на американската компания \"Дисни\" Боб Айгър ще напусне поста си в края на 2021 година, предадоха световните агенции. За своето намерение Айгър съобщи след презентация за инвеститорите на ръководената от него филмова къща, предава БТА. \"Аз съм генерален директор в \"Дисни\" от 2005 година, заяви Айгър. Договорът ми с компанията изтича през 2021 година и ми е време да се оттегля.\" През годините той на два пъти удължаваше договора си с \"Дисни\".В компанията знаят за намерението му и вече се обсъжда кой ще стане негов приемник на поста, за да се постигне плавен преход при смяната на ръководството. Филмовото студио \"Дисни\" беше основано през 1923 година от братята Уолтър и Рой Дисни. Понастоящем компанията е една от най-големите в шоубизнеса, като тя притежава също няколко тематични парка и мрежа от телевизионни и радио канали. Седалището й е разположено в Бърбанк, щата Калифорния.", "date": "2019.04.12", "title": "Шефът на филмовата къща \"Дисни\" напуска поста си през 2021 година"}
{"url": "https://www.24chasa.bg/novini/article/7397923", "text": "Софийска градска прокуратура (СГП) повдигна обвинение на Кръстьо М. за извършено от него неправомерно вмешателство в чужда информационна система и за пране на пари. С деянието са причинени значителни вреди в общ размер на 58 638 лв., съобщиха от прокуратурата. Кръстьо М. е привлечен към наказателна отговорност, за това, че периода 25.02.2019 г. - 02.04.2019 г., в София, с цел имотна облага, при условията на продължавано престъпление, без разрешение на своя работодател - ползвател на компютърна система за осъществяване интернет банкиране, е добавил компютърни данни за потвърждаване на банкови операции. Случаят е немаловажен, заявиха от държавното обвинение.  Второто обвинение спрямо Крьстьо М. е за това,че в същия период, в София, е извършил повече от два пъти финансови операции с имущество, за което знаел, че е придобито от него чрез престъплението по чл. 319б, ал. 3 от НК. Извършените от него деяния са осъществени в рамките на изпитателен срок по предходно негово осъждане за кражба. Ако бъде признат за виновен по повдигнатото му обвинение по чл. 319б ал.3 от НК, Кръстьо М. може да получи наказание „лишаване от свобода“ от 1 /една/ до 3 / три/ години лишаване от свобода и глоба до 5 000 лв. За престъплението по 253 ал.3 от НК законодателят е предвидил наказание“лишаване от свобода“ от една до осем години и глоба от 5 000 лв. до 20 000 лв. Спрямо Кръсто М. е взета мярка за неотклонение „задържане под стража“. За обезпечаване на предвиденото наказание „глоба“, спрямо имуществото на обвинения са наложени обезпечителни мерки – „запори“ върху наличности по банкови сметки и „възбрана“ на недвижим имот.", "date": "2019.04.12", "title": "Рецидивист с обвинение за компютърно престъпление и пране на пари за 60 000 лева"}
{"url": "https://www.24chasa.bg/novini/article/7397937", "text": "Мъж на 21 г. и 2-годишно момиченце загинаха при челен удар с Хонда на пътя Искър- Долни Дъбник, съобщават от МВР. С тях във Фолксвагена пътувала и жена на 27 г, която е в болница в тежко състояние. И тримата са от град Искър и са пътували за Плевен. В другата кола са пътували две жени от Галиче и бебе на 6 месеца. Те също са настанени в Плевенската болница. Тежкият инцидент затруднява преминаването по пътя. Тече оглед на мястото на инидента. ", "date": "2019.04.12", "title": "Млад шофьор уби себе си и дете на 2 г. при челен сблъсък до Долни Дъбник, бебе в болница"}
{"url": "https://www.24chasa.bg/novini/article/7398036", "text": "Природонаучният музей на Ню Йорк изрази притеснение, след като стана ясно, че в неговата сграда ще бъде организирано събитие в чест на бразилския президент Жаир Болсонаро, предаде Франс прес. Американско-бразилската търговска камара е направила резервация за тържествена вечеря на 14 май в сградата на музея, на която на Болсонаро ще бъде връчена наградата на камарата \"Личност на годината\". Очаква се да присъстват повече от хиляда души, предаде БТА. Политиката на бразилския президент към туземното население на Бразилия, както и към околната среда, провокира множество критики и нападки срещу него в Бразилия и в чужбина, отбелязва Франс прес. \"Това външно за музея и частно събитие, на което ще бъде отличен бразилският президент, бе резервирано преди да се разбере името на лауреата на отличието. Ние сме изключително разтревожени и ще видим какво можем да направим\", написа вчера музеят в Туитър. Според екоактивисти е иронично, че човекът, който има намерение да унищожи Амазония, ще получи награда \"Личност на годината\" на място, посветено на защитата на околната среда, посочва Франс прес. В публикувана вчера във френския вестник \"Монд\" статия 13 представители на туземни народи от различни континенти разкритикуваха агресивността на президента Болсонаро и заявиха, че политиката му ще доведе до катастрофа. \"Това правителство иска да си присвои цяла Амазония и още повече да я обезкърви, като построи нови пътища и железопътни линии\", написаха те. След идването си на власт в началото на януари Болсонаро измени няколко закона за защита на околната среда в полза на минния сектор и агробизнеса.", "date": "2019.04.12", "title": "Събитие в чест на Болсонаро притесни  природонаучния музей в Ню Йорк"}
{"url": "https://www.24chasa.bg/novini/article/7398045", "text": "Председателката на сръбската Скупщина Мая Гойкович призова гражданите да \"пазят парламента\" на 13 и 19 април, когато са планирани митинги на опозицията и на управляващата Сръбска прогресивна партия, съобщи телевизия Ен1. Гойкович свика и всички парламентарни групи на колегиум на 16 април, като изрази надежда всички да присъстват, защото вярва, че всички те са за диалог, предаде БТА. Тази събота е планиран голям протест на сръбската опозиция в Белград. Очаква се той да бъде един от най-масовите в последно време и има опасения, че протестиращите ще се опитат да блокират телевизия Пинк, която според опозицията има проправителствени позиции, отбелязва ТАСС. Лидерите на протеста искат оставките на президента Александър Вучич, премиера Ана Бърнабич и председателката на парламента Мая Гойкович, формиране на служебно правителство и \"нови честни избори\". На 19 април ще бъде организиран контрамитинг на управляващата партия, на който се очаква да се съберат десетки хиляди граждани. По-рано Вучич призова своите привърженици от цяла Сърбия да се присъединят към митинга в подкрепа на властите.", "date": "2019.04.12", "title": "Шефката на сръбското НС: Гражданите да пазят парламента на митингите"}
{"url": "https://www.24chasa.bg/novini/article/7397332", "text": "Готов е технологичният проект за ремонт на републиканския път (п.к. Стояново – Ардино) – Бял извор – Падина – Неделино – (Мадан – Златоград). Пътят свързва и обслужва общините Неделино и Златоград с общините Баните и Ардино и областите Смолян и Кърджали. Проектът предвижда ремонт на 10,5 км от пътя и предстои да бъде одобрен от Института по пътища и мостове и съгласуван от Агенция „Пътна инфраструктура“. Това съобщи по време на парламентарния контрол днес министърът на регионалното развитие и благоустройството Петя Аврамова, предаде пресцентърът на министерството. Обектът е предвиден в ремонтната програма на Агенцията за тази година. Индикативната му стойност е около 5 млн.лв.  Преди началото на летния сезон ще стартира и изграждането на кръгово кръстовище на път І-5 Димитровград – Хасково при км 285+809, на разклона за завод „Язаки“, стана ясно още от отговор на министъра на депутатски въпрос. Средствата за строителството - 578 328,48 лв., са осигурени от бюджета на Агенция „Пътна инфраструктура“. За изпълнител на обекта е избрано дружеството „АБ“ АД, гр. Хасково. За теренното обезпечаване на строителството е изготвен подробен устройствен план – парцеларен план (ПУП-ПП), който в началото на април тази година е внесен в Министерство на регионалното развитие и благоустройството за разглеждане и приемане на Национален експертен съвет по устройство на територията и регионална политика към МРРБ. След приключване на процедурата по приемане на ПУП-ПП, ще се пристъпи към издаване на Разрешение за строеж за обекта. Очаква се строителството да завърши още тази година. С изграждането на кръговото кръстовище ще се подобри безопасността при преминаване на съществуващото в момента триклонно кръстовище и ще се осигури безконфликтен достъп до пътя Хасково – Димитровград.", "date": "2019.04.12", "title": "Започва ремонт на пътя Ардино – Неделино - Златоград, на стойност около 5 млн. лв."}
{"url": "https://www.24chasa.bg/novini/article/7397342", "text": "Европейската комисия отказа днес да определи дали задържаният в Лондон Джулиан Асанж попада в разбиранията й за \"изобличител\", предаде БТА. Нямаме реакция по този случай. ЕК не може да определи дали Асанж е изобличител. Не коментираме отделни случаи, те се решават от правосъдието. В случая въпросът е в ръцете на британското правосъдие, заяви говорител на комисията. Следващата седмица Европейският парламент предстои да приеме на второ четене законодателство за защита на т. нар. изобличители. Според правото на ЕС изобличители ще бъдат хората, които подават знак за нередности в различни области на правото, включително борбата с изпирането на пари и корпоративното данъчно облагане, защитата на данните, на финансовите интереси на Общността, безопасността на стоките и храните, защитата на околната среда и ядрената безопасност. Държавите в ЕС са свободни да разширят обхвата на тези правила, за да включат и други области. Изобличителите ще бъдат насърчени да използват първо вътрешни канали, ако нарушението, което желаят да разкрият, може да бъде ефективно отстранено в рамките на тяхната организация и когато не съществува опасност от ответни действия с цел отмъщение. Те могат да докладват направо на съответните власти, ако намерят за необходимо, предвид обстоятелствата в дадения случай. Ако след подаването на сигнал до властите не бъдат предприети подходящи действия, или при непосредствена или явна опасност за обществения интерес, или когато подаденият до сигнал няма да даде резултат, например защото властите са в тайно споразумение с извършителя на престъплението, изобличителите ще могат да разгласяват нарушението, включително в медиите. Това ще осигури тяхната защита, когато действат като източници на информация за разследваща журналистика, обяснява ЕК в обосновката към законопроекта. Правилата ще осигурят защита на изобличителите срещу уволнение, понижаване в длъжност и други видове отмъщение.", "date": "2019.04.12", "title": "Еврокомисията: Въпросът с Асанж е в ръцете на британското правосъдие"}
{"url": "https://www.24chasa.bg/novini/article/7397361", "text": "До 2020 година във всяка една страна - член на ЕС, ще бъде изграден дигитален информационен хъб, който ще ръководи от Център в Брюксел. В България хъбът ще бъде в Стара Загора. Това обяви еврокомисарят Мария Габриел на форум \"Киберсигурност и фалшиви новини\", който се откри днес в града. В дискусията участва и проф. Живка Овчарова, ръководител на Института по високи технологии в Техническия университет в Карлсруе, Германия, представители на ГД БОП, както и представители на бизнеса от региона. Европа инвестира 9 млрд. евро в програмата \"Цифрова Европа\", изтъкна Мария Габриел. Според нея има дефицит на специалисти в областта на киберсигурността. Тя изрази надежда, че повече жени ще се включат в тази дейност, броят им сега в ЕС е само 17 на сто. Европа има нужда да инвестира именно в киберсигурността, за да бъдат защитени сигурността на гражданите, транспорта, здравеопазването и енергетиката. Еврокомисарят обяви, че ще работи за повече средства в следващия бюджет на ЕС, които да се управляват директно от Брюксел, така че компании и научни изследователи да могат директно с Европейската комисия да изпълняват проекти и така бързо да реализират своите идеи.", "date": "2019.04.12", "title": "Първият дигитален информационен хъб в България ще се изгражда в Стара Загора"}
{"url": "https://www.24chasa.bg/novini/article/7397360", "text": "Основателят на Уикилийкс Джулиан Асанж се представя за защитник на свободния печат, но решението на американското министерство на правосъдието да повдигне обвинения срещу него за заговор за хакерска атака срещу компютърната система на правителството ограничава възможностите му да мобилизира мощна защита в подкрепа на свободата на словото, казват някои юридически експерти. Според обвиненията огласени вчера от федерален съд в Александрия, щата Вирджиния, през 2010 г. Асанж се е съгласил да помогне на Челси Манинг, бивш анализатор от американското военното разузнаване (по онова време мъж на име Брадли Манинг) да разбие парола на компютърна мрежа на американското правителство. Към този момент Манинг вече е бил предоставил на Уикилийкс секретна информация за американските военни дейности в Ирак и Афганистан, както и за затворници в Гуантанамо, заявиха прокурори. Схемата би позволила на Манинг да влезе в системата анонимно и да избегне разпознаване, се казва в обвинителния акт. Робърт Чесни, професор по право в областта на националната сигурност в Тексаския университет, заяви, че делото не засяга свободата на словото, защото се базира на твърдението, че Асанж се е опитал да разбие парола. \"Обвинението е изключително конкретно и това е направено умишлено\", каза Чесни. Американските прокурори обаче все още могат да повдигнат нови обвинения срещу Асанж, уточниха юридически експерти. Обвинителният акт, който е бил подготвен тайно миналата година и стана достояние на обществеността вчера, не обвинява Асанж в публикуване на секретна информация. Уикилийкс разпространи класифицирана военна информация на сайта си през 2010 и 2011 г. В обвинителния акт не се споменава публикуването от Уикилийкс на имейли, компрометиращи кандидатката на Демократическата партия за президент през 2016 г. Хилари Клинтън. Според американските разузнавателни агенции те са били откраднати от Русия, в опит да се подпомогне кандидатът на републиканците Доналд Тръмп. Британската полиция вчера изведе Асанж от еквадорското посолство в Лондон, след като му бе отнето право на убежище, предоставено преди седем години. Американското министерство на правосъдието заяви, че 47-годишният Асанж е бил арестуван въз основа на договор за екстрадиция между САЩ и Великобритания. Бари Полак, адвокат на Асанж, изказа мнение че обвиненията срещу него може да засегнат свободата на словото, като заяви, че журналистите трябва да са \"силно разтревожени\" от \"безпрецедентните обвинения\". \"Ако обвинителният акт срещу Джулиан Асанж, огласен вчера, го обвинява в заговор за извършване на компютърни престъпления, то фактическите обвинения срещу Асанж се свеждат до насърчаване на източник да му предостави информация и опит да защити от разпознаване този източник\", каза Полак. Асанж отдавна твърди, че Уикилийкс е журналистически сайт, защитен от законите за свобода на словото. През 2017 г. британски съд призна Уикилийкс за \"медийна организация\". Министерството на правосъдието на САЩ разисква от години дали едно наказателно преследване на Асанж и Уикилийкс ще наруши разпоредбите на Първата поправка на американската конституция, според бивши служители. По времето на президента Барак Обама министерството взе премислено решение да не повдига обвинения срещу Асанж във връзка с това, че дейността на Уикилийкс е доста сходна с обичайната работа на журналистите, казаха те. Обвинението срещу Асанж в заговор да извърши компютърна атака намали безпокойството, че свободата на печата може да бъде подкопана, и направи за него по-трудно да твърди, че правото му на свобода на словото е нарушено, заявиха някои юридически експерти. \"Много по-големи законови и политически последствия бяха предотвратени чрез конкретизиране на обвинителния акт\", каза Брадли Мос, адвокат в областта на националната сигурност от Вашингтон, който представлява хора, подаващи сигнали за злоупотреби, и журналисти. Защитниците на свободата на словото се разтревожиха, че Асанж ще бъде съден за публикуване на секретна информация, която е получил от Манинг в нарушение на Закона срещу шпионажа. Не е необичайно журналисти да публикуват поверителни материали, които получават от източници, и подобно наказателно преследване срещу Асанж ще породи тревоги, че на журналисти може да бъдат повдигнати същите обвинения, според Стив Владек, професор по право в областта на националната сигурност в Тексаския университет. Асанж по всяка вероятност ще твърди, че обвинението за заговор е претекст, а правителството в действителност го съди за публикуването на секретни материали, казаха адвокати, които не са свързани с делото. Дейвид Милър, бивш федерален прокурор в щатите Ню Йорк и Вирджиния заяви, че защитата на Асанж вероятно ще се изправи пред \"тежка задача\", предвид това, че правителството разполага с твърди доказателства за комуникиране и контакти на Асанж с Манинг. Прокурорите ще наблегнат на това, че разбиването на парола е далеч извън сферата, в която работят почтените журналисти, каза Чесни от Тексаския университет. \"Всичко това се върти около схващането, че Асанж се е опитал да разбие парола\", заяви той и добави: \"Това не е журналистика, а кражба\". Манинг бе осъден от военен трибунал през 2013 г. за шпионаж и други престъпления заради предоставянето на повече от 700 000 документа, видеозаписи, дипломатическа кореспонденция и сводки от бойното поле на Уикилийкс. Обама през последните си дни на поста опрости последните 28 години от 35-годишната присъда на Манинг.", "date": "2019.04.12", "title": "Обвиненията срещу Асанж в хакерство не му позволяват да се позовава на свободата на словото"}
{"url": "https://www.24chasa.bg/novini/article/7397354", "text": "Три бързи и едно наказателно производство са образувани в Районна прокуратура -Габрово. Бързите производства се водят срещу трима мъже на възраст 28, 27 и 19 години. Според данните, снощи около 21.30 часа на ул. “Батак“ в Габрово противозаконно са пречили полицейски служители да изпълнят задълженията си, съобщиха от пресцентъра на МВР. Образуваното досъдебно производство е във връзка с извършено запалване на имущество. В постройките не е имало хора. Действията по разследването продължават под ръководството на Районна прокуратура-Габрово. След инцидента от 7 април бяха предприети полицейски действия и още на следващия ден – 8 април, в рамките на до 24 часа, бяха задържани тримата извършители на побоя. На 10 април тримата са привлечени като обвиняеми и с постановление на прокуратурата на Габрово са им наложени мерки за неотклонение до 72 часа.", "date": "2019.04.12", "title": "Образуваха 3 бързи и едно наказателно производство след протестите в Габрово"}
{"url": "https://www.24chasa.bg/novini/article/7397380", "text": "Докато хората, според които Джулиан Асанж е герой, са загрижени за съдбата на основателя на \"Уикилийкс\" след вчерашния му арест в Лондон, любители на животните побързаха да споделят в социалните мрежи вълнението си относно участта на котарака му, пише в. \"Дейли стар\". Джеймс правеше компания на стопанина си, който от 2012 г. се укриваше в посолството на Еквадор в Лондон. Котаракът неведнъж е забелязван да наднича през прозорците, често издокаран с вратовръзка, предаде БТА. И докато светът следи случая с Джулиан Асанж, любителите на животни поискаха да разберат какво се случва с неговия питомец. От еквадорското посолство в Лондон са съобщили, че приятели на Асанж са взели Джеймс още през септември. \"Котаракът не е тук. Ние не сме зоомагазин и не държим при нас домашни любимци\", казват от посолството. Длъжностните лица преди заплашваха, че ако Асанж не храни питомеца си и не почиства след него, Джеймс ще бъде изпратен в приют за животни, припомня изданието.", "date": "2019.04.12", "title": "Любители на животните се загрижиха за котарака на Джулиан Асанж"}
{"url": "https://www.24chasa.bg/novini/article/7397375", "text": "Мечка излежава доживотна присъда в човешки затвор в Казахстан заедно със 730 престъпници, пише в. \"Дейли стар\". Двадесет и две годишната Екатерина е изпратена навремето зад решетките заради две нападения на лагеруващи хора - момче, опитало се да я нахрани, и пияница, пожелал да стисне лапата й. Заради деянията си мецаната е осъдена да прекара остатъка от живота си в затвор заедно с опасни престъпници, съобщи БТА. Екатерина излежава присъдата в затворническа колония със строг режим на около 700 километра от столицата на Казахстан. В нея попадат престъпници, в това число и убийци, чиито присъди не нахвърлят 25 години. Екатерина е единствената затворничка с доживотна присъда, както и единствената, която разполага с басейн в клетката. \"Тя е дружелюбна, не агресивна. Останалите затворници я посещават\", казва директорът на затворническата колония Аслан Медибаев. Игор Тараканов, един от затворниците, споделя, че с присъствието си мецаната разнообразява иначе мъчителното му всекидневие, както и че Екатерина е любимка и на останалите в килиите. Мечката обожава лакомствата, които затворниците й дават - сладкиши, бонбони, ябълки. Екатерина се е превърнала в талисман на затвора, а извън него е поставена нейна скулптура.", "date": "2019.04.12", "title": "Мечката Екатерина лежи до живот със 730 опасни престъпници в Казахстан (Видео)"}
{"url": "https://www.24chasa.bg/novini/article/7397426", "text": "„Нашето председателство на Съвета на ЕС, на фона на останалите, с резултатите, които даваме в момента, се отчита от всички. Вече сме 17+1. Това, което стартирахме в София, днес е факт. Това, което решихме в София за създаването на Глобалния център за партньорство, днес го отваряме символично тук“. Това заяви министър-председателят Бойко Борисов пред журналисти в Дубровник. Българският премиер участва в Осмата среща на държавните и правителствени ръководители на Инициативата „16+1“. Министър-председателят Бойко Борисов, председателят на Държавния съвет на Китай Ли Къцян и премиерът на Хърватия Андрей Пленкович откриха официално Глобалния център за партньорство на държавите от Централна и Източна Европа и Китай. Премиерът Борисов подчерта, че за по-малко от година след българското председателство на Съвета на ЕС, след българската среща на „16+1“ и на кметовете на страните от Централна и Източна Европа и Китай, има вече повече практически стъпки. „За съвместни проекти, за които търсим финансиране, може по модела на хърватски мост – Европейска комисия, Китай и местен бюджет, да се направи подобно за пристанищата и жп линиите Солун-Кавала-Александрополис, Бургас, Варна, Дунавска стратегия, съответно Букурещ и Белград. С колегата Виорика Данчила говорихме, те са взели решение за Зимниче-Свищов да започнем изграждането на втори мост и до десетина дни да го стартираме“, уточни пред медиите министър-председателят. Той поясни, че се търсят възможности китайски компании да се включат към тези проекти чрез публично-частно партньорство или смесени компании. „Това са заемни пари. Въпросът не е за парите, а за лихвите. Ние сме една от държавите с най-нисък външен дълг. Затова искаме да ги включим в партньорство. Търсим варианти от три места финансиране, за да имаме всичките интереси, след това да се пълнят тези пристанища с товари, тези жп линии да са натоварени, за да могат да изплатят парите“, посочи още премиерът Борисов пред журналистите. \"Едно птиченце ми подсказва, че Берлинският процес догодина пак ще е в София\", заяви още Борисов. \"Аз отговарям за рамката. Със самата сделка за F-16 не се занимавам, дори съм забранил да ми докладват. На летците ни съм обещал нови самолети, които да издигнат българската авиация. Парите са отделени. Когато стане факт сделката, влизаме и плащаме. Преди парламента да излезе във ваканция, въпреки че някои са във ваканция от доста време, ще решим за тази сделка. Искаме най-доброто и най-сигурното. Аз отговарям за тази рамка и се надявам до края на юни на приключим. От там нататък пред вас ще отговарят съответните органи. Целта е да имаме най-добрия самолет на най-добрата цена. Правят се компромиси и от двете страни\", разказа Борисов. Изключвам тези, които подклаждат случващото се в Габрово. Държа отговорен шефа на полицията. а мен оставката или поемането на отговорност от този директор на полицията трябва да е факт веднага щом си дойде министъра. Защото е позволено месеци наред да се разхождат такива групички и да пият бирички по парковете. Полицията е за това - да се вземат мерки. И за едните, и за другите. Защо никой не докладва? Като се прибера и министърът като се прибере, може би това ще е действието, което ще се предприеме. Няма незадържан ром за престъпление. Да, грубо посегателство. Да, тези, които са набили магазинера в Габрово, са задържани. Въпросът е защо са ги пуснали. Други организации няма да питам, че те са чувствителни. За този, който ги е пуснал от ареста, ще искам тежки санкции като се прибера\", категоричен е Борисов.", "date": "2019.04.12", "title": "Борисов иска оставката на шефа на полицията в Габрово заради напрежението в града (Видео)"}
{"url": "https://www.24chasa.bg/novini/article/7397429", "text": "След ареста на основателя на Уикилийкс Джулиан Асанж в Лондон, адвокатът му побърза да окачестви това като посегателство срещу правата на журналистите по целия свят, които искат да разкриват тайни. Наистина ли обаче нещата са толкова ясни? Журналистика или нещо друго е Уикилийкс? Отговорът не беше така очевиден, когато тази организация нахлу в общественото съзнание в самия край на миналото десетилетие след разгласяването на правителствени документи за войните в Ирак и Афганистан. Днес изглежда дори още по-малко очевиден. Започнат през 2006 г. като виждане на австралийския хакер Асанж, организацията Уикилийкс предоставяше данни в суров вид, а не истории - неща като личните имейли на Сара Пейлин или списъци с членове на неонацистки организации. Хилядите паметни записки, грами и други документи за американските военни усилия разгласени, след като, както се твърди, Асанж е влязъл в заговор с Челси Манинг да проникнат в компютър на Пентагона, изведоха Уикилийкс на ново равнище. Някои гледаха на Асанж като на герой, а други като на изменник. Във всеки случай това бяха бурни времена. Организацията Уикилийкс беше смятана за нов тип медийна организация, подхранвана от мощта на интернет и демократизирането на информацията. \"Има отчаяна нужда от работата ни\", обясни представителят на \"Уикилийкс\" Сара Харисън в коментарна статия за в. \"Ню Йорк таймс\" от 2016 г. \"Светът е свързан чрез неподотчетни до голяма степен на никого и на нищо властови мрежи, които обхващат индустрии и страни, политически партии, корпорации и институции. Уикилийкс хвърля светлина върху тях, като разкрива не само отделни случаи, а информация за цели властови структури\", добавя тя. Способите на организацията могат да бъдат - и понякога биват - разглеждани като заплаха за традиционните фундаменти на силата на журналистиката. Но през десетилетията и вековете журналистиката е включила в себе си много традиции. Уикилийкс оказа влияние върху две позитивни тенденции за журналистиката през последното десетилетие, смята Лиза Линч, преподавател по журналистика в Университета \"Дрю\", която е писала за организацията. Според Линч този проект е изтъкнал важността на така наречената журналистика на данните, средство, ставащо все по-ценно. Тъй като \"Уикилийкс\" често пъти показваше готовност да си сътрудничи с традиционните медии за начина, по който разгласяваше данните си, организацията поощри медиите да си сътрудничат повече в гоненето на истории. Станалото известно като \"Панамските досиета\" разследване от 2016 г., което разкри офшорните финансови убежища на политически лидери, показа какво може да стане, когато журналистите се обединяват. Но въпреки утопичните идеали реалният живот е по-сложен. Информацията невинаги е само информация. Правителствените папки могат да разкрият военновременни информатори и да изложат на опасност живота на хора. Информацията освен това може да бъде превърната в оръжие с решения за това какво да се разкрие и какво не. Например: много хора погледнаха на решението на Асанж да публикува личните имейли на председателя на кампанията на Хилари Клинтън като признак за топли отношения с Русия и допринасящ фактор за избирането на Доналд Тръмп за президент. Едни от най-видните журналисти в историята обаче също са били застъпници на някакви тези и са изразявали ясни гледни точки. Ъптън Синклер, прогресивен \"търсач на скандални истории\" от началото на 20-и век, не криел факта, че изобличаването от него на месопреработвателната индустрия в романа му \"Джунглата\", е било опит да даде тласък за започване на реформи. \"Целех се в сърцето на обществеността, но по случайност я ударих в стомаха\", пише по-късно той. Днес медии от целия политически спектър, от \"Нешънъл ривю\" до Мадър Джоунс, от \"Фокс нюз\" до Ем Ес Ен Би Си, се смятат за журналистика - макар и правена от ясно доловима идеологическа перспектива. Прибавете към това и възходът на писането в блогове и социалните мрежи, които позволяват на всеки, който има връзка с интернет, да използва понятието \"журналист\" и написаното от него веднага да се разпространи по света. Резултатът от това е неяснота кой е журналист и кой не. В такава среда Асанж също представлява неясен образ. \"Още от самото начало имах проблем с това да го възприема като журналист\", каза преподавателят по журналистика от Колумбийския университет Тод Гитлин, който често пише по темата за медиите. \"Но той определено беше издател. Оказва се, че той беше не какъв да е издател, той беше издател, но с ясно доловима гледна точка. Неговата гледна точка е антидемократична\", заяви той. Определено Асанж, нееднозначна личност, на която много от демократите може и никога да не простят за ролята на Уикилийкс на изборите през 2016 г., не представлява фигура, будеща симпатии. Но дисквалифицира ли го това от правото да носи мантията на журналист? \"Хората сега имат доста по-различно отношение към Уикилийкс, отколкото през 2010 г.\", заяви Линч. \"Няма съмнение в това. Сега моето отношение към \"Уикилийкс\" е много по-различно. Това обаче не означава, че вече не ме е грижа толкова много за това, което ще се случва с Уикилийкс, каза тя. Линч добави: \"Ако започнем да чертаем рамки в съда кой е журналист и кой не е и разговорът стане за начина, по който Уикилийкс използваше информацията, може да получим несъзнателно предизвикани последици\". Дейвид Бордман, декан на факултета по комуникации на Университета \"Темпъл\" и председател на Комитета на репортерите за свобода на пресата, заяви, че има едно ключово нещо, което отличава Уикилийкс от останалите медии: обвиненията, че Асанж е действал незаконно заедно с Манинг за придобиването на документите за войните. \"Гледам на това като на нещо различно\", каза Бордман, който е бивш главен редактор на в. \"Сиатъл таймс\". \"Не гледам на това като на журналистическа организация\", добави той. Бордман разглежда делото на американското правителство срещу Асанж така, както то е формулирано към момента, като основано изключително и само върху действията на неговите действия с Манинг и затова не смята, че то е заплаха за журналистите. Други приемат подобна гледна точка като тесногръд прочит на случая - такъв, който може би е мотивиран от нехаресване на методите на Асанж и от разговора дали той изобщо трябва да бъде смятан за журналист. Журналистът Глен Грийнуолд, за когото скандалите около разгласяването на информация изобщо не са нещо непознато, написа вчера в Туитър следното: \"Ако си американска медийна звезда, която е прекарала две години в твърдене, че е изключително загрижена за свободата на печата заради долните публикации на Тръмп в Туитър за твоите приятели, но не надигаш глас като протест срещу това грубо посегателство срещу свободата на печата, тогава се погледни много внимателно в огледалото\".", "date": "2019.04.12", "title": "Журналистика или не? Уикилийкс има сложен статут в света на медиите"}
{"url": "https://www.24chasa.bg/novini/article/7397318", "text": "През май ще заработи системата за централизирано договаряне на цените на скъпите лекарства у нас. При нея здравното министерство ще възлага обществени поръчки на търговците на едро за доставка на медикаментите, за които ще бъдат договорени определени цени. След това болниците ще могат да заявяват какви количества са им нужни. Целта е да се намалят разходите на лечебните заведения за скъпи лекарства. Това обяви здравният министър Кирил Ананиев по време на парламентарния контрол днес. Сега всяко лечебно заведение провежда само търгове, за да получи нужните медикаменти, което не само позволява на търговците на едро да го продават на различни цени, но не могат и да се постигнат големи отстъпки. Когато търгът стане централизиран от една страна ще е възможно договаряне на по-големи отстъпки, а от друга всички болници ще получават едно и също лекарство на една и съща цена. Това ще намали и разликите в разходите по това перо на отделните лечебни заведения, които на места са много сериозни.", "date": "2019.04.12", "title": "През май стартира централизираното договаряне на скъпи лекарства"}
{"url": "https://www.24chasa.bg/novini/article/7397489", "text": "Силите за сигурност на германската провинция Северен Рейн - Вестфалия са депортирали трима граждани на Босна и Херцеговина заради връзки с тероризма, предаде Танюгм цитирана от БТА. Германските медии съобщиха, че та са били депортирани със самолет от Дюселдорф в сряда. Според медиите тримата босненци са планирали нападение от името на терористичната групировка Ислямска държава.", "date": "2019.04.12", "title": "Германия депортира трима босненци, планирали атентат с \"Ислямска държава\""}
{"url": "https://www.24chasa.bg/novini/article/7397499", "text": "Франция съобщи днес, че е съгласна да приеме 20 мигранти от спасителен кораб, блокиран в Средиземно море от девет дни, след като Италия и Малта отказаха да отворят пристанищата си за него, предаде ДПА. Германия и \"още няколко европейски партньори\" изразиха също желание да приемат мигранти от кораба \"Алан Курди\", ако им бъде позволено да слязат в Малта, каза френският вътрешен министър Кристоф Кастанер след разговор с малтийския си колега Майкъл Фаруджа, предаде БТА. Това решение на Франция бе взето три дни, след като служби на ООН призоваха на спасените 62 мигранти на борда на кораба да бъде позволено да слязат в безопасно пристанище колкото може по-бързо. Всички спасени мигранти вече са били подложени на сериозни нарушения на човешките права в Либия, заявиха в обща декларация Международната организация по миграцията (МОМ), Върховният комисариат за бежанците на ООН (UNHCR) и Детският фонд на ООН (УНИЦЕФ). Две болни жени бяха свалени от кораба на германската хуманитарна организация \"Сий Ай\" по-рано тази седмица и прехвърлени в Малта. Граничните европейски държави Малта и Италия не позволяват на кораби на хуманитарни организации да влизат в пристанищата им заради разногласия кой трябва да приема спасените в морето мигранти. Вместо това европейските страни насочват усилията си към оказване на подкрепа на либийската брегова охрана, която залавя лодките с мигранти и ги връща обратно в Либия, посочва ДПА. Служители на ООН и на Съвета на Европа призоваха Европейския съюз да преосмисли политиката си заради тежките нарушения на човешките права, включително произволни арести и изтезания, на които са подложени мигрантите в Либия.", "date": "2019.04.12", "title": "Франция се съгласи да приеме 20 мигранти от блокиран спасителен кораб"}
{"url": "https://www.24chasa.bg/novini/article/7397473", "text": "Ще възстановим статута на България като страна, която обучава летци и дава възможност да се усвоява тази сложна, но и много благородна професия. Това заяви вицепремиерът и министър на отбраната Красимир Каракачанов в отговор на въпрос на БТА, кога реално ще бъде възстановен статута на Висшето военновъздушно училище (ВВВУ) \"Георги Бенковски\". Каракачанов посочи, че според неговия разчет следващият четвъртък - 18 април, въпросът ще бъде в Парламентарната комисия по отбрана, а на 27 април - преди Великден - в Парламента. Разчетът, който сме направили от 1 януари, с новия бюджет, който ще бъде гласуван за 2020 г. факултетът да възстанови статута си на ВВВУ, поясни той. \"Благодаря на всички българи, които са имали съпричастност към нашата авиация, защото подкрепата за възстановяването на ВВВУ беше както от страна на командването на ВВС, така и на всички онези хора, които са свързани с авиацията в България. Когато всички имат обща цел - има резултат\", коментира вицепремиерът. Каракачанов уточни, че ще са нужни и допълнителни средства. \"Сега ще се опрем основно на кадрите на факултета, но с времето преподавателският състав трябва да нарасне, което са допълнителни бюджетни разходи\", каза той. По думите му още в 2018 г. са били отделени над 4 милиона лева за сградния фонд и базата на училището. На въпрос на БТА за ситуацията в Габрово, министърът бе категоричен, че тя е спокойна. Винаги съм подкрепял хората, които протестират против циганските произволи, но не мога да одобря факта, че се вършат същите работи от хора, които уж протестират срещу циганската престъпност, каза Каракачанов. \"Не го разбирам. Затова съм дал разпореждане още вчера на полицията да се действа строго към онези българи, които използват ситуацията, за да вандалстват и да създават безредици\", добави той. \"Проблемът на практика е решен - тримата са задържани, повдигнати са им обвинения, двама от тях имат предишни присъди, което им гарантира затвор. От тук нататък работата е на правораздавателните органи и на органите на полицията. Няма място за саморазправи и опити за създаване на излишно напрежение\", заяви вицепремиерът. На въпрос по повод коментари за негов имот в София, Каракачанов заяви, че от 2005 г. е попълвал всички декларации, където всичко е написано. Попитан за положението на гръцката граница, той бе категоричен, че напрежение на границата няма. \"Преди 10-тина дни в Гърция имаше раздвижване на големи маси нелегални мигранти, които имаше възможност и вероятност да тръгнат към българската граница, тъй като техният маршрут беше Гърция, оттам Македония. Бяхме засекли информация, комуникация помежду им от различните лагери, че резервният маршрут е през България. Това предизвика спешни мерки, въпреки че гранична полиция си е на мястото. Има готови планове, съгласувани между МВР и МО, които са в сила. В рамките на 24 часа сме готови да изпратим до 1200 души, а в рамките на 72 часа - до 3000 души. Но в момента това не се налага\", поясни вицепремиерът. Не се налага да изпратим и онова поделение от специалните сили, което до края на септември беше на българо-турската граница, добави той. По думите му имат готовност, както военнослужещите от Благоевградския гарнизон, така и от Смолян - 101 Алпийски полк, има и сглобяеми заграждения на разположение - те могат да бъдат включени към съоръженията на Гранична полиция, защото точно в този район, около Петрич, границата с Гърция има равен участък. Другите две страни на границата са стръмни - там могат да преминат подготвени хора, но единично. На въпрос за интереса за курсанти във висшите училища, министърът посочи, че според него военната професия става по-атрактивна. \"През последните две години наблюдавам, че има по-голям приток на желаещи. Някои от специалностите са сложни, изисква се добро познаване на математика, а за съжаление в някои от регионите нивото на средното образование е доста спаднало. Тази година имаше кандидати от големи градове за военните училища. Възражда се интересът към военната професия\", смята Каракачанов. Днес той участва в открития летателен ден, организиран от Военновъздушната учебна база \"Георги Бенковски\" на летище Долна Митрополия по повод 40-ата годишнина от полета на първия български космонавт Георги Иванов и Международния ден на авиацията и космонавтиката. Изпълнени бяха полети със самолети \"Pilatus\" - 9М и L-39 \"Albatros\". Гостите имаха възможност да разгледат статичен показ на авиационна, самолетообслужваща и специална техника.", "date": "2019.04.12", "title": "Каракачанов: Ще възстановим статута ни на страна, която обучава летци"}
{"url": "https://www.24chasa.bg/novini/article/7397586", "text": "Таксата за изравняване на цената на горивото за българските камиони, преминаващи през територията на Ислямска република Иран, ще бъде намалена на 30 евроцента. Това е сериозна стъпка за автомобилния бранш, който може да претърпи сериозни финансови загуби, ако планът \"Макрон\" влезе в сила, съобщиха от пресцентъра на ВМРО. Припомняме, че представителят в ЕП и заместник-председател на ВМРО Ангел Джамбазки пръв съзря проблем в документа и поведе битката срещу умишленото фалиране на българските превозвачи, което ще е реалната последица от прилагането на мерките от пакета. Миналата седмица пък, въпреки реалната възможност за неговото спиране, трима евродепутати - Светослав Малинов, Николай Бареков и Неджми Али провалиха възможността скандалният документ да отпадне завинаги от дневния ред на ЕП, с което поставиха превозвачите и страната ни в изключително сложна ситуация. Нека подчертаем и факта, че от този бранш се формира около 16% от БВП на България и това е прехраната на стотици хиляди български семейства. На фона на всичко това българският евродепутат Ангел Джамбазки проведе редица разговори с представители на Ислямска република Иран, чрез които успя да намали таксите за цените на горивото за преминаващите през територията български камиони. Искането е одобрено от най-високо държавно ниво, което се потвърждава и от писмото на Посланика на Ислямска република Иран Сейед Мохамад Джавад Расули, адресирано до Джамбазки. Това е една много важна стъпка за развитието на отношенията между България и ИР Иран, пише още в писмото министърът на пътищата и градоустройство Мохамад Еслами.", "date": "2019.04.12", "title": "Българският евродепутат Ангел Джамбазки с поредна победа за превозвачите"}
{"url": "https://www.24chasa.bg/novini/article/7397439", "text": "Няколко гигантски аномалии край Слънцето моментално приковават вниманието на уфолозите, конспиратори и обикновените граждани, които се интересуват от мистериозни феномени, пише Esoreiter.ru. Според тях става въпрос за обекти на извънзема цивилизация.  Космическият апарат SOHO, който е собственост на Европейската космическа агенция и НАСА, откри странни аномалии край Слънцето в понеделник. Апаратът за наблюдения е получил от камерата “LASCO C3”, която е на борда на обсерваторията кадри с изображения на НЛО с формата на куб на бели и черни цветя и на крилато същество с огнена опашка или обект, приличащ на ангел. Освен това обсерваторията е заловила ярка аномалия, която прилича на ярък болид с невероятно дълъг шлейф. Потребителите на интернет говорят за мегаструктури на извънземни близо до нашата звезда. Най-удивителното е, че такива обекти (така наречените \"кубчета\", \"буревестници\" и \"състезателни коли\" с колосални размери) периодично попадат в лещата на коронографа и винаги имат форми, които природата просто не създава. Според една много популярна хипотеза \"зелените човечета\", които се намират в Слънчевата система се енергизират от светлините на своите кораби и след това продължават да летят. Възможно е това да са само извънземните, които изучават нашата цивилизация. Но скептиците са убедени, че пред нас са само артефакти, причинени от излагане на слънчева радиация на оптиката на телескопа.  Но ако приемем, че това не са извънземни, тогава какво ще стане с нашата Звезда? И тук поддръжниците на теорията за Матрицата, в която ние живеем, със сигурност ще се „събудят”.", "date": "2019.04.12", "title": "Снимаха ангел с огнена опашка и НЛО до Слънцето (Видео)"}
{"url": "https://www.24chasa.bg/novini/article/7397589", "text": "Силите за сигурност на германската провинция Северен Рейн - Вестфалия са депортирали трима граждани на Босна и Херцеговина заради връзки с тероризма, предаде Танюг. Германските медии съобщиха, че та са били депортирани със самолет от Дюселдорф в сряда, предава БТА. Според медиите тримата босненци са планирали нападение от името на терористичната групировка Ислямска държава.", "date": "2019.04.12", "title": "Германия депортира трима босненци за тероризъм"}
{"url": "https://www.24chasa.bg/novini/article/7397060", "text": "С близо 60 процента са намалели превишенията, отчитани от мониторинговите станции за качеството на въздуха в страната за осем години - от 2011 до 2018 г. Това каза министърът на околната среда и водите Нено Димов при откриването на международната конференция за качеството на въздуха - Sofair, организирана в НДК от Столичната община и Съвместния изследователски център на ЕК, цитиран от БТА. Във форума участват кметове и заместник-кметове на градове като Солун, Схидам, Тирана, Катовице, Кьолн, Порто. Министърът напомни, че България бе осъдена от Съда на ЕС за проблеми с чистотата на въздуха на 28 града през 2017 г. От тези градове, по предварителни данни към тази година, девет вече покриват нормите и са извън наказателната процедура, а в шест от тях това изпълнение е устойчиво. Остават 25 процента от станциите в национален мащаб, при които данните не отговарят на нормите, каза Димов и допълни, че в близките години трябва да се подобри ситуацията и при тях. Той коментира и ситуацията в столицата. През последните три отоплителни сезона няколко от станциите в столичните квартали отчитат драматично подобряване - такива са в районите \"Дружба\" и \"Младост\", където вече има покриване на нормите; спад е отчетен и в станциите в \"Павлово\" и \"Хиподрума\". Според министъра по-специално внимание трябва да се обърне единствено на станцията в \"Надежда\", която показва сериозно превишаване през последните три отоплителни сезона. Нено Димов посочи, че икономическото развитие е пряко свързано с качеството на въздуха. Проблемът с качеството на въздуха е проблем на бедността, каза още Димов и допълни, че дори в градове като София той е съсредоточен в квартали, където хората нямат достатъчно добри икономически възможности, и затова приоритетът на правителството за повишаване на доходите е пряко свързан с опазването на околната среда. Градовете могат да са двигател на по-мащабни и големи държавни решения, защото ние първи виждаме това, което работи, и това, което не работи толкова добре; това, което хората приемат, или това, което не са склонни да приемат и в което да участват. Това каза кметът на София Йорданка Фандъкова в приветствието си към гостите. Фандъкова отбеляза, че от местната власт зависи да се привлекат все повече хора към каузата. Вярвам, че хората участват тогава, когато видят, че ние, градската управа, институциите, си вършим работата, каза тя и допълни, че за нея тази конференция е важна, защото е възможност за обмяна на опит и създаване на добър климат за намиране на ефективни решения.", "date": "2019.04.12", "title": "Нено Димов: С 60% са намалели случаите на замърсяване на въздуха за 8 г."}
{"url": "https://www.24chasa.bg/novini/article/7397052", "text": "Американският астронавт Скот Кели е претърпял редица биологични промени по време на близо едногодишното си пребиваване в космоса, но след завръщането си на Земята нещата са се нормализирали с някои изключения. Това показват резултатите от безпрецедентното сравнително изследване на НАСА с еднояйчните близнаци Скот и Марк Кели, което хвърля светлина върху това как космическите полети могат да повлияят върху човешкото тяло, съобщават световните информационни агенции. В изследването, окончателните резултати от което са публикувани в сп. \"Сайънс\", екипи от учени наблюдаваха обстойно Скот Кели, който прекара 340 дни на Международната космическа станция (МКС), и неговия брат-близнак Марк Кели, останал на Земята. Двамата вече са бивши астронавти на НАСА, предаде БТА. По време на престоя му на МКС при Скот Кели са наблюдавани изменения в каротидната артерия, ретината, чревните микроби и експресията на гени, загуба на тегло, последвало отслабване на когнитивните способности, ДНК увреждания, удължаване на теломерите - защитните окончания на хромозомите, които постепенно се скъсяват с напредване на възрастта. След завръщането на Скот Кели на Земята, удължаването на теломерите е заменено от ускорено скъсяване и загуба - потенциално негативно последствие за клетъчното здраве, обясняват специалистите. \"Завръщането беше много по-лошо от приспособяването за едногодишен престой в космоса. През първите няколко дни се чувствах грипозен. Бях изморен доста дълго време\", е споделил Скот Кели на телеконференция. Изследването ще помогне на учените за по-доброто разбиране на промените, които понасят астронавтите по време на продължителни космически пътешествия. Това е важно за НАСА за подготовката на човешки експедиции до Луната и Марс. Учените отбелязват, че повечето, но не всички изменения в гените, настъпили по време на престоя на Скот Кели в космоса, са се нормализирали шест месеца след завръщането му на Земята. Малък процент гени, свързани с имунната система и ремонта на ДНК, обаче не са възвърнали обичайното си състояние - индикация за потенциални трайни увреждания на генетично ниво. Изследователите открояват пет възможни причини за генетичните изменения, сред които космическата радиация и безтегловността при нулева гравитация. Изследването показва още, че имунната система на Скот Кели е функционирала нормално в космоса. Поставената му в орбита противогрипна ваксина е подействала по същия начин, както на Земята. От НАСА определят силната имунна система като ключова за предпазването на астронавтите от болестотворни микроби в космическа среда по време на продължителни мисии. \"Научихме, че човешкото тяло е издръжливо и че можем да оцелеем и дори да процъфтяваме по време на продължителни полети\", казва на свой ред Марк Кели. Д-р Андрю Файнбърг, един от ръководителите на изследването, отбелязва, че публикацията в сп. \"Сайънс\" на резултатите от него съвпада с 58-мата годишнина от първия полет на човек в космоса - на съветския космонавт Юрий Гагарин през 1961 г., и с годишнината от първото изстрелване на космическа совалка през 1981 г. Файнбърг определя проучването като \"зората на човешката геномика в космоса\". Какво следва занапред? Изследването на една двойка близнаци не може да докаже рисковете от космическите полети, предупреждават учените. По-дългите мисии до Луната и Марс съответно ще бъдат свързани с повече натоварване и излагане на радиация. Използвайки изследването с близнаците Кели като \"пътна карта\", НАСА планира наблюдението на още астронавти по време на едногодишни мисии в космоса.", "date": "2019.04.12", "title": "Изследването на НАСА с близнаци показва как космосът променя човешкото тяло"}
{"url": "https://www.24chasa.bg/novini/article/7397097", "text": "България е на последно място в Европейски съюз по дигитални умения, които притежават работещите. Това коментира в Русе президентът на КНСБ Пламен Димитров, цитиран от БТА. По думите му констатацията носела тревога, но и възможност България да поиска допълнителни евросредства в следващите пет години за всички работници. Димитров обясни, че Европейската комисия отделя 8 млрд. евро за дигитално образование и дигитални компетентности в Европейския съюз. \"Смятам, че ние сме най-нуждаещи се и трябва да мобилизираме своите усилия и да поискаме поне 500-600 млн. евро от този фонд. Така, като добавим и нашето финансиране от европейските програми за следващия програмен период, мисля, че за пет години програма от 1 млрд. евро е съвсем постижима\", каза Димитров. Според него тези средства ще помогнат дигиталните умения на българския работник да се издигнат на качествено ниво. Така ще бъдем конкурентоспособни и нашите предприятия ще имат шанс да привлекат инвеститори, което пък ще доведе до по-високи заплати на служителите. В крайдунавския град Конфедерацията на независимите синдикати в България организира форум - част от цикъла \"MASTЕRCLASS WORK 4.0.\". Темата е свързана с предизвикателствата, които поставя дигитализацията пред пазара на труда. В него участват министърът на труда и социалната политика Бисер Петков, заместник-министърът на образованието Петър Николов, ректорът на Русенския университет чл.-кор. проф. Христо Белоев, представители на синдикални и работодателски организации, неправителствени организации. Димитров коментира пред журналисти и равнището на заплатите у нас. Той каза, че увеличението на трудовите възнаграждения на служителите в бюджетните системи няма алтернатива. Според него не може и не трябва да се чака всяко съсловие да организира протест. Той даде пример със социалните работници, чието заплащане било много ниско. В културата също имало четири-пет области, които били \"подценени драматично\". Например, служителите в библиотеките и в музеите. В бюджетните системи имало работещи, за които още през тази година трябва да се намерят средства и възнагражденията им да стигнат нива от поне 800 лева. Димитров заяви, че през идната година синдикатите ще поискат отново 12-15 процента увеличение на всички заплати - не само в бюджетните системи, но и в частните фирми. Според него при повече от 20 млрд. лева печалба годишно, която генерира бизнесът у нас, да се твърди, че нямало средства за повишение на заплатите, с което да се задържат хората в България, било най-малкото несериозно.", "date": "2019.04.12", "title": "КНСБ: България е на последно място в ЕС по \nдигитални умения на работещите"}
{"url": "https://www.24chasa.bg/novini/article/7397096", "text": "Изпитът по биология за кандидат-студенти от предварителната сесия в Софийския университет \"Св. Климент Охридски\" ще се състои на 14 април от 14.00. часа. Това съобщи пресцентърът на висшето училище, съобщиха от пресцентъра на висшето учебно заведение. Кандидатстудентският изпит по биология е писмен и продължава четири и половина астрономически часа. Изпитът се състои от два компонента. Първият от тях се оценява с числова оценка по шестобалната система. Тази числова оценка се използва за балообразуваща за всички кандидатстващи с изпит по биология в Софийския университет. Вторият компонент от изпита е задължителен само за кандидатите за специалността \"Медицина\" в Софийския университет. Първият компонент е тест и е задължителен за всички кандидат-студенти, полагащи изпит по биология. Оценката от компонент 1 е основното цифрово изражение на резултатите от изпита по биология. Тестът ще има 60 тестови задачи, включващи материал от осми, девети и десети клас със следните формати - множествен избор с няколко алтернативи, но с един верен отговор и структуриран отговор. Задачите показват фактическите знания по биология и основните логически и аналитични умения. Вторият компонент на изпита по биология ще включва развиването на тема от учебния материал от осми, девети и десети клас, изтеглена лотарийно в деня на изпита. Този компонент е за кандидат-студентите, които имат желание да кандидатстват за специалността \"Медицина\". До участие в балообразуването и класирането за специалността \"Медицина\" се допускат само кандидат-студентите, получили резултат \"Да\" на този компонент. При оценяването на писмените работи ще се имат предвид следните критерии: вярно, точно, логично и изчерпателно представяне на биологичния материал; начин на интерпретиране на учебното съдържание и възможности за анализиране и съпоставяне на съществени факти; изчерпателно излагане и аргументиране на знанията; владеене и правилна употреба на биологичните термини; обща биологична и езикова култура на кандидата.", "date": "2019.04.12", "title": "Кандидатстудентският изпит по биология в Софийския университет ще е в неделя"}
{"url": "https://www.24chasa.bg/novini/article/7397154", "text": "Франция е последната страна, която може да поучава Турция за геноцид и история, заяви турският министър на външните работи Мевлют Чавушоглу, цитиран от Анадолската агенция. Повод за коментара на турския първи дипломат беше подписаното в сряда от френския президент Еманюел Макрон решение, с което Франция обявява 24 април за национален ден в памет на арменския геноцид. \"Франция да се занимава със собствената си мрачна история в Руанда и Алжир\", препоръча Чавушоглу на среща на НАТО, предаде БТА. Турските медии съобщават, че по същия повод вчера са разговаряли и министрите на отбраната на двете държави. Турският министър Хулуси Акар се е обадил по телефона на френската министърка Флоранс Парли, за да изрази недоволството си от решението. В средиземноморския град Анталия днес бе открито съвместно заседание на 99-ия семинар Роуз-Рот и Специалната група за Средиземно море и Близкия изток на Парламентарната асамблея на НАТО. На форума, който ще продължи до 14 април, ще бъдат дискутирани въпроси на сигурността, енергетиката и външната политика. Франция официално призна арменския геноцид през 2001 г. Турция приема, че много от живеещите в Османската империя арменци са били убити в сблъсъци с османските сили през Първата световна война, но оспорва броя на убитите и отрича тези убийства да са били системно организирани и да представляват геноцид.", "date": "2019.04.12", "title": "Чавушоглу: Франция е последната страна, \nкоято може да ни поучава за геноцид и история"}
{"url": "https://www.24chasa.bg/novini/article/7397155", "text": "С Ден на отворените врати на 12 април в авиобаза \"Безмер\" край Ямбол бе отбелязан Международният ден на авиацията и космонавтиката и 40-годишнината от полета на първия български космонавт Георги Иванов, съобщи БТА. Пред посетителите бяха представени самолетите СУ25, които са на въоръжение в базата за предно разполагане, летателна и самолетообслужваща техника и авиационно въоръжение, както и специална екипировка на летците. В музея на формированието гостите се запознаха с историята на авиобазата и участваха в занимателни игри. По повод на празника до авиобазата бе организиран съвместен велопоход с община Тунджа, в който участваха ученици и граждани.", "date": "2019.04.12", "title": "Авиобаза \"Безмер\" отбеляза 40-годишнината от полета на Георги Иванов"}
{"url": "https://www.24chasa.bg/novini/article/7397170", "text": "От 15 април Агенцията по заетостта започва приема на уведомления от работодатели в изпълнение на Закона за хората с увреждания (ЗХУ). Това съобщиха от пресцентъра на Агенцията по заетостта /АЗ/. Фирмите и организациите, които имат ангажимент да изпълнят квотата по чл. 38, ал.1 от ЗХУ и не са включили в дейността си определения брой хора с трайни увреждания според новите изисквания на Закона, могат да използват посредничеството на АЗ при изпълнение на тези свои задължения. Те могат да подават уведомление по образец, утвърден от изпълнителния директор на АЗ, в случай че желаят да използват посредничество за наемане на хора с трайни увреждания. Уведомлението се подава до съответното бюро по труда, на чиято територия е седалището на фирмата. След подаване на уведомлението и когато работодателите са заявили желание за използване на посредничеството на бюрата по труда за наемане на хора с трайни увреждания, се попълва заявка - спецификация за свободно работно място. Този образец може да бъде изтеглен от електронната страница на Агенцията по заетостта - https://www.az.government.bg/pages/posrednicheski-uslugi-za- naemane-na-rabotna-sila/. За улеснение заявката - спецификация за свободно работно място може за бъде подадена оn-line чрез електронната страница на Агенцията по заетостта - https://www.az.government.bg/bg/prl/srm/. Освен това работодателите трябва да имат предвид, че при промяна на обстоятелствата, вписани в уведомлението, в едномесечен срок от настъпване на промяната са длъжни да подадат уведомление с актуални данни в бюрото по труда, на чиято територия е седалището им, допълват от АЗ. Съгласно Правилника за прилагане на ЗХУ, през 2019 г. фирмите и организациите с неусвоени квоти по чл. 38, ал.1, които желаят да ползват трудово посредничество за заемането на свободните места за хора с трайни увреждания, трябва да подадат уведомление в срок до 2 юли 2019 г. От следващата 2020 г. това ежегодно задължение те ще трябва да изпълняват в първите 3 месеца от годината. С приема на уведомления от работодатели в изпълнение на ЗХУ се цели повишаване на възможностите за подходяща заетост на хората с увреждания чрез посредничеството на Агенцията по заетостта и изпълнение на задълженията, произтичащи от Закона за хората с увреждания и Правилника за прилагането му. Подробна информация и образец на уведомлението могат да бъдат намерени в рубриката \"Предлагащи работа\", \"Уведомление от работодател по чл. 41 от ЗХУ\" на електронната страница на Агенцията по заетостта.", "date": "2019.04.12", "title": "Агенцията по заетостта приема уведомления от работодатели за хората с увреждания"}
{"url": "https://www.24chasa.bg/novini/article/7397200", "text": "Лидерът на опозиционната британска Лейбъристка партия Джереми Корбин призова правителството да се противопостави на екстрадицията на Джулиан Асанж в САЩ, предаде Асошиейтед прес. В изявление в Туитър Корбин каза, че Съединените щати правят опит за екстрадиция на Асанж, защото той е разкрил \"доказателства за зверства в Ирак и Афганистан\", информира БТА. Даян Абът, говорителка на Лейбъристката партия по вътрешните работи, заяви днес пред Би Би Си, че правителството трябва да блокира екстрадицията на основание човешки права. Асанж беше арестуван вчера в еквадорското посолство в Лондон. Абът заяви, че делото в САЩ срещу основателя на Уикилийкс е заради \"поставянето в неудобно положение от нещата, които той е разкрил за американската армия и служби за сигурност\". Асанж е \"изобличител и може да се каже, че доста от представената от него на обществеността информация беше в много голяма степен в интерес на обществото\", добави тя.", "date": "2019.04.12", "title": "Джереми Корбин: Лондон трябва да се противопостави на екстрадицията на Асанж"}
{"url": "https://www.24chasa.bg/novini/article/7397184", "text": "Идеята за създаване на \"Арабско НАТО\", широко рекламирана преди две години, окончателно пропадна. Както се разбра след визитата на президента Сиси в САЩ, Египет официално е уведомил Вашингтон, че няма да участва в новия военен алианс. Защо Кайро е взел това решение, каква е тук връзката с Русия и какви ще са последиците? * * * Фелдмаршал Абдел Фатах ас Сиси гостува на Тръмп вече за втори път - първата им среща във Вашингтон се състоя преди две години, а сега египетският президент бе на официално посещение в САЩ. Американският президент изрече много топли думи за чудесното състояние на американско-египетските отношения. Всъщност обаче САЩ са недоволни от Египет, а Кайро все по-често отказва да играе според американските правила. Далеч по-важно от думите на Тръмп бе казаното от държавния секретар Помпейо пред една от комисиите в Конгреса на САЩ. Той съобщи, че ако Египет купи руски Су-35, ще му бъдат наложени санкции. \"Получихме уверенията им, че са разбрали това. Надявам се, че те ще решат да не правят тази покупка\", добави Помпейо. За разлика от сключения вече от Турция договор за доставки на руски системи С-400, също предизвикал страшно недоволство у САЩ, сделката между Египет и Русия не е финализирана. На теория Египет все още може да я откаже. Това ще е неприятен момент за руско-египетските отношения, но те все пак няма да пострадат особено. Много други контакти и договори свързват бездруго двете страни - от оръжейни проекти до строеж на АЕЦ, от търговия със зърно до очакваното скоро възстановяване на туристическия поток. Добрите лични отношения между Путин и АС Сиси също укрепват руско-египетските връзки. Затова никак не е сигурно, че Египет ще се огъне под натиска на САЩ за Су-35. Още повече че покупката на руски оръжия не е само белег за самостоятелност. По-важно е, че страната демонстрира нежелание да играе заедно с американците в близкоизточните им работи. И не само в това, че САЩ признаха Голанските възвишения за територия на Израел, а Ерусалим - за негова столица. В четвъртък стана ясно, че Египет е погребал още една крайно важна за Щатите близкоизточна тема. Кайро официално уведоми Вашингтон, че отказва да участва в създаването на Близкоизточен алианс за сигурност (MESA). И въпреки че Ройтерс съобщи това, цитирайки само анонимни източници, всичко е твърде правдоподобно. Основно защото в неделя Египет не бе представен на срещата, събрала в Рияд потенциалните участници в бъдещия алианс. Идеята за създаване на \"Арабско НАТО\", както го наричаха неофициално, бе прокарвана вече две години от САЩ и Саудитска Арабия - приписват я на саудитския принц Мохамед, а после замисълът бил подкрепен от Тръмп. Подразбираше се, че \"Арабското НАТО\" ще включва осем държави: шестте монархии от Съвета за сътрудничество в Залива (Саудитска Арабия, Бахрейн, Кувейт, Катар, Оман и Обединените арабски емирства) плюс Египет и Йордания. Учредителната среща на върха бе насрочена предварително за октомври 2018 г., но към края на годината бе признато, че нещата буксуват, и всичко се отложи за 2019-а. Сега не останаха дори и призрачни надежди за формиране на алианса. Щом най-голямата арабска страна, Египет, отказва участие, самата идея губи всякакъв смисъл. Остават наистина шестте страни от Залива, но те и без това частично координират войските си чрез регионалния Съвет за сътрудничество. Там доминират Саудитска Арабия и ОАЕ (само те имат що-годе сериозни въоръжени сили). Желание да засили своята армия има и малък Катар - още повече след свадата, която му докара преди две години развод със саудитците и с повечето монархии край Залива. Всъщност точно тази свада (едва месеци след появата на идеята за \"Арабско НАТО\") бе формалната причина да удари на камък подготовката на новия пакт. Какъв ти военен алианс, щом негови бъдещи участници са скъсали дори дипломатическите отношения с друг и го заплашват с какви ли не наказания? Реално погледнато обаче, за Египет катарската епопея (още нестигнала до край) бе само удобен повод да провали цялата поначало безумна идея. Безумна, тъй като остава мистерия защо му е на Кайро да участва в една антииранска организация - и изобщо да обслужва саудитските и американските интереси. Да, Египет получава военна помощ от САЩ и финансова от Саудитска Арабия (която впрочем му дава възможност да купува и руски оръжия). Но заради саудитската помощ да си докарва конфликт с Иран, макар и теоретично? За какво? Египет не понечи да си отработи саудитските помощи дори във войната на саудитците с йеменците. Изобщо би било странно, ако най-голямата страна в арабския свят позволи да я превърнат в марионетка на най-богатата. Помощта за Египет от Саудитска Арабия съвсем не е чисто благотворителна - кралството има интерес да е в добри отношения със съседа и там да има що-годе спокойна, а не революционна ситуация. Египтяните се дразнеха и от изгледите новият алианс да стане де факто съюзник на САЩ - без да членуват в него официално, Щатите фактически щяха да са негов координатор. Но ролята на САЩ в Близкия изток вече далеч не е същата - и макар да запазват огромното си военно присъствие, американците нямат политическа воля и стратегически планове там. Доверието към тях през последните години бе подронено твърде сериозно, а позициите на Русия, напротив, силно укрепнаха. Египет е готов да работи с Русия във връзка със Сирия, имаме и обща позиция за Либия, без да споменаваме куп други регионални проблеми. Което пък съвсем не насърчава египтяните да се включват в една открито антииранска коалиция. А без тях няма да има никакво \"Арабско НАТО\". Имаше период, в който Египет поддържаше много тесни военно-стратегически отношения с Русия - от средата на 50-те години на миналия век, когато помогнахме на египтяните да устоят на англо-френския натиск, до началото на 70-те, когато президентът Садат прогони военните ни съветници. Но и следващата война на Египет с Израел, през 1973 г., бе водена с наши оръжия; през втората половина на 70-те обаче страната окончателно се огъна пред американците и се сдобри с израелците. Днес Египет не желае да бъде ничия марионетка - нито на Щатите, нито на Русия, нито на Саудитска Арабия. При положение че в два от трите центъра на арабския свят, Ирак и Сирия, царят хаос и разруха, позицията на Египет ще определя в още по-голяма степен насоката, в която се движи целият арабски регион. Затова отказът му да играе на \"Арабско НАТО\" има принципно значение. (БТА)", "date": "2019.04.12", "title": "Кой и как разби американските мечти за \"Арабско НАТО\""}
{"url": "https://www.24chasa.bg/novini/article/7397227", "text": "Хавайски езиковед нарече заснетата черна дупка \"Повехи\", което означава \"гиздаво бездънно мрачно творение\", съобщи Асошиейтед прес. Проф. Лари Кимура от университета в Хило получи правото да измисли име за обекта на епохалното астрономическо постижение, защото два от осемте участвали в изследването телескопа са на Хавай. Учените са му обяснили какво са видели, и че тази черна дупка \"озарява и осветява\" околната тъмнина. Името е от хавайско песнопение от 18-и век. \"По\" в него е \"дълбок тъмен извор на безкрайно сътворение\", а \"вехи\" - \"почетен с украса\", предава БТА. \"Когато го произнесе, щях да падна от стола\" - каза Джесика Демпси, заместник-директор на телескопа \"Джеймс Кларк Максуел\" на Мауна Кеа. Тя е сред 200-ата учени, работили по улавянето на образа на масивната черна дупка в галактиката M87, която е на почти 54 милиона светлинни години от Земята. Джесика Демпси добави, че името \"Повехи\" съответства идеално на научното обяснение, предоставено на професора.", "date": "2019.04.12", "title": "Хавайски професор нарече заснетата черна дупка \"Повехи\" - \"гиздаво бездънно мрачно творение\""}
{"url": "https://www.24chasa.bg/novini/article/7396261", "text": "Високопоставен гост е навестявал зад решетките на ул. “Майор Векилски” №2 обвинения в корупция вече бивш шеф на Държавната агенция за българите в чужбина (ДАБЧ) Петър Харалампиев. Бившият вицепремиер и настоящ депутат от “Обединени патриоти” Валери Симеонов му е ходил 2-3 пъти на свиждане, научи “24 часа”. От Министерството на правосъдието отказаха да уточнят колко пъти политикът е посещавал арестанта. Заедно със Симеонов на крака при Харалампиев отишли и мъже, свързани с финансови къщи. Потърсен за коментар, Симеонов не отговори на позвънявания и есемеси. По закон задържаните имат право на свиждане на не по-малко от 2 пъти месечно. Редът се посочва от началника на областната или районната служба “Изпълнение на наказанията” или от началника на арестите. Разговорите по време на свиждания са тайна. Любопитното обаче е, че бившият председател на агенцията без да иска от съда промяна на мярката му за неотклонение, както правят другите обвинени с него. Около името на Харалампиев не се вдига и шум. За разлика от други известни задържани за него до медиите не е стигала информация, че е споходен от лоши битови условия или от здравословни проблеми. След задържането му в края на октомври профилът на Харалампиев във фейсбук дори бе изтрит. Там той се подвизаваше с прякора Бате Харо. Появата на Симеонов зад решетките е изненада, тъй като Красимир Каракачанов. Харалампиев става шеф на ДАБЧ през май 2017 г. Бил е зам. областен управител на София-град. След ареста ВМРО се разграничи първа от него. “Председателят на ДАБЧ не е член на нито една от партиите в коалицията “Обединени патриоти - НФСБ, “Атака” и ВМРО. Той е лидер на гражданското движение “БГ патриот”, обясни тогава Красимир Каракачанов. След акцията на Специализираната прокуратурата през октомври м.г. като вицепремиер тогава Валери Симеонов обяви, че И обясни, че функциите му били на администратор, който да координира агенцията. По същото време от опозицията поискаха оставка от Симеонов. Той не я даде, но се махна от правителството 2 седмици след спецоперацията. Причините бяха други - протести на майки на деца с увреждания срещу него. Харалампиев, главният секретар на ДАБЧ Красимир Томов, сърбинът Марко Стойов и Петя Димитрова-Симеонова, която е собственичка на фирма за легализиране на документи, са 4-мата обвиняеми по делото за коруцпия с издаване на удостоверения за български произход на чужденци. От 350 до 5 хил. евро рушвети прибирал Харалампиев директно в кабинета си в София от двамата посредници. Стойов и Симеонова, сочи обвинението. Когато Харалампиев оглавил ДАБЧ, събрал представители на български общности зад граница и им казал какви ще са нечистите сделки. Според прокуратурата кандидати произход, които да им послужат за гражданство. Основно пари давали хора, които наистина имали български произход. Те си плащали, за да се ускори процедурата. Забавените преписки в агенцията били 20 000 и им излизало по-евтино да платят за бързина, отколкото да се налага да пътуват няколко пъти до България за редовна процедура, показа разследването. След подкупа удостоверение се издавало за ден, иначе се чакало 1 година. Според прокуратурата тези, които нямали български произход, плащали по-солено, за да се фалшифицират документите им. Един от основните свидетели на прокуратурата е зам.-председателят на ДАБЧ Димитър Владимиров. Той е бил най-мразеният човек в агенцията, защото пречел на корупцията с удостоверения. Марко Стойов е бил арестуван, след като влязъл в България от Сърбия. Той дошъл у нас, за да се срещне с Харалампиев и да му предаде подкупи от по 5 хил. евро на петима сърби, твърди обвинението. Уличените обръщали подкупите и в биткойни. След операцията зам. главният прокурор Иван Гешев обяви, че Красимир Каракачанов няма общо с разследването в ДАБЧ. През лятото на 2017 г. Валери Симеонов обаче получил сигнали за злоупотреби от служителката в Министерството на правосъдието Катя Матева. “От получаването на сигнала допреди дни, без да му казвам, че съм получил такъв сигнал, съм провел многократни срещи и и да не допускат такива злоупотреби, тъй като това е изключително позорно не за агенцията, а за България”, заяви след акцията на прокуратурата Симеонов.", "date": "2019.04.12", "title": "Валери Симеонов - чест гост в килията на обвинен за корупция шеф на агенция"}
{"url": "https://www.24chasa.bg/novini/article/7397183", "text": "По информация на генералното консулство на България в Одрин, от вчера на граничните контролно-пропускателни пунктове /ГКПП/ на Турция е въведена система за събиране на наложените на чужди граждани глоби и други санкции по време на престоя им на територията на Турция, чието заплащане не е било извършено на друго място. Това съобщиха от МВнР. Става въпрос за глоби при нарушения на правилата за движение по пътищата и незаплатени толтакси при използване на автомагистралите в Турция. Заплащането се осъществява на митническите пунктове на ГКПП при излизане от страната, като информацията за всички наложени парични глоби и други санкции излиза на служебния компютър на митническия служител. В случай че има неплатени такива, се издава предписание да бъде извършено незабавно плащане на гише на митницата, включително с кредитни и дебитни карти. В случай че в системата на МВР на Турция има постъпили данни за неплатени стари глоби, те също ще бъдат изискани. При невъзможност за заплащане на място се предвижда задържане на превозното средство на паркинг на митницата на ГКПП до заплащане на паричната санкция. Във връзка с въведената нова система за незабавно плащане на наложените глоби е препоръчително българските граждани стриктно да спазват правилата за движение по пътищата и други разпоредби на територията на Турция.", "date": "2019.04.12", "title": "Турция вече събира глоби от чужденците на граничните пунктове"}
{"url": "https://www.24chasa.bg/novini/article/7397237", "text": "Най-малко 20 души загинаха и 48 бяха ранени  , съобщи Франс прес, като се позова на властите в Белуджистан - най-нестабилната провинция в страната. Сред жертвите са и две деца, уточни регионалният вътрешен министър Зия Улла Лангу. Абдур Разак, високопоставен полицейски представител, заяви, че експлозията е станала близо до квартал, населен с представители на шиитското малцинство хазарейци. Сред загиналите са най-малко осем шиити. Убит е и един войник, предаде БТА. Телевизионни кадри показват няколко разрушени магазина и автомобил на силите за сигурност. Според телевизия \"Гео ТВ\", цитирана от ТАСС, на пазара е избухнало самоделно взривно устройство. Пакистанските талибани поеха отговорност за нападението, осъществено според тях съвместно с екстремисти сунити от отрядите Лашкар-е-тайба, известни с многобройни атаки срещу шиитите в Пакистан. Лашкар-е-тайба обаче не поеха директно отговорност за днешния атентат. Хазарейците шиити са близо половин милион в Куета - град с население от общо 2,3 милиона души, отбелязва Франс прес.", "date": "2019.04.12", "title": "Най-малко 20 са вече жертвите на взрива в Куета, 48 ранените (Снимки)"}
{"url": "https://www.24chasa.bg/novini/article/7397242", "text": "Судан, чийто президент Омар ал Башир бе свален вчера от армията след четири месеца на антиправителствени протести, е една страна, разкъсвана от конфликти от десетилетия. Разположен между Субсахарска Африка и Близкия изток, Судан граничи със седем държави - Южен Судан, Централноафриканската република, Чад, Либия, Египет, Еритрея и Етиопия - и има излаз на Червено море. Преди отделянето на Южен Судан през 2011 г. това бе най-голямата африканска страна. Площта й вече е близо 1,88 милиона квадратни километра, като част от тази територия е пустинна. Мнозинството от 40,5 милиона жители (по данни на Световната банка от 2017 г.) на Судан са мюсюлмани, като за населението е характерно силно етническо разнообразие. Официалният език е арабският, а шериатът (ислямското право) е в сила от 1983 г. Неправителствени организации и правозащитници критикуват съществуващата в Судан практика на принудителни бракове, по-специално на непълнолетни. През 1989 г. Омар ал Башир дойде на власт в тази страна, управлявана някога съвместно от Великобритания и Египет и обявила независимост през 1956 г. след военен преврат, получил подкрепата на ислямистите. Печели президентските избори през 2010 и 2015 г., бойкотирани от опозицията. През 2013 г., по време на безпрецедентни демонстрации срещу покачването на цените на горивата с повече от 60 процента, загинаха десетки хора. В началото на миналата година протестите срещу поскъпването на хранителните стоки бързо бяха преустановени, но само за да започнат отново през декември след тройното увеличаване на цената на хляба. След четири месеца на демонстрации Омар ал Башир бе свален от власт от армията вчера. След първата гражданска война (1955-1972 г.), във втория конфликт между Севера и Юга загинаха два милиона души между 1983 и 2005 г. През 2005 г. мирно споразумение предостави на Юга автономия до произвеждането на референдум през 2011 г., след който Южен Судан обяви на 9 юли същата година своята независимост. През пролетта на 2012 г. отношенията между Севера и Юга се влошиха в богатите на петрол гранични райони и се стигна до сражения между двете армии. От 2003 г. западният судански регион Дарфур - голям, колкото Франция - е сцена на конфликт между суданските сили и бунтовници от етнически малцинства, които се чувстват маргинализирани. В този конфликт загинаха повече от 300 000 души, а 2,5 милиона бяха разселени, според ООН. Международният наказателен съд издаде заповеди за арест на Башир за извършени военни престъпления, престъпления срещу човечеството и геноцид в Дарфур. През 2011 г. отцепването на Южен Судан нанесе сериозен удар на икономиката на Судан, лишавайки го от три четвърти от неговите петролни находища и от по-голямата част от петролните му доходи. Судан бе засегнат също така от 20-годишното американско икономическо ембарго заради предполагаеми нарушения на човешките права и връзки с тероризма. Ембаргото бе отменено през 2017 г., но Судан продължава да е в черния списък на САЩ на страните, поддържащи тероризма, и в резултат е избягван от чуждестранните инвеститори. В Судан има инфлация от близо 70 процента и сериозна парична криза. В много градове има недостиг на хляб и горива. Земеделието и животновъдството представляват между 35 и 40 процента от брутния вътрешен продукт на Судан, по данни на Световната банка. В страната има много незаконни мини за добив на злато. Судан е една от най-бедните държави в света, като се нарежда на 167-о място от общо 189 в класацията на Програмата на ООН за развитие (доклад от 2018 г.). Древните цивилизации в Судан са построили повече пирамиди от тези в Египет, но повечето от тях все още остават неизследвани. Археологическият обект на остров Мерое (на 220 км северно от Хартум), включен от ЮНЕСКО в списъка на световното културно наследство на човечеството, бе тема на изложба в Лувъра през 2010 г. Тази цивилизация (трети век преди Христа - четвърти век след Христа) е заела културните си характеристики от Египет на фараоните, от Гърция и Рим, прибавяйки и африканска идентичност. Писмеността й остава неразчетена.", "date": "2019.04.12", "title": "Судан - една страна, разкъсвана от конфликти"}
{"url": "https://www.24chasa.bg/novini/article/7397256", "text": "Министърът на финансите Владислав Горанов ще участва във Вашингтон от днес до 14 април в срещи на Групата на Световната банка и на Международния валутен фонд, съобщи пресцентърът на Министерството на финансите. По време на визитата министър Горанов ще подпише Споразумение между България и Световната банка за предоставяне на подкрепа за установяването и функционирането на Офис на Световната банка за споделени услуги и други функции в София, се посочва в съобщението.", "date": "2019.04.12", "title": "Министър Горанов на срещи на Световната банка и МВФ във Вашингтон до 14 април"}
{"url": "https://www.24chasa.bg/novini/article/7396843", "text": "На 31 декември 2018 г. населението на България е било 7 000 039 души, , което представлява 1.4 процента от населението на Европейския съюз. Мъжете са 3 395 701, а жените - 3 604 338 или на 1000 мъже се падат 1061 жени, съобщи на пресконференция НСИ. За една година населението е намаляло с 49 995 души. Със сигурност към днешна дата сме под 7 милиона, казаха от НСИ. Броят на мъжете преобладава във възрастите до 53 години. С нарастването на възрастта се увеличават броят и относителният дял на жените от общото население на страната. Продължава процесът на застаряване на населението. В края на 2018 г. лицата на 65 и повече навършени години са 1 493 119, или 21.3 процента от населението на страната. В сравнение с 2017 г. делът на населението в тази възрастова група нараства с 0.3 процентни пункта. Процесът на застаряване е по-силно изразен сред жените отколкото сред мъжете. Относителният дял на жените на възраст над 65 години е 24.8 процента, а на мъжете - 17.7 процента. Тази разлика се дължи на по-високата смъртност сред мъжете и като следствие от нея - на по-ниската средна продължителност на живота при тях. В регионален аспект делът на лицата на 65 и повече навършени години е най-висок в областите Видин (29.6 процента), Габрово (28.6 процента) и Кюстендил (27.3 процента). Общо в двадесет области този дял е над средния за страната. Най-нисък е делът на възрастното население в областите София (столица) - 17.5 на сто, и Варна - 18.9 на сто. Общо за ЕС-28 относителният дял на населението на 65 и повече навършени години е 19.7 на сто. Най-висок е този дял в Италия (22.6 на сто), следвана от Гърция (21.8 на сто) и Португалия (21.5 на сто). Общо в осем страни, включително и в България, делът на възрастното население е над 20.0 процента. Към 31.12.2018 г. децата до 15 години в страната са 1 004 845, или 14.4 процента от общия брой на населението, като спрямо 2017 г. този дял се увеличава с 0.1 процентни пункта. Относителният дял на населението под 15 години е най-висок в областите Сливен - 18.5 на сто, и Бургас - 15.6 процента от населението на областта. Общо в шестнадесет области този дял е под общия за страната, като най-нисък е в областите Смолян - 11.5 процента и Габрово - 11.6 процента. Делът на най-младото население в ЕС-28 в началото на 2018 г. е 15.6 процента, като най-нисък е в Италия (13.4 на сто) и Германия (13.5 на сто), а най-висок е в Ирландия (20.8 на сто) и Франция (18.1 на сто). Към 31.12.2018 г. общият коефициент на възрастовата зависимост в България е 55.5 процента, или на всяко лице в зависимите възрасти (под 15 и над 65 години) се падат по-малко от две лица в активна възраст. За сравнение, през 2017 г. този коефициент е бил 54.5 процента. Това съотношение е по-благоприятно в градовете - 51.5 процента, отколкото в селата - 67.8 процента. Във всички области на страната този показател е над 50.0 процента с изключение на София (столица) - 47.1 процента, като най-неблагоприятно е съотношението в областите Видин - 71.5 процента, Габрово и Ловеч - по 67.4 процента. Застаряването на населението води до повишаване на неговата средна възраст, която от 40.4 години през 2001 г. нараства до 43.8 години в края на 2018 година. Процесът на застаряване на населението се проявява както в селата, така и в градовете, като в градовете средната възраст на населението е 42.8 години, а в селата - 46.4 години. Тенденцията на застаряване на населението води до промени и в неговата основна възрастова структура - под, в и над трудоспособна възраст. Влияние върху съвкупностите на населението в и над трудоспособна възраст оказват както застаряването на населението, така и законодателните промени при определянето на възрастовите граници за пенсиониране. За 2018 г. тези граници за населението в трудоспособна възраст са до навършването на 61 години и 2 месеца за жените и 64 години и 1 месец за мъжете. Населението в трудоспособна възраст към 31.12.2018 г. е 4 201 хил. души, или 60.0 на сто от населението на страната, като мъжете са 2 206 хил., а жените - 1 994 хиляди. През 2018 г. броят на трудоспособното население намалява с почти 48 хил. души, или с 1.1 процента, спрямо предходната година. Към края на 2018 г. над трудоспособна възраст са 1 732 хил. души, или 24.8 на сто, а под трудоспособна възраст - 1 067 хил. души, или 15.2 на сто от населението на страната. Възпроизводството на трудоспособното население се характеризира чрез коефициента на демографско заместване, който показва съотношението между броя на влизащите в трудоспособна възраст (15 - 19 години) и броя на излизащите от трудоспособна възраст (60 - 64 години). Към 31.12.2018 г. това съотношение е 66. За сравнение, през 2001 г. 100 лица, излизащи от трудоспособна възраст, са били замествани от 124 млади хора. Най-благоприятно е съотношението в областите Сливен - 87, Варна - 73, и София (столица) - 72 лица. Най-нисък е този показател в областите Смолян - 43, Перник - 49, и Габрово, където 100 лица, излизащи от трудоспособна възраст, се заместват от 51 лица, влизащи в трудоспособна възраст, посочват от НСИ. Към 31.12.2018 г. в градовете живеят 5 159 129 души, или 73.7 на сто, а в селата - 1 840 910 души, или 26.3 на сто от населението на страната. Към края на 2018 г. населените места в България са 5 256, от които 257 са градове и 4 999 - села. Населените места без население са 164. Най-голям е техният брой в областите Габрово, Велико Търново и Кърджали - съответно 64, 55 и 11. В 1 193, или в 22.7 на сто от населените места, живеят от 1 до 49 души включително. С население над 100 хиляди души са шест града в страната, в които живеят 34.4 на сто от населението на страната. Към края на 2018 г. страната е разделена на 6 статистически района, 28 области и 265 общини. Половината от населението на страната (50.2 на сто) живее в Югозападния и Южния централен район, а най-малък по брой на населението е Северозападният район - 742 хил. души, или 10.6 процента от населението на страната. През 2018 г. и в шестте статистически района населението намалява спрямо 2017 г., като най-голямо е намалението в Северозападния - с 1.8 процента, а най-малко - в Югозападния район - с 0.3 процента. Най-малка по население е област Видин, в която живеят 84 865 души, или 1.2 процента от населението на страната, а най-голяма е област София (столица) - 1 328 120 души (19.0 на сто). Шест са областите с население над 300 хил. души, като в първите три от тях - София (столица), Пловдив и Варна, живее повече от една трета от населението на страната (35.3 на сто). Само две области - София (столица) и Кърджали, увеличават населението си през 2018 г. спрямо 2017 г. - съответно с 0.2 и 1.2 процента. При всички останали области има намаление, като най-голямо е за областите Видин - с 2.4 процента, Монтана и Враца - по 1.9 процента. Неравномерно е разпределението на населението и по общини. В 73 общини с население под 6 000 души живеят едва 4.0 процента от населението на страната. В същото време в деветте общини с население над 100 хил. души живеят 41.3 на сто от населението на страната. Най-голяма по население е Столична община (1 328 120), следвана от общините Пловдив (346 893) и Варна (345 369). Най-малката община е Трекляно - 758 души. Основните фактори, които влияят върху измененията в броя и структурите на населението, са демографските процеси - раждаемост, смъртност и миграция, добавиха от НСИ. През 2018 г. в страната са регистрирани 62 576 родени деца, като от тях 62 197 (99.4 процента) са живородени. В сравнение с предходната година броят на живородените намалява с 1 758 деца, или с 2.7 процента. Основните фактори, които влияят върху измененията в броя и структурите на населението, са демографските процеси - раждаемост, смъртност и миграция. През 2018 г. в страната са регистрирани 62 576 родени деца, като от тях 62 197 (99.4 процента) са живородени. В сравнение с предходната година броят на живородените намалява с 1 758 деца, или с 2.7 процента. Коефициентът на раждаемост общо за ЕС-28 през 2017 г. е 9.9 промила по данни на Евростат. Най-високо равнище на раждаемост сред европейските страни има Ирландия - 12.9 промила, следват Франция и Швеция - по 11.5 промила. С най-нисък коефициент на раждаемост в Европейския съюз е Италия - 7.6 промила. Към 31.12.2018 г. броят на жените във фертилна възраст в България е 1 491 хил., като спрямо предходната година намалява с 26 хил., а спрямо 2011 г. - със 159 хиляди. През 2018 г. броят на децата, родени от майки под 18 години, е 3 073. Запазва се тенденцията на увеличаване на броя на децата, родени от жени на възраст 40 и повече навършени години - от 2 108 през 2017 г. на 2 154 през 2018 година. Половината (50.1 на сто) от ражданията през 2018 г. са първи за майката, 37.1 процента - втори, а 12.6 процента - трети и от по-висока поредност. През 2018 г. средният брой живородени деца от една жена е 1.56 и спрямо 2017 г. остава непроменен. Средната възраст на жените при раждане на първо дете се увеличава от 27.1 години през 2017 г. на 27.2 години през 2018 година. В регионален аспект средната възраст при раждане на първо дете варира от 30.2 години за област София (столица) до 23.0 години за област Сливен. През 2018 г. са регистрирани 1 117 случая на многоплодни раждания, което е със 17 случая по-малко отколкото през 2017 година. При 1 107 от случаите са родени по две деца, а при 10 - по три. От 1991 г. се наблюдава трайна тенденция на увеличаване на абсолютния брой на извънбрачните раждания. Техният относителен дял нараства от 18.5 процента през 1992 г. на 42.0 процента през 2001 г. и на 56.2 на сто през 2011 година. През 2018 г. броят на извънбрачните раждания е 36 656, или 58.6 на сто от всички раждания. Относителният дял на извънбрачните раждания в селата (65.0 на сто) е по-висок отколкото в градовете (56.5 на сто). За 78.8 на сто от извънбрачните раждания има данни за бащата, което означава, че тези деца най-вероятно се отглеждат в семейна среда от родители, живеещи в съжителство без брак. В регионален аспект най-висок е относителният дял на извънбрачните раждания в областите Видин (79.2 процента) и Ловеч (75.9 процента). Този дял е над 50.0 процента във всички области на страната с изключение на Силистра (49.9 процента), Благоевград (45.1 процента), Разград (45.0 процента) и Кърджали (35.9 процента). Броят на умрелите лица през 2018 г. е 108 526, а коефициентът на обща смъртност - 15.4 промила. Спрямо предходната година броят на умрелите намалява с 1 265, или с 1.2 процента. Нивото на общата смъртност продължава да е твърде високо. Смъртността сред мъжете (16.5 промила) е по-висока в сравнение със смъртността сред жените (14.4 промила). През 2018 г. на 1 000 жени умират 1 081 мъже. Продължават и силно изразените различия в смъртността сред градското и селското население. Коефициентът на смъртност е по-висок в селата (21.8 промила) отколкото в градовете (13.2 промила). Общо за ЕС-28 коефициентът на смъртност през 2017 г. е 10.3 промила. Равнището на общата смъртност на населението в България е най-високо сред държавите членки. С най-ниска смъртност са Ирландия - 6.3 промила, Кипър - 7.0 промила, и Люксембург - 7.1 промила. Освен в България значително по-висока от средната за ЕС-28 е стойността на този показател само в Латвия - 14.8 промила, и Литва - 14.2 промила. С най-висока смъртност в страната са областите Видин - 23.2 промила, Монтана - 21.7 промила и Кюстендил - 20.3 промила. В седем области смъртността е по-ниска от общата за страната, като най-ниска е в София (столица) - 11.7 промила. Показателят за преждевременна смъртност през 2018 г. (21.0 на сто) се увеличава спрямо предходната 2017 година (20.9 на сто). В стойностите на показателя за преждевременна смъртност има съществени разлики при мъжете и жените. Умрелите жени на възраст под 65 години са 13.8 на сто от всички умрели жени, а стойността на този показател при мъжете е 27.6 на сто. През 2018 г. в страната са починали 358 деца на възраст до една година, а коефициентът на детска смъртност е 5.8 промила. За сравнение, през 2001 г. коефициентът на детска смъртност е бил 14.4 промила, а през 2017 г. - 6.4 промила. В регионален аспект през 2018 г. в общо единадесет области коефициентът на детска смъртност е по-нисък от средния за страната, като най-нисък е в областите Смолян - 1.5 промила, и София (столица) - 2.7 промила. Най-висока стойност на коефициента на детска смъртност е регистрирана в областите Плевен (11.3 промила) и Разград (10.6 промила). Различните равнища на смъртност сред мъжете и жените, както и сред населението в градовете и селата, определят и разликата в очакваната средна продължителност на предстоящия живот на различните групи население. Средната продължителност на предстоящия живот общо за населението на страната, изчислена за периода 2016 - 2018 г., е 74.8 години и спрямо предходния период (2015 - 2017 г.) остава непроменена. Средната продължителност на живота при мъжете е 71.4 години, докато при жените е със 7.0 години по-висока - 78.4 години. Средната продължителност на предстоящия живот е с 2.9 години по-висока за населението в градовете (75.7 години) отколкото за населението в селата (72.8 години), допълниха от статистическия институт. През 2018 г. са регистрирани 28 961 юридически брака - с 368 повече спрямо предходната година, а коефициентът на брачност е 4.1 промила. Близо три четвърти от всички регистрирани бракове (21 463) са сред населението в градовете. През 2018 г. средната възраст при сключване на първи брак за мъжете и жените е съответно 31.7 и 28.7 години. Спрямо предходната година средната възраст се увеличава с 0.3 години както за мъжете, така и за жените. За 87.0 на сто от жените и 86.2 на сто от мъжете, сключили граждански брак през 2018 г., той е бил първи. Областите с най-много бракове на 1 000 души от населението са Добрич - 5.4 промила, и Разград - 5.1 промила, а най-нисък е коефициентът на брачност в област Перник и Ловеч - по 2.6 промила. Броят на разводите през 2018 г. е 10 596, или със 185 повече от регистрираните през 2017 година. От всички прекратени бракове 80.4 на сто се отнасят за населението в градовете. Най-голям е делът на браковете, прекратени по \"взаимно съгласие\" (65.9 процента), следват причините \"несходство в характерите\" (26.0 процента) и \"фактическа раздяла\" (6.6 процента). Разводът не е бил първи за 9.4 процента от жените и 11.0 процента от мъжете, разтрогнали своите бракове през 2018 година. Средната продължителност на брака до неговото прекратяване е 15.9 години. През 2018 г. в преселванията между населените места в страната са участвали 109 810 лица. От всички, които са променили своето обичайно местоживеене вътре в страната, 43.4 процента са мъже и 56.6 процента - жени. По отношение на възрастовата структура с най-голям относителен дял сред преселващите се са лицата във възрастовата група 20 - 39 години (33.9 процента), следвани от лицата на възраст под 20 години - 31.3 процента, и 40 - 59 години - 16.6 процента от мигриралите лица. Най-голямо териториално движение има по направлението \"град - град\" (42.7 процента), следва направлението \"село - град\" (24.7 процента) и \"град - село\" (21.5 процента). Значително по-малък по брой и относителен дял е миграционният поток по направлението \"село - село\" - 11.1 процента от мигриралите лица. Най-голям брой от преселващите се в страната са избрали за ново местоживеене област София (столица) (18 574). Областите с най-големи относителни дялове в миграционния поток към област София (столица) са София - 9.9 процента, Благоевград - 7.1 процента, и Пловдив - 6.0 процента. Най-малко преселили се в столицата са от областите Разград - 0.7 процента и Търговище - 0.9 процента. През 2018 г. 33 225 души са променили своя настоящ адрес от страната в чужбина, като 51.4 на сто от тях са мъже. Всеки втори емигрант (49.4 на сто) е на възраст 20 - 39 години. Най-младите емигранти (под 20 години) са 15.8 на сто, а тези на 60 и повече навършени години - 9.2 на сто от всички емигранти. Най-предпочитани от емигрантите дестинации са Германия (24.4 на сто), Обединеното кралство (17.8 на сто) и Италия (7.5 на сто). Лицата, които са сменили местоживеенето си от чужбина в България, или потокът на имигрантите, включва български граждани, завърнали се в страната, както и граждани на други държави, получили разрешение или статут за пребиваване в страната. През 2018 г. 29 559 лица са променили своето обичайно местоживеене от чужбина в България. Относителният дял на мъжете е 49.3 на сто, а на жените - 50.7 на сто. Сред дошлите да живеят в страната 35.5 на сто са във възрастовата група 20 - 39 години, а 27.6 на сто са на възраст 40 - 59 години. Най-младите имигранти (под 20 години) са 19.0 на сто, а най-възрастните (на 60 и повече години) - 17.9 на сто. Най-висок е делът на имигрантите от Турция (29.9 на сто), Руската федерация (11.0 на сто) и Германия (7.2 на сто). Броят и структурите на населението се определят от размерите и интензивността на неговото естествено и механично (миграционно) движение. Разликата между живородените и умрелите представлява естественият прираст на населението. След 1990 г. демографското развитие на страната се характеризира с отрицателен естествен прираст на населението. През 2018 г. в резултат на отрицателния естествен прираст населението на страната е намаляло с 46 329 души. Намалението на населението, измерено чрез коефициента на естествения прираст, е минус 6.5 промила. Коефициентът на естествения прираст в градовете е минус 4.1 промила, а в селата - минус 13.5 промила. През 2018 г. всички области в страната имат отрицателен естествен прираст. С най-малки по стойности коефициенти на отрицателен естествен прираст са областите София (столица) (-1.9 промила) и Сливен (-3.6 промила). С най-голямо намаление на населението вследствие на високия отрицателен естествен прираст е област Видин - минус 16.4 промила, следвана от областите Монтана - минус 14.0 промила, и Кюстендил - минус 13.4 промила. В девет области населението намалява с над 10 на 1 000 души през 2018 година. Коефициентът на естествения прираст общо за ЕС-28 през 2017 г. е минус 0.4 промила. Тринадесет страни имат положителен естествен прираст, като най-висок е този показател в Ирландия (6.6 промила), Кипър (3.8 промила) и Люксембург (3.2 промила). Освен нашата страна с високи стойности на отрицателен естествен прираст на населението са Латвия и Хърватия - по минус 4.1 промила, и Литва - минус 4.0 промила. Съществено влияние върху броя и структурите на населението в страната оказва и механичният прираст (нетното салдо от външната миграция), който също е отрицателен - минус 3 666 души. Той се формира като разлика между броя на заселилите се и изселилите се от страната. Намалението на населението в резултат на външната миграция, измерено чрез коефициента на нетна миграция, е - 0.5 промила. През 2018 г. шест области имат положителен механичен прираст: Кърджали (15.3 промила), Шумен (4.1 промила), София (столица) (3.9 промила), Пловдив (3.1 промила), Варна (2.2 промила), Бургас (1.3 промила). С най-голямо намаление на населението в резултат на отрицателния механичен прираст са областите Смолян (-8.1 промила), Видин (-7.6 промила) и Враца (-7.5 промила), показват още данните на НСИ.", "date": "2019.04.12", "title": "Българите вече са под 7 милиона (Обновена)"}
{"url": "https://www.24chasa.bg/novini/article/7397276", "text": "Работилница за фалшиви документи за самоличност разби полицията в Шумен. 33-годишен жител на областния град е задържан като организатор на затворения цикъл на производство, предаде  . „Мъжът е превърнал апартамента си в паспортно бюро“, обясни старши комисар Ялчън Расим, директор на Областната дирекция на МВР. В дома на задържания и в семеен имот в Салманово са открити 20 броя български и чужди документи за самоличност, 100 пластики за лични карти и шофьорски книжки, матрици и техника за печат. Изработените фалшиви документи са с изключително качество. Част от материалите са поръчвани по интернет. По информация на задържания, 60 лв. е струвала фалшивата лична карта, а 100 лв. задграничният паспорт. Тепърва ще се установява колко души са закупили такива документи. Една от версиите е, че фалшификаторът е работил с бежанци. Шуменецът е осъждан за шофиране в нетрезво състояние, а в имота му в Салманово са открити 2,5 кг. марихуана. Законът предвижда до 10 години лишаване от свобода за издаване на фалшиви документи за самоличност.", "date": "2019.04.12", "title": "Разбиха бюро за фалшиви документи в Шумен, правели лични карти, паспорти"}
{"url": "https://www.24chasa.bg/novini/article/7397259", "text": "Разнопосочни реакции предизвикаха последните правителствени решения за новите имена на някои обществени обекти, при което някои от гражданите ги одобряват, други се противят, а някои правят сеир в социалните мрежи, поради което неизбежно се налага въпросът дали винаги се подхожда правилно към преименуванията. Такива реакции имаше и в миналото, когато забележките бяха за това дали едно малко летище като скопското, трябва да носи името на големия пълководец \"Александър Велики\", дали първият президент на независима Македония Киро Глигоров заслужава по-впечатляващ булевард или пък как да се нарекат гаражите на няколко етажа, Универсалната зала, музеите - преди всичко, защото някои от тях бяха наречени на исторически личности, за които мнозина за пръв път чуваха, и реално никога не станаха широко приети и разпознаваеми за обществеността. На последното заседание на правителството бе взето решение националната арена \"Филип Втори\" да се преименува на \"Тоше Проески\". Този стадион претърпя голям брой преименувания за относително кратък период - от Градски стадион в арена \"Филип Втори\", след това през ноември 2016 г. бе преименуван в \"Телеком арена\", а през септември миналата година отново му бе върнато името \"Филип Втори\", за да бъде отново преименуван в национална арена \"Тоше Проески\". Миналата година през февруари магистралата \"Александър Македонски\" бе преименувана в \"Приятелство\", а скопското летище - в международно летище \"Скопие\". Промените се случват толкова бързо, че вече не знам как се казват обектите, които познавам от години. Ние и името на държавата си сменихме, а камо ли пък на обектите. Преди една година една клиентка поиска да я закарам в конгресния център \"Александър Македонски\". Обърках се, не знаех накъде да карам, докато тя не ми поясни, че става дума за Универсалната зала, казва Петър Делев, таксиметров шофьор от Скопие. Според него именуването на обектите трябва да е за по-дълъг срок с личности, които са оставили дълбоко впечатление в обществото и в историята. За по-важните обекти трябва да се събере някаква експертна комисия, да се включат експерти от повече области и да се реши кое съответства най-добре и кое е общоприемливо, а не следващата власт отново да ги преименува както на нея й харесва. Искаме да живеем с тези обекти, да бъдат за нас разпознаваем знак и да ги знаят и поколенията след това, казва Делев. Историкът Тодор Чепреганов смята, че трябва да съществуват експертни комисии, които ще предлагат имена на обектите, а правителството след това само ще избира от предложенията. След обявяването на независимостта през 1991 г. бе формирана комисия за промяна на улиците и обектите. В нея бяха включени историци и хора от други области. И всяка община формира собствена комисия, която даваше предложения за имената на определени улици и обекти. Така функционираха нещата, казва Чепреганов. Той добавя, че всяко поколение има право на свои улици и на своя история. Ако споменеш за улица \"Иво Лола Рибар\" на по-младите поколения, те няма да знаят коя е тази улица. Тази личност за тях не означава нищо, тъй като всеки си живее в своето време. Всяко поколение трябва да има свои герои и да си има своя история, изтъква Чепреганов, като при това добавя, че при именуването трябва да се държи сметка и за контекста, в който определена личност би се свързала с обекта. Правителственият говорител Миле Бошняковски съобщи завчера в Туитър новината за новото име на националната арена, след което последваха реакции дали е бил направен правилният избор. Решението за преименуването бе взето на правителствено заседание и след консултация със семейство Проески. Не са ми ясни някои от реакциите в социалните мрежи, тъй като смятаме, че Тоше е историческа личност и със своето дело е заслужил един такъв грандиозен обект да носи неговото име, заяви правителственият говорител Миле Бошняковски. Във връзка с коментарите, че обектът би трябвало да бъде наречен на някоя друга личност, свързана със спорта, той изтъкна, че и други спортни обекти носят имена на политици, историци и други хора, които не са свързани със спорта. Стадионът в Прилеп се нарича \"Гоце Делчев\", имаме спортен център на името на покойния президент Борис Трайковски, а и Филип Втори не е бил атлет, затова не виждам проблем защо националната арена да не се казва \"Тоше Проески\", заяви Бошняковски. Независимо от уверенията на правителството, че е направило правилен избор с преименуването на националната арена \"Филип Втори\" на \"Тоше Проески\", факт е, че недостатъчната прозрачност около решенията, недостатъчното участие на експерти и на гражданския сектор създават атмосфера на постоянна конфронтация в обществеността около това доколко подходящи са решенията за именуване на обектите, които би трябвало да станат разпознаваеми за сегашното, но и за бъдещите поколения.", "date": "2019.04.12", "title": "Изгубени в преименуванията"}
{"url": "https://www.24chasa.bg/novini/article/7396760", "text": "Министерството на търговията на Китай ще работи за развитие на многостранния пазар и подобряване на неговата структура, бе посочено на заседание на ведомството, проведено неотдавна, информира  Повишаване качеството и устойчивостта е важна част от политиката на Пекин във външната търговия през тази година. За да се осъществи тази цел на заседанието бе посочено, че е необходимо да се стабилизира настоящият мащаб на пазара, да продължи прокарването на правителствените мерки за намаляване на натиска върху външнотърговските предприятия, свързани със застраховането за износа, кредитиране и улесняване на търговските потоци. Трябва да се развиват паралелно всички участници във външната търговия, които включват държавни, с чуждо участие и частни компании, като на всички тях им се създадат добри условия за работа, така че да се подобри увереността в развитието и се засили жизнеността на пазара. Необходимо е да се работи също за задълбочаване на международното сътрудничество в рамките на инициатива „Един пояс, един път\", да се затвърждава присъствието на китайските фирми на традиционни пазари и се насърчава навлизането им на нови, посочи на заседанието търговският министър Джун Шан. Външната търговия на Китай е с голям обем, но не е силна. В бъдеще трябва да се насърчи износа на високотехнологични продукти, както и такива с високо качество и висока добавена стойност, за да се повиши статута на страната в глобалната верига на стойността. Едновременно с това, ще се разширява вноса и ще се подобрява неговата структура, така че той да отговаря оптимално на вътрешното търсене. По думите на Джун Шан, в момента тече подготовката за Втория международен панаир за внос, чийто домакин ще бъде Шанхай, и на който се възлагат надежди да създаде повече търговски шансове, повече сделки и по-голям избор за потребителите. Министърът отбеляза също, че правителството ще подкрепя технологичните, системни и управленски иновации в компаниите, насърчавайки развитието и възприемането в практиката на нови търговски форми. На заседанието заместник-министър Жън Хунбин посочи, че Китай е изправен пред повече трудности, неясноти и предизвикателства в развитието на външната търговия, и призова за активно разширяване на многостранния пазар, подобряване на политиката за подкрепа на транграничната електронна търговия и промяна на търговията със стоки на преработвателната промишленост, така че да се засилят трансграничните търговски потоци и се подобрят търговските улеснения.", "date": "2019.04.12", "title": "Китай ще работи за повишаване качеството и устойчивостта на външната търговия"}
{"url": "https://www.24chasa.bg/novini/article/7397263", "text": "\"ПП ГЕРБ първа регистрира листата си с кандидати за членове на Европейския парламент в ЦИК. Днес с административния секретар на ГЕРБ Цветомир Паунов внесохме в ЦИК всички необходими документи за регистрацията на кандидатите на ГЕРБ за евродепутати\", написа във фейсбук зам.-председателят на ГЕРБ Цветан Цветанов. \"ПП ГЕРБ бе и първата политическа сила, която подаде документите си за регистрация в ЦИК, а на 7 април бе публикувано и решението, с което Комисията официално обяви, че приема без забележка документите на партията и с това процесът по регистрация бе завършен\", допълни той. \"Както и досега - ПП ГЕРБ е с няколко крачки пред политическите си опоненти и регистрацията ни преди всички останали е само едно от доказателствата. Изборът на кандидатите, изработването на платформата, определянето на основните послания и мобилизацията на структурите по места са процеси в ГЕРБ, които водят началото си още от края на миналата година. Вярвам, че ще успеем да запазим доброто темпо и на 26 май отново ще сме първи!\", завърши публикацията си Цветанов.", "date": "2019.04.12", "title": "ГЕРБ първа регистрира евролистата си в ЦИК"}
{"url": "https://www.24chasa.bg/novini/article/7397274", "text": "Хиляди фенове, сред които Снуп Дог, Пъф Деди, Бионсе, Джей Зи и Стиви Уондър, се сбогуваха със застреляния рапър Нипси Хъсъл, предадоха световните информационни агенции. На траурната церемония, организирана в \"Стейпълс сентър\" в Лос Анджелис, присъстваха около 21 хиляди души. На фасадата на концертната арена беше окачен огромен портрет на рапъра с рождената дата и тази на кончината му. Тук в \"Стейпълс сентър\" навремето феновете се разделиха и с Краля на попмузиката Майкъл Джексън през 2009 година, предаде БТА. Поради голямата посещаемост прощалната церемония започна с час закъснение и продължи над три часа. След нейния край траурната процесия премина по 40-километров маршрут по улиците на Лос Анджелис, за да могат и останалите фенове да се простят с Нипси Хъсъл. Тридесет и три годишният рапър беше застрелян на улицата пред своя магазин за дрехи в Лос Анджелис на 31 март.", "date": "2019.04.12", "title": "Хиляди фенове се сбогуваха с рапъра Нипси Хъсъл (Снимки)"}
{"url": "https://www.24chasa.bg/novini/article/7397288", "text": "Службата на върховния комисар на ООН за правата на човека призова днес съдебните власти да гарантират на основателя на \"Уикилийкс\" Джулиан Асанж, който в момента се намира в ареста във Великобритания и е обект на искане за екстрадиция от САЩ, правото на справедлив процес, предаде Ройтерс. Асанж беше арестуван в Лондон вчера, когато Еквадор го лиши от правото му на дипломатическо убежище, след прекарани седем години в посолството на южноамериканската страна в британската столица, предава БТА. \"Очакваме, че всички отговорни институции ще гарантират, че правото на справедлив съдебен процес на Асанж ще бъде уважено от властите, включително при всякаква процедура за екстрадиция, която може да последва\", каза Равина Шамдасани, говорителка на службата на върховния комисар на ООН за правата на човека.", "date": "2019.04.12", "title": "ООН: Да се гарантира правото на справедлив процес на Асанж"}
{"url": "https://www.24chasa.bg/novini/article/7397291", "text": "Не е отчетено към момента замърсяване на водите на река Драговищица, която е трансгранична за България и Сърбия, каза министърът на околната среда и водите Нено Димов в отговор на депутатски въпрос в рамките на парламентарния контрол, информира БТА. В края на миналата година имаше протестни действия сред българската общност в западната ни съседка, заради планове за извършване на рудодобивни и металургични дейности на сръбска територия в близост до реката. По думите на Димов липсват превишения на следените приоритетно вещества, включително тежки метали, пестициди, летливи органични съединения и други. Министърът посочи, че от декември 2018 г. се извършва мониторинг на 86 показателя във водите на реката на наша територия, а от април 2019 г. са включени още 12 показателя и те са станали общо 98. Въпреки това следим с повишено внимание резултатите от мониторинга в пункта при границата със Сърбия, каза той. След среща на двамата министри на околната среда от Сърбия е предоставена информация за качеството на водите на река Драговищица. Според получената информация взетите от сръбска страна проби отговарят на сръбското национално законодателствно. Министър Димов посочи още, че е настоял пред еврокомисар Кармену Вела въпросите, свързани с опазването на водите и с конкретния казус, да станат част от преговорите на ЕС със Сърбия за присъединяването й към Съюза. В отговор на депутатски въпрос за рамковата директива за морската стратегия, Нено Димов каза, че от създаването на отдел \"Опазване на морските води и мониторинг\" в Басейновата дирекция \"Черноморски регион\" не е извършена промяна на функциите му и през 2016 г. числеността му е увеличена с една щатна бройка във връзка с подпомагане действията по рамковата директива. В хода на преговорите за новия програмен период на финасовия механизъм на Европейското икономическо пространство за 2014 - 2021 г. МОСВ успешно е договорило реализирането на предифиниран проект по отношение на регионални дейности за опазване на околната среда на Черно море. Проектът ще се изпълнява от Басейновата дирекция в партньорство със СУ \"Св. Климент Охридски\", Исландския институт по морски и сладководни изследвания, Норвежкия институт по морски изследвания. В рамките на проекта ще бъде използван и надграден норвежкия и исландския опит в изпълнение на политики в областта на морската околна среда.", "date": "2019.04.12", "title": "Нено Димов: Не е отчетено замърсяване на трансграничната река Драговищица"}
{"url": "https://www.24chasa.bg/novini/article/7397295", "text": "„За всички нас, които принадлежим към голямото европейско семейство на страни-членки или такива, които вървят по пътя към ЕС, е от особено значение задълбочаването на всеобхватното стратегическо партньорство между ЕС и Китай като фактор на мира, просперитета и устойчивото развитие“. Това заяви министър-председателят Бойко Борисов в речта си по време на пленарното заседание на Осмата среща между държавните и правителствените ръководители на страните от ЦИЕ и Китай в Дубровник, съобщиха от пресцентъра на Министерски съвет. Пред участниците в Срещата на върха българският премиер Борисов отбеляза ползотворната роля и резултатите от форума „16+1“ миналата година, който беше домакинстван от България. „На срещата беше потвърдено и общото ни разбиране, че „16+1“ може да се развива успешно само като допълнение към стратегическото партньорство ЕС-Китай, спазвайки принципите на откритост, реципрочност, равно третиране и върховенство на закона“, заяви министър-председателят Бойко Борисов и отбеляза като важен резултат решението, взето в София, за създаването на Глобалния център за партньорство. Българският премиер посочи и други резултати в практическото сътрудничество между България и Китай - изпълнението на споразумението на стойност 1,5 млрд. евро между банките за развитие, участието на китайски компании в търгове за инфраструктурни и транспортни проекти, предстоящото откриване на изнесени визови центрове в 15 китайски града. В изказването си по време на пленарното заседание премиерът Бойко Борисов информира, че по време на Срещата на местните лидери на „16+1“ в София развитие получиха демонстрационната база и павилионът за електронна търговия на селскостопански продукти в Пловдив. Министър-председателят посочи още, че в София и други градове вече се движат доставени от Китай дизелови и електрически автобуси, които се приемат добре у нас. Пред участниците във форума българският премиер Борисов обърна внимание и на въпроса за ограничения обхват на изнасяните стоки за Китай. „Разчитаме на подкрепата на китайското правителство за набелязване на конкретни мерки за разширяване и улесняване достъпа до китайския пазар, както и за ускоряване на процедурите за разрешения за внос“, заяви министър-председателят. По думите на Борисов китайските инвестиции следва да са в унисон с правилата на ЕС и без държавни гаранции, чрез концесии, модернизиране на съществуващи производства, участие в индустриални и логистични паркове, смесени проектни компании. „Придаваме голямо значение на свързаността на региона в инфраструктурата, енергетиката, дигиталната сфера, туризма, където Китай може да намери своето място и значимо присъствие“, отбеляза премиерът Борисов. В тази връзка българският министър-председател посочи за пример инициативата „Един пояс, един път“ и изрази надежда, че тя ще продължи да се развива съобразно Стратегията на ЕС за свързаност между Европа и Азия, Транс-европейската транспортна мрежа и Платформата за свързаност ЕС-Китай. Като крайна цел на инициативата премиерът Бойко Борисов каза, че очаква и реализирането на конкретни проекти и на българска територия. В края на речта си пред участниците в Осмата среща на държавните и правителствените ръководите на страните от ЦИЕ и Китай премиерът Бойко Борисов заяви, че се надява на увеличаване на пътуванията на китайски туристи в България и страните от региона и за засилване на обмена в образованието, културата, науката и технологиите, иновациите и електронната търговия.", "date": "2019.04.12", "title": "Борисов: Разчитаме на конкретни мерки за улесняване на достъпа до китайския пазар"}
{"url": "https://www.24chasa.bg/novini/article/7397294", "text": "Искам да отговоря на всички, които през последните седмици ме питаха дали ще се кандидатирам за евродепутат. Отговорът ми е категорично „Не“. Това заяви лидерът на БСП – София Калоян Паргов, информират от пресцентъра на БСП-София. „Благодаря на десетките районни и общински организации от София и страната, които издигнаха моята кандидатура за представител на БСП в Европейския парламент. Благодаря им за доверието и оценката за мен и моята работа“, каза още той и обясни защо остава да работи в София: „Защото за мен София е свързана с кауза, която има две измерения - работата за БСП начело на най-голямата организация в партията и работата за столицата, като общински съветник и председател на групата на БСП в СОС. Тук се чувствам полезен и щастлив“. Той акцентира върху това, че си дава ясна сметка за отговорността на столичните социалисти за представянето на БСП на изборите на 26 май и подготовката за участието в местните избори през есента. „Тези два важни ангажимента, които стоят пред мен и Градската организация през тази година, не ми дават възможност дори да се замисля за ново лично кариерно развитие“, категоричен е Паргов. „Но съм напълно убеден, че представителите, които ще изпрати софийската организация на БСП в Европейския парламент, ще се представят достойно и ще дадат своя принос за постигането на целите и принципите, които отстояват социалистите. Така, както беше и досега“, убеден е Калоян Паргов.", "date": "2019.04.12", "title": "Паргов: Оставам да работя в София, няма да ставам евродепутат"}
{"url": "https://www.24chasa.bg/novini/article/7397305", "text": "Министърът на културата и развитието на знанието на Обединените Арабски Емирства Нура бинт Мохамед Aл Кааби пристига в София в края на май. Предвижда се по време на визитата да бъде подписано споразумение за сътрудничество между България и ОАЕ в областта на културата. Това стана ясно по време на посещение на министъра на културата Боил Банов в Абу Даби, съобщиха от Дирекция \"Връзки с обществеността\" в Министерството на културата. Двамата министри обсъдиха сътрудничество в областта на археологията, реставрацията, опазването на културното наследство, представянето на български музеи и галерии, както и за гостуване на спектакли. Обсъдена беше и възможността за съвместна работа по няколко проекта. \"Искаме да реализираме повече проекти, свързани с археологията, както и да поканим български археолози и реставратори от които да черпим опит\", заяви Нура Ал Кааби. В срещата участваха Богдан Коларов, посланик на България в Абу Даби, Ваня Бедрова, началник на кабинета на министъра на културата, Венцислав Велев, съветник в кабинета на Боил Банов. В рамките на посещението си в Абу Даби министър Банов взе участие в Третата среща на върха в областта на културата - \"Абу Даби 2019\". Във фокуса на форума бяха теми като: културното наследство - приоритет по време на кризи, ролята на културата в посткризисни периоди и как музеите да активират миналото в настоящето. Министърът на културата посети Каср ал Хосн - дворец и крепост в центъра на Абу Даби, национален паметник, най-старата сграда в Абу Даби и домакин на ежегоден фестивал на наследството на емирството. Боил Банов се запозна и с организацията на работа в културната перла на пустинята - Лувърът в Абу Даби.", "date": "2019.04.12", "title": "Министър Боил Банов разгледа дворец и крепост в Абу Даби (Снимки)"}
{"url": "https://www.24chasa.bg/novini/article/7397300", "text": "Лицензирана фирма за вътрешни превози няма да може да ползва до месец микробус заради \"таен клиент\" на НАП, който установил данъчни нарушения при проверка. Това съобщиха от офиса на приходната агенция в крайдунавския град. По метода \"таен клиент\" екип от приходни служители извършил контролно пътуване по редовната линия Русе-с. Тетово с микробус на превозвача. Преди тръгването от автогара \"Изток\" в Русе клиентите платили на шофьора. До края на пътуването си обаче те не получили от него нито билет, нито фискален бон, предаде БТА. След като инспекторите се легитимирали за проверката, се оказало, че транспортното средство нямало изобщо фискален апарат. Така била издадена заповед за налагане на принудителната административна мярка за срок до месец. От НАП в Русе информират, че няколко десетки превозвачи не са платили декларираните си данъци и задължителни осигурителни вноски, а срокът за доброволното им плащане е изтекъл. Наличието на задължения в размер на повече от 5000 лева е основание приходната агенция да изпрати уведомление до изпълнителната агенция \"Автомобилна администрация\" за налагане на принудителна административна мярка за временно или окончателно отнемане на лиценз за извършване на съответната дейност. От НАП в Русе обясняват, че транспортните фирми са уведомени за просрочените им задължения и в делови срещи със собствениците се търсят възможности за разсрочване и обезпечаване на дълговете, за да не се стига до прекратяване на работата им.", "date": "2019.04.12", "title": "\"Таен клиент\" на НАП откри данъчни нарушения при пътуване в микробус Русе-с.Тетово"}
{"url": "https://www.24chasa.bg/novini/article/7397321", "text": "Ръководството на Агенцията по вписванията взе решение за създаване на консултативен съвет към институцията, съобщиха оттам. Този орган ще има за цел да изгради механизъм за по-ефективно сътрудничество, структуриран диалог и комуникация с всички заинтересовани страни, да консултира и подпомага Агенцията с цел повишаване на качеството на предоставяните услуги. Консултативният съвет ще обсъжда и възможностите за: намаляване на административната тежест за гражданите и бизнеса; разширяване на видовете услуги и подобряване на ефективността и организацията при предоставянето им; актуализиране на таксите за предоставяните услуги; подобряване на сигурността и решаване на други въпроси от общ интерес. Агенцията по вписванията вече е изпратила покани за членство в консултативния съвет до Министерството на правосъдието, Министерството на Икономиката, Министерството на финансите, Министерството на Вътрешните работи, Министерството на транспорта, информационните технологии и съобщенията, Агенцията по геодезия и кадастър, Държавна Агенция „Електронно управление“, Държавна агенция „Национална сигурност“, НАП, Висшият адвокатски съвет, НСИ, Комисията за защита на личните данни, ВСС, Нотариалната камара, Камарата на частните съдебни изпълнители, Асоциацията на държавните съдебни изпълнители, Българската асоциация на съдиите по вписванията, БТПП, БСК, КРИБ, АИКБ, Камарата на професионалните оценители, Сдружение „Национално представителство на българската стартъп предприемаческа общност“. По-голямата част от поканените вече са излъчили свои представители, които да участват в работните срещи на съвета. Очакванията на ръководството на Агенцията са новият орган да заработи в средата на май. Консултативният съвет ще работи на обществени начала под формата на партньорство между Агенцията по вписванията, ведомствата и професионалните неправителствени организации, имащи отношение към дейността й. На заседанията ще бъдат канени и други представители на правителствени и неправителствени организации и органи, имащи отношение към разглежданите теми. „Идеята за създаване на консултативния съвет се роди след поредица от работни срещи с представители на бизнес организации в България, на които бяха изготвени ефективни предложения за нормативни промени, облекчаващи работата едновременно на бизнеса и на Агенцията. Фактът, че чрез обсъждане на проблемите със заинтересованите страни се намират работещи решения, ни мотивира да създадем орган, който да повиши ефективността и прозрачността на работата на Агенцията“, каза Габриела Козарева – изпълнителен директор на Агенцията по вписванията.", "date": "2019.04.12", "title": "Агенцията по вписванията създава консултативен съвет"}
{"url": "https://www.24chasa.bg/novini/article/7397591", "text": "Сваленият судански президент Омар ал Башир, който е издирван от Международния наказателен съд (МНС), няма да бъде екстрадиран, а ще бъде съден в Судан. Това обяви днес на пресконференция в Хартум генерал Омар Зейналабдин, председател на политическия комитет към военния съвет, поел властта в Судан, предадоха осведомителните агенции. Според генерала предаване на бившия вече президент в чужбина би било \"грозно петно върху Судан\" и даже въоръжените бунтовници \"не искат той да бъде екстрадиран\", добави БТА. Зейналабдин подчерта, че действията на военните не са преврат, а реакция на исканията на народа. \"Ние имаме своя правораздавателна система. Ние няма да екстрадираме нито един судански гражданин. Ако го екстрадираме, това ще е черно петно в нашата история\", каза Зейналабдин. МНС издирва Омар ал Башир от март 2009 г. по обвинения в тежки нарушения на правата на човека и военни престъпления в суданския регион Дарфур. Сега той е държан на неизвестно място, но военните не съобщават къде. Зейналабдин декларира, че военният съвет няма да налага нищо на народа, че желае да създаде атмосфера за мирен диалог и че армията ще установи контакти с политическите сили в страната. Суданската армия няма намерения да управлява безсрочно и решението на кризата в Судан ще дойде от демонстрантите, а не от военните, добави той. \"Ние сме защитници на исканията на народа\", отбеляза Омар Зейналабдин и подчерта, че новото правителство на Судан ще бъде гражданско и армията няма да се меси в работата му. Генералът обеща виновниците за убийствата на демонстранти по време на многомесечните протести в страната да бъдат изправени пред правосъдието и да понесат отговорност. Военните ще арестуват и изправят пред съда всички корумпирани хора в Судан, каза той. Преходният период може да продължи само месец, ако премине без хаос, каза вчера председателят на военния съвет и министър на отбраната Ауад Мохамед Ахмед Бин Ауф. Днес Зейналабдин потвърди, че въпреки обявения вчера двегодишен преходен период, армията обмисля предсрочно да върне властта на ново цивилно правителство, ако ситуацията в Судан видимо се подобри. Той подчерта, че армията има готовност да възстанови действието на суданската конституция, ако народът поиска това, предадоха Ройтерс, ДПА, АП и ТАСС. Гласът на гражданите на Судан трябва да бъде чут и те трябва да участват в процеса за излизане от политическата криза, заяви днес в Женева върховният комисар на ООН по правата на човека Мишел Бачелет. Тя подчерта, че в тази размирна атмосфера властите не трябва да използват сила срещу мирни демонстранти.", "date": "2019.04.12", "title": "Военните няма да екстрадират в чужбина сваления президент"}
{"url": "https://www.24chasa.bg/novini/article/7397639", "text": "Ще обжалваме решението да не се образува досъдебно производство по наш сигнал срещу министъра на културата Боил Банов. Следващата седмица ще ви предоставим документи, които доказват, че става дума за подправяне на документи. Това каза на пресконференция в централата на БСП Елена Йончева по повод отказа на Специализираната прокуратура да образува досъдебно производство срещу министъра на културата Боил Банов. Елена Йончева сравни случая \"Ало, Банов съм\" със случая \"Ало, Ваньо съм\". Тя припомни, че в аферата \"Ало, Ваньо\" съм разследващият прокурор е поел ръководството на антикорупционната комисия КПКОНПИ. Йончева заяви, че следващата седмица от БСП ще представят още документи от Министерство на регионалното развитие и благоустройството, които доказват, че министър Банов е наредил да бъдат подправени документи с цел да се спести на една фирма поне 700 хил. лв. Тя уточни, че документите от МРРБ са получени, след като е внесен първият сигнал. Йончева напомни, че този сигнал е и в ОЛАФ. \"Надяваме се, че все пак истината ще излезе\", каза още Йончева. По въпроса с източника на информация, Йончева заяви, че не е длъжна и Конституцията й позволява да не разкрива източника си на информация. Тя обясни, че е съдействала на прокуратурата. Йончева прогнозира, че и \"Апартаментгейт\" ще последва съдбата на \"Ало, Ваньо\" и \"Ало, Банов съм\". Йончева бе категорична, че документите, които са внесли досега са достатъчни за образуване на досъдебно производство.", "date": "2019.04.12", "title": "БСП ще обжалва отказа на прокуратурата да разследва министъра на културата Банов"}
{"url": "https://www.24chasa.bg/novini/article/7397641", "text": "В една от най-бързо растящите икономики в света работни места се създават всекидневно, но по-младото индийско поколение трудно намира качествена работа. Проблемът зае водещо място в светлината на общите избори в страната и на фона на една стагнираща икономика. Стотици младежи се отправят към триетажна сграда в едно от предградията на индийската столица в прашното лятно утро. Те са сред хилядите в цялата страна, които посещават подготвителни курсове за приемните изпити за държавна работа. \"Има сигурност, заплатата се изплаща всеки месец и дори можеш да получиш квартира,Ф казва Кришна, който е на 23 години и е с математическо образование. Кришна посещава курсове в Paramount Coaching, една от многото подобни институции край пътя към жп гарата в Гургаон, на 32 километра южно от Делхи. Конкурсът е труден. През 2018 година е имало 2,7 милиона кандидати за 8084 инспектори и деловодители в различни отдели на федералното правителство. Нарастващото търсене през последното десетилетие на ограничения брой държавни работни места разкрива неуспехът на Индия да удовлетвори стремежа на все по-големия брой образовани хора, търсещи сигурна и добре платена работа. Индия се готви да избере ново правителство в избори, които продължават един месец и започват тази седмица, а заетостта е приоритетен въпрос за избирателите според проучване от 2018 година на Асоциацията за демократични права, неправителствена организация, работеща по изборните реформи. Политическите партии обещават по-добри възможности за образование, развитие на уменията и създаване на повече работни места, ако спечелят изборите. Над една трета от индийското население от общо 1,3 милиарда души е на възраст между 18 и 35 години. Не всички са се регистрирали като гласоподаватели, но от новите попълнения след изборите през 2014 година около 15 милиона са на възраст 18-19 години и повече, а се очакват и още. Обещанието на премиера Нарендра Моди да подобри вялата икономика бе ключово в предизборната кампания на партията му Бхаратия джаната на изборите през 2014 година, на които получи стабилно мнозинство. По време на кампанията Моди критикува тогавашното правителство начело с Индийски национален конгрес за растежа на безработицата и каза, че партията му ще създаде 10 милиона нови работни места. Неотдавна изтекли документи от статистическо проучване обаче сочат, че Индия под ръководството на Моди за периода 2017-2018 година е достигнала най-високото равнище на безработица от 45 години - 6,1%. Правителството опроверга проучването и заяви, че скокът на подоходния данък и сметките в задължителния пенсионен фонд сочат, че броят на работните места е нараснал. Според експерти почти е невъзможно точно да се измери растежът на работните места в Индия. Неотдавнашни данни за броя на кандидатстващите, често свръхквалифицирани, за държавна работа сочат, че нещо със сигурност не е както трябва. През април 2018 година държавната жп компания Indian Railways получи 23,7 милиона молби за 123 000 свободни работни места за позиции като машинист, техник и работник по жп линията. През февруари според доклад от индийския щат Утар Прадеш над 90 000 кандидатстващи за 62 позиции в полицията като разносвач на документи между отделните полицейски полицейски служби. Сред кандидатстващите е имало 3700 души с докторска степен, 28 000 завършили висше образование и 50 000 средно образование, съобщи информационният сайт \"Принт\". Изискваните квалификации са били образование до пети клас според индийската образователна система и умение да се кара колело. Индия остана сред най-бързо растящите икономики в света, отчитайки средно увеличение на брутния си вътрешен продукт от около 7,5% между 2014 и 2019 година. Работни места се създават всеки ден. Проблемът е, че темпът на създаване на работни места изостава от темпа, с което се увеличава младото население, готово да се влее в работната сила, а частният сектор не успява да създаде качествени работни места, казва икономистът от Делхи Шикха Пател. Малкото на брой работни места спрямо размера на населението в трудоспособна възраст доведе до такова понижаване на заплатите в частните и неорганизирани сектори, че само отчаяните хора са готови да приемат такава работа, пише Махеш Вяс, който ръководи независимата консултантска компания Център за мониторинг на индийската икономика. Джатин Яваш е 23-годишен инженер, който е работил в частния сектор година като стажант техник със заплата 5000 рупии или около 80 долара. Тази работа беше много лоша. Почти нямаше платен отпуск, нямаше болнични, а надбавките към заплатата и повишенията се даваха по някаква прищявка, а не по заслуги и усилен труд, казва той. Ядав е записан на четиримесечно обучение, което той се надява, че ще му помогне за вземе изпита за държавна работа на средно равнище. \"Ще бъде предимно чиновническа работа, но стартовата заплата е 35 000 рупии (506 долара). Освен това има някаква сигурност, на старата ми работа човек на 40-години беше уволнен просто така ей един ден без никакво предизвестие, каза той. Семействата на Кришна и Ядав могат да си позволят да платят за следдипломните класификации и обучения. Те са привилегировани в сравнение с повечето индийски младежи, които работят в сектора без синдикати или неформалния сектор, даващ работа на 80% от работната сила на страната. Преместилите се в друго населено място работници, които се наемат на еднодневни надници, са особено уязвими. Арун Саху, който е на 20 години, пристига в Гургаон от селото си в източния щат Бихар преди седмица. Слабичък и притеснен, той стои с група мъже на натоварена пресечка, която местните наричат Кръга на труда. Има десетки мъже на възраст от 17 години и до към средата на 50-те, които чакат край пътя някой да ги наеме да работят за един ден. Откакто дойдох, получих работа само за един ден, каза Саху с треперещ глас. Той е изоставил училището, както много други в групата. Заплащането зависи от вида работа - може да е строеж на стена, копаене на канал или помощ в поправката на покрива. Заплащането варира от 400 до 700 рупии за ден, казва ветеранът на Кръга на труда 51-годишният Рам Бабу. Кришна и Ядав планират да гласуват, но се съмняват, че новото правителство ще може да промени нещо незабавно на трудовия фронт. Саху казва просто, че селото му е прекалено далеч. /От БТА/", "date": "2019.04.12", "title": "За младите в Индия изборите трябва да решат проблема с липсата на качествени работни места"}
{"url": "https://www.24chasa.bg/novini/article/7397644", "text": "Висшата избирателна комисия (ВИК) на Турция днес взе решение за повторение на местните избори в община Хоназ, окръг Денизли (Югозападна Турция), съобщи турската телевизия НТВ. Според неокончателните резултати на изборите, състояли се на 31 март, за кмет на Хоназ бе избран кандидатът от основната опозиционна Народнорепубликанска партия (НРП) Юксел Кепенек. Кандидатът от НРП обаче е спечелил изборите с преднина само от осем гласа спрямо съперника си от управляващата Партия на справедливостта и развитието (ПСР) Тургут Деведжиоглу, предава БТА. Заради малката разлика ПСР се обърна към ВИК с искане за повторно преброяване на гласовете. След повторното преброяване било установено, че разликата между двамата кандидати е само три гласа. Малко по-късно било установено още, че има и две невалидни бюлетини, с което разликата между двамата спаднала до един глас. ВИК нареди днес изборите в Хоназ да бъдат анулирани и обяви, че повторни местни избори в града ще се състоят на 2 юни.", "date": "2019.04.12", "title": "Повтарят изборите в турската община Хоназ"}
{"url": "https://www.24chasa.bg/novini/article/7397643", "text": "Случаят на основателя на \"Уикилийкс\" Джулиан Асанж и арестът му в Лондон нямат нищо общо с Австралия. Това заяви днес премиерът на Австралия Скот Морисън пред австралийската телевизия, предаде ДПА. Делото \"Асанж е работа на САЩ и няма нищо общо с нас\", каза Морисън и изключи всякаква намеса на неговото правителство в случая, допълни БТА. Морисън, който е в предизборна кампания за федералните парламентарни избори в Австралия на 18 май, заяви, че Асанж получава редовна консулска помощ, каквато би получил всеки австралийски гражданин и че към него няма да бъде проявявано специално отношение. \"Когато австралийците пътуват зад граница и имат проблеми със закона, те имат работа със съдебната система на съответната страна, няма значение в извършването на какво конкретно престъпление са обвинени\", каза австралийският премиер. Австралийският министър на външните работи Марис Пейн заяви пред репортери, че Асанж ще продължи да получава консулска помощ от австралийското посолство в Лондон. \"Самият процес по екстрадиция е между САЩ и Великобритания\", добави тя. Пейн каза, че Австралия е изцяло против смъртното наказание, което някои привърженици на Асанж се опасяват, че може да го грози, ако искането на САЩ за екстрадицията бъде прието. Австралийското правителство е информирано от Обединеното кралство, че британските власти са поискали гаранции от САЩ, че Асанж няма да го грози смъртна присъда, ако бъде екстрадиран на американска територия, добави Пейн. Лидерът на опозиционната Австралийска лейбъристка партия Бил Шортън не коментира дали лейбъристите ще опитат да блокират екстрадицията, когато беше попитан за това от журналистите. Асанж \"трябва да получава редовна консулска помощ, това мога да кажа само, тъй като не съм запознат с фактите, трябва и да бъде представляван в съда\", заяви той. Лидерът на Зелените Ричард Ди Натале обаче заяви, че австралийското правителство трябва да използва специалните си отношения със САЩ, за да \"се намеси бързо и да направи така, че Асанж да не бъде екстрадиран\". \"Този арест е черен ден за свободата на пресата по света\", заяви Ди Натале. \"Това не е обикновено дело срещу някого, който е нарушил местните закони, докато е в чужбина. Ако бъде екстрадиран в САЩ, Асанж ще бъде съден за престъпления, извършени докато той дори не е бил в страната\", допълни той. \"Чужди страни не трябва да могат да екстрадират и обвиняват журналисти, изобличили техните злодеяния. Това създава ужасен прецедент и ще бъде катастрофа за свободата на пресата\", каза Ди Натале. Грег Барнс, адвокат и съветник на Асанж, заяви пред ДПА, че австралийското правителство \"трябва да се задейства и да предотврати екстрадицията на Джулиан Асанж в САЩ, защото той ще бъде подложен на изтезания и жестоко и необичайно наказание\". \"Освен това свободата на словото е основна демократична ценност и не трябва да бъде позволявано на правителството на Тръмп да обвинява човек, който просто е публикувал в интерес на обществото, както направи Джулиан\", добави Барнс. Очаква се Асанж да се яви в съда по искането за екстрадиция в САЩ, където е издирван за заговор с бившия анализатор от американското военно разузнаване Челси Манинг за разгласяване на класифицирана информация през 2010 г.", "date": "2019.04.12", "title": "Австралийският премиер: Случаят на Асанж няма нищо общо с нас"}
{"url": "https://www.24chasa.bg/novini/article/7397648", "text": "Две ефективни и пет условни присъди наложи Специализираният наказателен съд на седем лица, обвинени от Специализираната прокуратура за участие в организирана престъпна група за данъчни измами. Съдът уважи в пълен размер гражданския иск на министъра на финансите в размер на 2 779 186 лева (с колкото са ощетен бюджетът) спрямо ръководителя на групата, извършил данъчните престъпления, съобщиха от пресцентъра на прокуратурата. Седем години лишаване от свобода наложи съдът за организатора на групата Пламен И. Тригодишна евфективна присъда определи за участника в групата Георги Г. Останалите членове на престъпното сдружение са осъдени на различни срокове „Лишаване от свобода“ с отлагане на изпълнението. Групата бе неутрализирана на 14 октомври 2014 г. Събраните доказателства показаха, че тя е дествала в продължение на 11 месеца – от септември 2013 г. Участниците организирали внос на месо в страната от името на дружества, регистрирани на малоимотни лица, и избягвали установяването и плащането на ДДС чрез продажба на вносната стока без документи или чрез минимизиране на данъчните задължения с включване на фактури за нереални доставки в дневниците за продажби на контролираните дружества. Присъдите са наложени единствено на облагодетелствалите се от данъчните измами участници в групата, не и на вписаните управители на дружества, за които е избегнато установяване и плащане на ДДС. Присъдата не е окончателна и може да бъде обжалвана и протестирата пред Апелативния специализиран наказателен съд.", "date": "2019.04.12", "title": "7 осъдени за участие в група за данъчни измами, ощетила бюджета с 2 779 186 лв."}
{"url": "https://www.24chasa.bg/novini/article/7397487", "text": "Учението на НАТО - \"Морски щит\" е най-голямото многонационално военно учение в териториалните води на Румъния и в международните води на Черно море. В него участваха 14 румънски плавателни съда, 6 военни кораба от България, Канада, Гърция, Холандия и Турция и общо около 2200 военни. Целта на многонационалното учение е да се засили оперативната съвместимост при морски операции. Снимките на \"24 часа са от ракетния катер „Зборул” и фрегатата \"Крал Фердинанд\" и показвават тренировките на военните от алианса.", "date": "2019.04.12", "title": "Вижте ученията на НАТО в Черно море (Видео, снимки)"}
{"url": "https://www.24chasa.bg/novini/article/7397683", "text": "“На Балканите политиците се оказаха по-смели от историците. Сега е време да променим и учебниците, защото трябва да казваме истината на младите хора, а не да пренебрегваме общата си история и да ги учим на национализъм.” Това послание отправи вицепремиерът и министър на външните работи Екатерина Захариева във Варшава на срещата на външните министри от Берлинския процес, съобщиха от пресцентъра на Министерството на външните работи. Форумът има за цел да подготви Срещата на върха на Берлинския процес за Западните Балкани през юли в Познан, като министрите обсъдиха и двустранните въпроси в региона в честен и откровен разговор. Българският първи дипломат се фокусира на актуалните двустранни отношения с Република Северна Македония, тъй като по общо признание на всички нейни колеги точно те се оказаха стимул за европейската интеграция на целия регион. “Всички на Балканите сме много емоционални хора и така беше по време на преговорите за Договора за приятелство, добросъседство и сътрудничество с Република Северна Македония, но накрая постигнахме положителни резултати. Крайъгълният камък в двустранните ни отношения е общата история. Една трета от българите всъщност имат корени от географската област Македония и във всяко семейство има поне един прародител, който е пролял кръвта си за Освобождението на Македония”, изтъкна Захариева. Българският вицепремиер констатира: “Увеличиха се стокообменът и туристите. Ние бяхме едни от едни от първите, които ратифицирахме договора на Република Северна Македония за членство в НАТО. Хората от двете страни на границата искат да се свързват. Но има още много път да се извърви по отношение на общата ни история - направихме двустранна мултидисциплинарна комисия, но понякога виждам повече воля от правителствата, отколкото от членовете на тази комисия от македонска страна.” “Първо решихме отворения си въпрос с нашите съседи от София, след това с Атина. С Катя работихме много, тъй като регионът е много богат на история, но понякога не успяваме да я използваме, за да гледаме в бъдещето - каза министърът на външните работи на Република Северна Македония Никола Димитров. - Взаимното доверие е много важно и мисля, че успяхме да постигнем това с Катя. По време на преговорите с България разбрах, че трябва да се отчита интересът и на съседа, и двете страни трябва да бъдат доволни, не някой да победи. Преговорите са трудни, приложението на договора. - също.” Първите дипломати на страните от Берлинския процес и от Западните Балкани бяха единодушни, че Договорът между София и Скопие е бил първото политическо действие, което ускори процесите по евроатлантическа интеграция на целия регион. “Договорът с България бе истинско вдъхновение за региона. Сега очакване махането на роуминга и работа по свързаността”, каза полският външен министър Яцек Чапутович, чиято страна председателства в момента Берлинския процес. “Ние и България сме били в конфликти много по-дълго от Германия и Франция, но сега сме отличен пример за добросъседство”, констатира и външният министър на Гърция Йоргос Катругалос. Берлинският процес е дипломатическа инициатива, лансирана лично от канцлера на Германия Ангела Меркел през август 2014 г. Участници в процеса са страните от Западните Балкани - Сърбия, Република Северна Македония, Босна и Херцеговина, Косово, Черна гора и Албания, както и държавите членки на ЕС - Германия, Франция, Австрия, Италия, Хърватия, Словения, Полша, Гърция и България.", "date": "2019.04.12", "title": "Захариева: На Балканите политиците се оказаха по-смели от историците"}
{"url": "https://www.24chasa.bg/novini/article/7397687", "text": "15-годишно момче от Аксаково е в Дом за временно настаняване на малолетни и непълнолетни, след като заплаши продавачка с нож, а часове по-късно издърпал чантата от ръцете на непозната жена на улицата. Сигнал в полицията подала продавачката в денонощен магазин на бул. \"Владислав\" във Варна. Жената обяснила, че около 4 часа сутринта момчето влязло в магазина, размахало нож и я засипал със заплахи, като искало оборота. Женатазапазила самообладание и започнала разговор с тийнейджъра, при който той се объркал и избягал от магазина. Полицаите имали пълното описание на невръстния обирджия и при задържането му се оказало, че няколко часа след неуспешния опит за грабеж той все пак успял да извърши престъпление. Издърпал чантата от ръцете на 40-годишна жена на ул. \"Тодор Влайков\" във Варна. В чантата имало лични документи и 60 лв.", "date": "2019.04.12", "title": "Тийнейджър заплаши продавачка с нож, арестуваха го"}
{"url": "https://www.24chasa.bg/novini/article/7397718", "text": "Земетресение с магнитуд 7 разтърси индонезийския остров Сулавеси, съобщи американският Геофизически институт, цитиран от Ройтерс. Епицентърът на труса е регистриранна 280 километра южно от провинция Горонтало, на дълбочина от 43 километра, допълва институтът. Засега няма данни за жертви и щети, предава БТА. Според Европейско-Средиземноморския сеизмологичен център епицентърът е бил в Молукско море, близо до Сулавеси, предаде ТАСС. Сеизмологичният център оценява магнитуда на 6,8 и съобщава, че епицентърът е бил на 505 километра североизточно от град Макасар, в който живеят около 1,3 милиона души. Трусът е бил на дълбочина 13 километра, допълва центърът. Индонезийската геофизическа агенция също оценява магнитуда на труса на 6,8, предаде Асошиейтед прес. Според нея е възможно да има цунами след силното земетресение. Издадено е предупреждения и се препоръчва на хората в някои части на Централно Сулавеси Да се евакуират от крайбрежните зони, допълва Ройтерс.", "date": "2019.04.12", "title": "Трус с магнитуд 7 разтърси остров Сулавеси в Индонезия"}
{"url": "https://www.24chasa.bg/novini/article/7397719", "text": "Израелският космически апарат \"Берешит\" достигна до Луната, но планираното му контролирано или \"меко\" кацане беше неуспешно, съобщиха световните информационни агенции, цитирани от БТА.  Апаратът е имал поредица от технически проблеми по време на финалното спускане към лунната повърхност. Директорът на НАСА Джим Брайдънстайн заяви, че съжалява, че мисията е неуспешна, но не се съмнява, че Израел и \"Спейс Ай Ел\" (SpaceIL) ще продължат изследванията и ще постигнат успех в бъдеще. \"Берешит\" е първият лунен апарат, който не е създаден по правителствена програма. Той е построен от организацията с идеална цел \"Спейс Ай Ел\" (SpaceIL), учредена за участие в конкурса \"Лунар Екс прайз\" на \"Гугъл\", и държавната \"Израел еърспейс индъстрис\". От фондацията \"Екс Прайз\" приветстваха екипа на \"Спейс Ай Ел\" въпреки неуспешното кацане. \"Много сме горди, че те стигнаха толкова далеч\", заяви учредителят на наградата Питър Диамандис. Космическият апарат \"Берешит\" (\"Генезис\" на иврит) на частната израелска компания \"Спейс Ай Ел\" беше изстрелян от Кейп Канаверал във Флорида през февруари. Той е с маса 585 кг. Разработен е за проекта \"Гугъл Лунар Екс прайз\". Според условията, първата частна фирма, създала автоматична станция, която достигне до Луната и се придвижи по нейната повърхност на разстояние не по-малко от 500 метра, щеше да получи награда от 20 милиона щатски долара. През март 2018 г. обаче \"Гугъл\" отмени конкурса. Въпреки това \"Спейс Ай Ел\" продължи работа по лунния модел, който й струва 100 милиона долара. През март от фондацията \"Екс Прайз\" съобщиха, че ако \"Берешит\" кацне успешно на Луната, екипът ще получи награда от 1 милион долара. Диамандис сега поясни, че въпреки неуспешното кацане на \"Берешит\" на Луната \"Спейс Ай Ел\" ще получи 1 милион долара като бонус", "date": "2019.04.12", "title": "\"Спейс Ай Ел\" ще получи 1 млн. долара въпреки неуспешното кацане на \"Берешит\""}
{"url": "https://www.24chasa.bg/novini/article/7397721", "text": "Националният съвет за тристранно сътрудничество /НСТС/ не постигна единодушие по предложението за промяна в Закона за социалното подпомагане. То предвижда, когато в рамките на месец от учебната година са допуснати отсъствия повече от три дни от дете, посещаващо група за задължително предучилищно образование, както и отсъствия от пет учебни часа за ученик, за които няма уважителни причини, семейството на тези деца да се лишава от месечни детски надбавки за срок от една година. Председателят на НСТС Марияна Николова каза след заседанието на тристранката, че против предложението за законодателна промяната са били синдикатите - КНСБ и КТ \"Подкрепа\", съобщи БТА. Правителството в лицето на социалното и образователното министерство подкрепя предложенията, работодателите също, но с някои допълнителни искания. В момента има изработен общ законопроект за промени на Закона за социалното подпомагане от двата разгледани и одобрени на първо четене от парламента - единият на Цветан Цветанов и група народни представители, а другият на Искрен Веселинов и група народни представители. Законопроектът на Обединени патриоти беше вече обсъден на заседание на НСТС. В НСТС все още не е внесен общият законопроект, затова на днешното заседание социалните партньори обсъдиха само предложенията на ГЕРБ.", "date": "2019.04.12", "title": "Тристранката не постигна единодушие при 5 неизвинени на ученик в месеца да не се дават детски надбавки"}
{"url": "https://www.24chasa.bg/novini/article/7398064", "text": "Хиляди иранци демонстрираха днес в Техеран срещу решението на САЩ да обявят за терористична организация елитния ирански Корпус на гвардейците на ислямската революция, предадоха Асошиейтед прес и Ройтерс, цитирани от БТА. След излизане от джамиите след петъчните молитви богомолци изгориха американски и израелски знамена и скандираха обичайните лозунги \"Смърт на САЩ\" и \"Смърт на Израел\". Някои носиха транспаранти с надпис \"Аз също съм гвардеец\". Държавните медии съобщиха, че подобни демонстрации е имало и в други населени места в Иран.", "date": "2019.04.12", "title": "Гневни иранци горят американски знамена, скандират \"Смърт на САЩ\""}
{"url": "https://www.24chasa.bg/novini/article/7398073", "text": "Германия създава световна мрежа от миротворци, съставена изцяло от жени, заяви вчера германската министърка на отбраната Урсула фон дер Лайен, цитирана от ДПА и БТА.  \"Жените не са по-добри миротворци от мъжете, но те са различни и това разнообразие е предимство\" каза Фон дер Лайен пред Съвета за сигурност на ООН. \"При даването на равни права на жените във всички сфери на живота от ключово значение е видимостта\", каза тя, и добави: \"Трябват ни примери за подражание, които да вдъхновяват, успешни жени наставници, които да разкажат своите истории на по-младите жени и да споделят опита си\". Германия ще отпусне значителна финансова подкрепа за изграждане на световна мрежа от жени миротворци, каза Фон дер Лайен. Данните сочат, че жените миротворци повишават ефективността на операциите. Например жените на пропускателните пунктове създават много по-малко конфронтационна обстановка, каза генералният секретар на ООН Антониу Гутериш. Въпреки усилията на ООН броят на жените в униформа се е повишил само с 1 процент от 2015 г. досега. Целите за постигане на представителство на жените в мироопазващите сили до 2028 г. варират от 15 до 35 процента, включително като военни и полицейски служители, каза Гутериш.", "date": "2019.04.12", "title": "Германия създава световна мрежа от жени миротворци"}
{"url": "https://www.24chasa.bg/novini/article/7398094", "text": "МВР и ИНТЕРПОЛ дадоха висока оценка на сътрудничеството между ИНТЕРПОЛ и българските правоприлагащи органи в Лион, Франция, съобщиха от Вътрешното ни министерство. Министър Младен Маринов и главният секретар на МВР Ивайло Иванов осъществиха работно посещение в централата на Международната организация на криминалните полиции –(ИНТЕРПОЛ). На срещата бе изтъкната ключовата роля на организацията в областта на сигурността в световен мащаб и бе изразена готовността за продължаване на активното участие на България в отделните проекти и инициативи на ИНТЕРПОЛ. На проведената среща с генералния секретар на  На българската делегация бяха представени базите данни на ИНТЕРПОЛ и тяхното използване от българските правоприлагащи органи, както и дейността на дирекция „Управление на криминалистични и полицейски данни“, дирекция „Организирана престъпност и нововъзникващи форми“ и дирекция „Контратероризъм“. В края на посещението министър Маринов отправи покана към генералния секретар на международната организация Юрген Щок да посети България в удобно за него време, с цел съвместно отбелязване на 30-та годишнина от възстановяването на членството на България в ИНТЕРПОЛ.", "date": "2019.04.12", "title": "България активно участва в проекти и инициативи на ИНТЕРПОЛ (Снимки)"}
{"url": "https://www.24chasa.bg/novini/article/7398114", "text": "Полицията издирва авторите на свастиките, с които е изрисуван с червена боя миналата нощ паметника на Съветската армия в центъра на Стара Загора. Това съобщават от пресцентъра на Апелативната прокуратура в Пловдив. Паметникът, който се намира в парк \"Пети октомври\", в центъра на града. Районна прокуратура - Стара Загора е образувала досъдебно производство за извършено престъпление по чл.216 ал.1 от Наказателния кодекс. Към момента се проверяват всички версии и се извършват неотложните процесуално-следствени действия, предаде БТА. ", "date": "2019.04.12", "title": "Полицията издирва авторите на свастиките, с които е изрисуван паметника на Съветската армия в Стара Загора"}
{"url": "https://www.24chasa.bg/novini/article/7398120", "text": "Моторист загина на международния булевард \"България\" в Русе. Това съобщи регионалният говорител на МВР, цитиран от БТА. Сигналът е подаден в 16,21 часа. Произшествието е възникнало в района на моста, под който минава един от възловите булеварди в града - \"Христо Ботев\". На място са пристигнали екипи на полицията и на Спешна помощ. Те само са констатирали смъртта на младия моторист, чието тяло е открито на бул. \"Христо Ботев\". Движението в участъка е затруднено. Тепърва ще се установяват причините за инцидента.", "date": "2019.04.12", "title": "Моторист загина на булевард в Русе"}
{"url": "https://www.24chasa.bg/novini/article/7398158", "text": "Алпинистите, които щурмуват Еверест и получат позив да се облекчат, ще могат да го сторят в еко тоалетни, които ще бъдат монтирани на 7028 метра височина, съобщава Франс прес, цитирана от БТА. Акцията ще бъде предприета в китайската част на най-високата планина в света /8848 метра/. Мярката се налага поради засиленото човешко присъствие по склоновете на Еверест, което ги замърсява с отпадъци, газови бутилки, палатки и екскременти. По време на сезона на изкачванията, който стартира през пролетта, китайска компания ще инсталира на най-високия базов лагер в Тибет екологични временни тоалетни, които ще бъдат премахнати в края на сезона. По този начин по-лесно ще се събират и извозват човешките отпадъци, оставяни от катерачите. Те ще се предоставят на китайските фермери в долините, които ще ги използват за наторяване.", "date": "2019.04.12", "title": "Монтират еко тоалетни на Еверест на 7028 м надморска височина"}
{"url": "https://www.24chasa.bg/novini/article/7398160", "text": "Осем сирийски граждани, заподозрени за връзки с терористичната групировка ДАЕШ /арабски акроним на \"Ислямска държава\"/, са задържани при операция в град Мерсин /Южна Турция/, съобщава в.\"Миллиет\", цитирана от БТА.  Операцията е предприета в рамките на разследване на главната прокуратура в Мерсин за разкриване и предотвратяване на действия на предполагаеми членове на терористичната организация. Задържаните при операцията лица са събирали разузнавателна информация за \"Ислямска държава\" и са участвали в акции на терористичната групировка. При обиски в жилищата на заподозрените са конфискувани дигитални материали.", "date": "2019.04.12", "title": "8 души, заподозрени за връзки с \"Ислямска държава\", са задържани в Южна Турция"}
{"url": "https://www.24chasa.bg/novini/article/7398184", "text": "„България има шанс да привлече новата Европейска агенция по труда, като предложи седалище в София. Така у нас ще има европейска структура с бюджет от 52 млн. евро годишно и 150 работни места. Работа на правителството е да представи кандидатурата ни подобаващо, за разлика от предния път с Европейската агенция по лекарствата. Другата седмица в Страсбург ще се гласува регламентът за създаване на Агенцията, кандидатури се подават до 6 май, а финалното гласуване в Съвета ще се проведе на 13 юни в Люксембург. Кипър, Латвия и Словакия вече работят по въпроса. Би било жалко, да пропуснем и тази възможност. Още повече, че България има традиции в социалната политика и законодателство, а като най-бедната страна-членка на ЕС въпросът за трудовите права стои с особена важност. Ето защо, настоятелно призовавам българското правителство да подходи сериозно и да кандидатства за седалище на тази нова европейска агенция – не само чрез издържани документи, но и със сериозна дипломатическа офанзива за осигуряване на подкрепа от останалите държави-членки“, това заяви българският евродепутат Сергей Станишев. „Тази седмица, в неформални разговори с леви премиери аз вече поставих въпроса седалището на новия Европейски орган по въпросите на трудовия пазар (European Labour Authority, ELA) да бъде в България. Създаването на посочената агенция беше един от основните елементи на извоювания от социалистите Европейски стълб на социалните права. Тя ще има за задача да осигурява справедлива мобилност в рамките на единния пазар, т.е. да се бори със злоупотребите и да организира съвместен контрол, да следи за безопасните и здравословни условия на труд и да противодейства на нерегламентирания труд“, коментира президентът на ПЕС. Този въпрос е важен за ЕС. Над 16 милиона европейци живеят и работят в държава-членка, различна от тази, на която са граждани. Това е двойно повече, отколкото преди 10 години. Всеки ден 1,7 милиона европейци пътуват до работни места, намиращи се в друга държава-членка. Важно е и за хилядите българи, които всяка година заминават за друга страна-членка на ЕС като сезонни работници, например. „Всички сме чували за крещящи случаи на злоупотреби, ниско заплащане, унизителни условия на труд и настаняване, изземване на паспорти и т.н. Тази нова агенция ще координира усилията на европейско ниво, за да се сложи край на такива практики сред работодателите, а държавите да прилагат по-стриктно европейското трудово законодателство“. В момента тече процедурата за избор на седалище на тази нова европейска агенция. България е сред петте страни, където все още няма европейска институция или агенция, след предишния неуспешен опит за новото седалище на Европейската агенция по лекарствата. Тогава страната ни представи кандидатурата си в едва четири страници - подобен несериозен подход рязко контрастира със 70-те страници кандидатура на Холандия, с подробни анализи и разчети. В крайна сметка Амстердам спечели гласуването в Съвета.", "date": "2019.04.12", "title": "Станишев: България има възможност да привлече новата Европейска агенция по труда, с бюджет от 52 млн. евро годишно и 150 души персонал"}
