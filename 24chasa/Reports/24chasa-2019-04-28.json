{"url": "https://www.24chasa.bg/novini/article/7425359", "text": "Петима, сред които и една жена, са задържани за 24 часа  , предаде  Десетки полицаи и жандармеристи блокираха ромската махала в града, след като група мъже атакуваха с камъни полицейски автомобил и счупиха прозореца му. Поводът – патрулът бил изпратен по сигнал на адрес заради побой между ромски фамилии. Скандалът възникнал заради прекалено шумно празнуване.", "date": "2019.04.28", "title": "Петима арестувани след напрежението в Куклен"}
{"url": "https://www.24chasa.bg/novini/article/7425152", "text": "Утре е последният почивен ден за Великден. И въпреки, че много хора са слели дните си с празниците в началото на май, от пътната агенция са готови със специални мерки за облекчаване на трафика. Камионите отново ще бъдат спрени от 14 до 20 часа вечерта, предаде  На много места движението се затруднява от ремонтите. На магистрала „Тракия” те са на виадуктите на 13-ти, 15-ти и 20-ти километър. На магистрала „Хемус” също се извършва реконструкция на няколко съоръжения. началото на великденските празници се оказа изнервящо за мнозина. причината – ремонтите, които заради своята спешност нямало как да бъдат отлагани. „Както на това съоръжение, така и на останалите на „Тракия” и „Хемус” се извършват ремонти, които са абсолютно необходими, част от тях са тежки ремонти – по долно, по горно строене, подмяна на настилка, ремонти, които не се извършвани дълги години”, обясни инж. Иван Василев от АПИ. От 10 часа тази сутрин до 10 във вторник на „Тракия” и „Хемус”, ще има по две ленти за всички прибиращи се към софия, дори в отсечките с ремонти. От пътната агенция обясняват, че работата по основните пътища ще продължи поне още два месеца. но през летния сезон пътуването по магистралите ще бъде по-лесно. „Правим всичко възможно, там където технологията позволява и да не се наруши качеството, преди активния летен сезон да освободим тези съоръжения”, обясни инж. Василев. Междувременно, шофьорите трябва да внимават и с контрола за винетките. Само за един ден, един екип спира между 150 и 200 автомобила. От въвеждането на електронните винетки, проверяващите са наложили глоби и такси на неизрядните шофьори на стойност 570 000 лева.", "date": "2019.04.28", "title": "Ремонтите на мостове по \"Тракия\" и \"Хемус\" - до края на юни"}
{"url": "https://www.24chasa.bg/novini/article/7425211", "text": "Десетки хиляди жители на Хонконг протестираха срещу законопроект, който би разрешил екстрадиции към континентален Китай, предадоха Франс прес и ДПА. Протестите са едни от най-големите, организирани в Хонконг през последните няколко години. По данни на полицията в тях са се включили 22 000 души. Организаторите очакваха, че в шествието може да участват до 200 хиляди. Много от участниците носеха жълти чадъри - символ на продемократичните протести от 2014 година, предаде БТА. В сряда бяха произнесени присъди срещу осем лидери на продемократичните протести от 2014 г., четирима от които получиха ефективни присъди. Други трима получиха условни присъди, а един беше осъден на общественополезен труд. По силата на принципа \"една страна, две системи\", Хонконг има различна правна система от тази в континентален Китай. Новият законопроект, внесен в хонконгския местен парламент, обаче би позволил на местното правителство да екстрадира издирвани лица към континентален Китай. Местните власти казват, че законът няма да се прилага при леки случаи, но протестиращи и критици се опасяват, че Пекин може да намери пролуки в закона, позволяващи му да екстрадира в континентален Китай политически критици.", "date": "2019.04.28", "title": "Десетки хиляди протестираха в Хонконг срещу законопроект за екстрадиране към Китай"}
{"url": "https://www.24chasa.bg/novini/article/7425236", "text": "Испанските социалисти получават най-много гласове на извънредните парламентарни избори в страната, но не могат да постигнат мнозинство, според анкета, публикувана след приключването на вота, съобщиха Ройтерс и ТАСС. Анкета е извършена от института ГАД 3 за Испанското радио и телевизия преди днешното гласуване, между 22 и 27 април, предаде БТА. Испанската социалистическа работническа партия може да получи от 116 до 121 места в 350-членния Конгрес на депутатите /долната камара на парламента/. Традиционният съперник на социалистите - консервативната Народна партия, може да разчита на 69-73 мандата. Десноцентристката \"Сиудаданос\" (\"Гражданите\") може да получи 48-49 места, крайнолявата \"Унидос подемос\" (\"Заедно можем\") - 42-45 места, а крайнодясната \"Вокс\" - 36-38 места.", "date": "2019.04.28", "title": "Анкета: Социалистите водят на изборите в Испания, но не постигат мнозинство"}
{"url": "https://www.24chasa.bg/novini/article/7425277", "text": "Самолети кацащи на лондонското летища Гетуик, са пренасочени към летище Станстед заради информации за поява на дрон, предаде ТАСС. Става дума за полети от Барселона, Амстедам и Ираклион. Още един полет от Берлин е пренасочен към летище Саутенд за дозареждане с гориво. Британски медии съобщават, че малко преди кацането на Гетуик, пилотите на един от самолетите са съобщили на пътниците, че в „непосредствена близост“ е забелязан дрон, предаде  През декември миналата година летище Гетуик прекрати работа за няколко дни, във връзка с появата на два дрона над пистата. За една година летище Гетуик, което е разположено на 46 км от Лондон, обслужва повече от 45 милиона пътници.", "date": "2019.04.28", "title": "Лондонското летище Гетуик пренасочи полети заради поява на дрон"}
{"url": "https://www.24chasa.bg/novini/article/7425328", "text": "Най-малко 17 души са загинали, а девет други се водят за безследно изчезнали след дни на проливни валежи и свлачища на индонезийския остров Суматра, съобщи Франс прес. 12 000 души са евакуирани, а стотици сгради, мостове и пътища са повредени в резултат на лошото време, което засегна девет области на острова. Пълният размер на бедствието все още не е ясен, тъй като много райони остават откъснати, предаде  Властите създадоха обществени кухни и временни убежища за около 13 000 души, засегнати от наводнението, а спасителните екипи продължават да се опитват да достигнат най-тежко засегнатите места с гумени лодки. Свлачищата и наводненията са обичайни за Индонезия, особено по време на сезона на мусоните, между октомври и април. Миналата седмица наводнение в столицата Джакарта уби двама души и доведе до евакуацията на повече от 2000.", "date": "2019.04.28", "title": "Най-малко 17 загинаха при наводнения и свлачища в Индонезия"}
{"url": "https://www.24chasa.bg/novini/article/7425095", "text": "Брекзит е дал възможност на войнствената ирландска националистическа групировка, която призна, че е причинила смъртта на журналистката Лайра Маккий, да продължи кампанията си срещу британското управление в Северна Ирландия, съобщи в. \"Сънди таймс\" като се позова на нейни лидери, предаде Ройтерс. \"Нова ИРА\" - една от малкото групировки, които се противопоставят на мирното споразумение за Северна Ирландия от 1988 г., каза, че неин член е застрелял миналата седмица 29-годишната журналистка в Лондондери, след като открил огън по полицаи при безредици, които Маккий наблюдавала. Убийството й беше предшествано от взрив на кола бомба в Лондондери през януари. За него полицията също обвини \"Нова ИРА\". Смъртта на Маккий породи страхове, че малки маргинализирани войнствени групи се възползват от политическия вакуум в британската провинция и от напрежението, предизвикано от решението на Великобритания да напусне Европейския съюз, предаде БТА. \"Брекзит накара ИРА да се пренасочи и подчерта доколко Ирландия остава разделена. Би било нехайство от наша страна да не се възползваме\", цитира \"Сънди таймс\" член на \"Нова ИРА\". Вестникът разкрива, че подготовката на интервюто с члена на \"Нова ИРА\" е отнела месеци на дискретни контакти и тайни срещи с националисти и техни привърженици от двете страни на границата. Репортерът на изданието бил возен цял час на задната седалка на кола от мястото на уговорена среща, за да проведе интервюто. \"Нова ИРА\" е много по-малка от историческата Ирландската републиканска армия (ИРА), разпусната след мирното споразумение, сложило до голяма степен край на три десетилетия конфликт между главно протестантските привърженици на британското управление на провинцията и главно католическите застъпници на обединение с Ирландия. Групата е създадена през 2012 г. след сливане на три от четирите основни войнствени националистически групи. Оттогава тя пое отговорност за няколко нападения, между които две отделни убийства на двама надзиратели в затвори. Според \"Сънди таймс\", групата, която нарича себе си просто \"ИРА\", отказва да обсъжда числеността си или дали планира да засили нападенията с огнестрелно оръжие и бомби. \"Нашите въоръжени действия служат на една цел. Те са символични. Те са пропаганда. Те дават на света да разбере, че в Северна Ирландия има конфликт\", каза друг член на \"Нова ИРА\". \"Докато има британци в Ирландия и докато страната остава разделена, ще има и ИРА\", увери той.", "date": "2019.04.28", "title": "Членове на \"Нова ИРА\" пред \"Сънди таймс\": Брекзит ни даде възможност да се развием"}
{"url": "https://www.24chasa.bg/novini/article/7425097", "text": "Успех и за българския отбор от ученици на Менделеевската олимпиада по химия в Санкт Петербург. Златен медал за възпитаника на Националната природо-математическа гимназия Камен Петров, имаме и още два сребърни медала и почетна грамота, предаде  За нас може би изглежда трудно, но Камен Петров e щастлив. Любопитството и състезателният дух го водят към към победата, а между науката и него се получава химия още с първия успех от състезание. 23 теоритичини и 2 експериментални задачи са препятствието пред медалите в Санкт Петербург. България участва в Менделеевската олимпиада от 2004 г. Досега страната ни винаги е получавала отличия, но на Великден участниците се завърнаха с щастливата новина за най-високото сред тях.", "date": "2019.04.28", "title": "Български ученици спечелиха четири медала по химия в Санкт Петербург"}
{"url": "https://www.24chasa.bg/novini/article/7425105", "text": "Бившият американски сенатор Ричард Лугар, влиятелен външнополитически експерт и борец за ядрено разоръжаване, почина на 87 годишна възраст, съобщиха световните агенции. Лугар е починал в болница в щата Вирджиния, в резултат на усложнения след хронично заболяване, посочи базираната във Вашингтон неправителствена организация \"Център Лугар\", предаде БТА. Лугар е бил кмет на Индианаполис от 1968 до 1975 г., и сенатор от щата Индиана от 1977 до 2013 година. Той е известен със съавторството си на програмата \"Нън-Лугар\" /съвместно със сенатора Самюъл Нън/, в рамките на която САЩ оказаха помощ на страните от бившия СССР за ликвидиране на снетите от въоръжение ядрени и химически оръжия.", "date": "2019.04.28", "title": "Бившият американски сенатор Ричард Лугар\nпочина на 87 години в САЩ"}
{"url": "https://www.24chasa.bg/novini/article/7425143", "text": "Деветокласникът Иван Миронов от Павликени изработва български народни носии. Момчето прави потури, елеци и ризи с традиционни български шевици, предаде  „Идеята ми хрумна преди две години, когато намерих риза на село, тя беше в окаяно състояние – целият плат беше прогнил, но шевицата около яката и ръкавите се беше запазила”, сподели Иван. Момчето сподели, че всичко шие на ръка. Не използва шевна машина, защото с нея не може да се пресъздаде традиционната шевица.", "date": "2019.04.28", "title": "Деветокласник изработва сам народни носии"}
{"url": "https://www.24chasa.bg/novini/article/7425146", "text": "Министърът на вътрешните работи на либийското правителство на националното съгласие Фатхи Башага разкритикува подкрепата, която според него оказва Париж на маршал Халифа Хафтар, водещ военна офанзива срещу Триполи, предаде Франс прес. Войските на маршал Хафтар, които започнаха офанзивата на 4 април, се бият срещу проправителствените сили южно от Триполи. В боевете вече са загинали най-малко 278 души, над 1330 са ранени, а 38 900 бяха принудени да избягат от района на конфликта, по данни на ООН, предаде БТА. \"Франция е лидер в областта на демокрацията /.../ Тя изигра също важна роля в свалянето на бившия режим през 2011 г.\", подчерта Башага на пресконференция в Тунис днес. \"Всичко това обяснява нашата изненада от ролята на Франция в подкрепа на Хафтар и синовете му\", добави той. Министърът призова Франция \"да остане вярна на френските ценности и на демократичното си минало\". Няколко хиляди либийци протестираха през последните дни в Триполи срещу френското правителство и президента Еманюел Макрон, които според тях мълчаливо подкрепят военната операция на маршал Хафтар, припомня агенцията. Във вторник либийския премиер Файез Сарадж, признат от международната общност, в интервю за френския в. \"Либерасион\" обвини Франция в подкрепа за \"диктатора\" Хафтар. Париж от своя страна отхвърли \"напълно безпочвените\" обвинения на Триполи и потвърди подкрепата си за \"законното правителство на премиера Файед Сарадж и за посредничеството на ООН за политическо решаване на конфликта в Либия\". Според привържениците на правителството на националното съгласие маршал Хафтар, който открито е подкрепян от египетския президент Абдел Фатах ас Сиси и от саудитския крал Салман, иска да установи \"военна диктатура\" в Либия.", "date": "2019.04.28", "title": "Либийски министър обвинява Париж в подкрепа за Хафтар"}
{"url": "https://www.24chasa.bg/novini/article/7425051", "text": "Водно бедствие в Канада. Тежки наводнения са обхванали източната част на Канада, съобщава  . Засегната от придошлите води на река Отава заради проливните дъждове е и столицата на страната. Кметът на Монреал Валери Плант заяви, че ситуацията в града е „стабилна“, но призова жителите на мегаполиса да останат бдителни, тъй като променливото време може допълнително да усложни обстановката. В Отава нивото на водата се е повишило с половин метър над рекордните стойности, отчетени за последно през 2017 година. Преди две години наводненията, причинени от пролетното снеготопене причиниха щети за 171 милиона долара в провинциите Онтарио и Квебек. Пролетното снеготопене и произтичащите от него наводнения вече са засегнали близо 5000 жилищни постройки в Квебек. Евакуирани са и над 1000 души. Стихията все и една жертва – жена, чиято кола е била отнесена от придошлите води.", "date": "2019.04.28", "title": "Водно бедствие в Канада взе жертва"}
{"url": "https://www.24chasa.bg/novini/article/7425061", "text": "Силите на реда на Шри Ланка убиха или арестуваха повечето радикални ислямисти, свързани със самоубийствените атентати, извършени на католическия Великден, съобщи премиерът Ранил Викремесингхе, цитиран от Франс прес. Нападенията, при които загинаха 253 души, бяха извършени от малка, но добре организирана група, се казва в изявлението на премиера. \"Повечето от членовете й са арестувани. Някои са мъртви\", добави той. \"Сега сме готови да се върнем към нормалния живот\". Премиерът обяви също по-строги законови мерки срещу радикалните ислямисти, както и предстоящото експулсиране на чуждестранни религиозни учители с нередовни работни визи. \"Няколко чужденци работят като преподаватели в нашата страна без работни визи. След консултация с министерството по религиозните въпроси на мюсюлманите и вътрешното министерство решихме да ги експулсираме\", заяви той, без да уточнява броят или националността на засегнатите от тези мерки. След нападенията бяха арестувани около 100 души. Според властите в страната има около 140 поддръжници на \"Ислямска държава\".", "date": "2019.04.28", "title": "Повечето ислямисти, свързани с атентатите в Шри Ланка, бяха убити или арестувани"}
{"url": "https://www.24chasa.bg/novini/article/7425073", "text": "Президентът на САЩ Доналд Тръмп отново пропусна традиционната вечеря на кореспондентите в Белия дом и отиде на митинг в щата Уисконсин, предаде  Държавният глава похвали американският икономически растеж от 3,2 на сто, иронизира демократите, обяви 40 милиарда долара обещани инвестиции в Съединените щати на японски автогиганти и се зарече да издигне стената с Мексико. Доналд Тръмп пропусна годишната вечеря на Асоциацията на кореспондентите в Белия дом - традиция от 1980 година. Основен оратор на церемонията обикновено е комик, но сега бе избран историк. Рон Черноу отбеляза, че отношенията между президентите и пресата са неизбежно трудни, дори и при Джордж Вашингтон, но това не е довело до вендета. Единственият президент пропуснал вечерята е Роналд Рейгън през 1981 г., когато се възстановява след опит за покушение.", "date": "2019.04.28", "title": "Тръмп пропусна вечерята на кореспондентите в Белия дом"}
{"url": "https://www.24chasa.bg/novini/article/7425076", "text": "Засилено полицейско присъствие в град Куклен, край Пловдив, предаде  Днес следобед група пияни мъже нахлули в къщата на семейство с 4-ри деца. Причината била забележка от родителите към мъжете да намалят музиката, защото децата спят. На място веднага са изпратени патрули, но пияните мъже нападнали и тях. Една от полицейските коли е потрошена. Но напрежението е овладяно бързо.", "date": "2019.04.28", "title": "Пияни потрошиха патрулка в Куклен"}
{"url": "https://www.24chasa.bg/novini/article/7425083", "text": "Десет дни след като Индонезия произведе най-големите в света избори в рамките на един ден, над 270 души от изборната администрация са починали, повечето от свързани с преумора болести, причинени от дълги часове ръчно преброяване на милиони бюлетини, съобщи днес представител на властите, цитиран от Ройтерс. На 17 април за пръв път в страната с 260 милиона население имаше избори едновременно за президент, за национален двукамарен парламент и за регионални законодателни органи, за да бъдат намалени разходите, предаде БТА. Гласуването като цяло протече мирно при 80 процента избирателна активност на 193 милиона избиратели. Всеки от тях трябваше да перфорира до пет бюлетини в над 800 000 избирателни секции. Но произвеждането на гласуване в държава, която се простира на повече от 5000 километра от запад на изток, изискваше неимоверни усилия и се оказа смъртоносно за много служебни лица, които брояха ръчно подадените бюлетини. До снощи 272 членове на избирателни комисии бяха починали, повечето от претоварване, докато 1878 други са се разболели, каза Ариеф Прийо Сусанто - говорител на централната избирателна комисия. Министерството на здравеопазването изпрати на 23 април циркулярно писмо, в което настоя лечебните заведения да осигуряват най-добрата медицинска помощ за болните служители, а министерството на финансите работи за компенсиране на семействата на починалите, добави говорителят. Централната избирателна комисия беше остро критикувана заради нарастващите смъртни случаи. \"ЦИК не е благоразумна при управление на натовареността на персонала\", каза Ахмад Музани - зам.-ръководител на предизборния щаб на опозиционния кандидат за президент Прабово Субианто, съобщи новинарският сайт Kumparan.com. И Прабово, и досегашният президент Джоко Видодо заявиха, че са победили, макар че частично преброяване показа, че Видодо печели с 9-10 процента преднина. ЦИК ще приключи преброяването и ще обяви победителите на президентските и парламентарните избори на 22 май. В изборите участваха общо близо 240 000 кандидати, които се бореха за 20 000 места, предаде ТАСС.", "date": "2019.04.28", "title": "Над 270 членове на избирателни комисии\nпочинаха от преумора в Индонезия"}
{"url": "https://www.24chasa.bg/novini/article/7424861", "text": "Централните китайски митници в Чанша заловиха неотдавна над 1000 живи мравки в пощенска пратка от Великобритания, предаде  Екзотичните мравки-жътвари са били запечатани в колби заедно с храна и вероятно са щели да бъдат домашни любимци. Сред тях имало 37 черно-червени мравки царици с дължина около 1,4 см и голям брой работнички и яйца. Този тим мравки в последно време печели популярност в Китай като домашни любимци, заради своята грациозност, бързо размножаване и лесно отглеждане. Внасянето на живи насекоми по пощата в Китай е забранено, както и вноса на нетипични за страната видове, които могат да създадат заплаха за екоситемата на страната. Бумът в електронната търговия в Китай доведе до мания за екзотични животни като змии, насекоми и гущери, както и до повече опити за незаконното им вкарване в страната.", "date": "2019.04.28", "title": "В Китай заловиха екзотични мравки в пощенска пратка"}
{"url": "https://www.24chasa.bg/novini/article/7424905", "text": "Платното \"Спасителят на света\" на Леонардо да Винчи бе продадено за 450 милиона долара на търг на \"Кристис\" в Ню Йорк през 2017 г., но оттогава не се е появявало на публично място, а в четвъртък Франция и Италия ще отбележат 500-годишнината от смъртта на гениалния ренесансов художник, предаде Франс прес. Няколко месеца преди планираната за тази есен голяма ретроспектива на творчеството на Да Винчи в Лувъра, местонахождението на картината с размери 65 м на 45 см, изобразяваща Христос, който излиза от мрака, за да благослови света с едната си ръка, докато с другата държи прозрачен глобус, остава загадка, предаде БТА. Лувърът се надява творбата да му бъде предоставена за тази изложба. \"Поискахме от властите в Абу Даби да ни предоставят под наем картината, но досега нямаме отговор\", се казва в комюнике на парижкия музей. Изразени бяха съмнения в автентичността на картината, а официално все още не е оповестено кой е нейният купувач. Според \"Уолстрийт джърнъл\", картината \"Спасителят на света\" е купена от саудитския принц Бадер бин Абдула, който го направил от името на престолонаследника на Саудитския Арабия принц Мохамед бин Салман. Той обаче нито е потвърдил, нито е оборил тази вест. Според базата данни на специализираната компания \"Артпрайс\", теолози от университета Ал Азхар в Кайро посъветвали Мохамед бин Салман да не се появява публично заедно с картината. Причината за това е, че Исус е смятан за пророк, а картината го представя като спасител на света, т.е. като Бог и следователно в съответствие с исляма подобно изобразяване е недопустимо. Други източници също потвърдиха това мнение. Картината \"Спасителят на света\" е планирано да бъде изложена през септември в Лувъра в Абу Даби. От музея в ОАЕ обаче за всеобща изненада оповестиха, че излагането й се отлага.", "date": "2019.04.28", "title": "Къде изчезна картината \"Спасителят на света\" на Леонардо да Винчи?"}
{"url": "https://www.24chasa.bg/novini/article/7424916", "text": "Германският канцлер Ангела Меркел и президентът на Франция Еманюел Макрон ще бъдат домакини на среща в Берлин на представители на Западните Балкани и Европейския съюз, съобщават сръбските агенции. Официален повод за срещата е \"неформална размяна на идеи\", като целта й е укрепване на сътрудничеството в региона, предаде БТА. Една от основните теми ще бъде диалогът между Сърбия и Косово за нормализиране на отношенията между двете страни. От страна на Сърбия в срещата ще участват президентът Александър Вучич и премиерът Ана Бърнабич, а от Косово са поканени президентът и министър-председателят на страната Хашим Тачи и Рамуш Харадинай. Сръбският президент Александър Вучич и премиерът Ана Бърнабич нямат големи очаквания от срещата в Берлин. И двамата заявиха в отделни интервюта, че Сърбия е готова да продължи диалога с Прищина веднага щом косовските власти отменят въведените мита от 100 процента. Вучич каза, че не е оптимист и изрази очакване, че ще се постави \"начало на търсене на нов формат, целта на който е пълна независимост на Косово, без Белград да получи нещо\". Белградските медии от дни прогнозират, че в Берлин Сърбия ще получи ултиматуми и планове, които да бъде принудена да приеме. Президентът на Косово Хашим Тачи очаква Меркел да се опита да убеди Вучич да признае независимостта на Косово, както и Босна и Херцеговина и петте членки на ЕС, които още не са я признали. Същевременно той заяви в интервю за косовска телевизия, че Косово няма да приеме \"някакъв тип двоен суверенитет или модела на двете Германии, на Република Сръбска или каквато и да е автономия\". Премиерът Харадинай на свой ред заяви за косовските медии, че Косово ще иска военни репарации от Сърбия. \"Не мисля, че това ще бъде решено в Берлин, тъй като Косово има държавна делегация, отговаряща за диалога с Белград, и платформа за тези преговори. Но все пак можем да представим свои становища на срещата\". Той добави, че срещата в Берлин е важна, но не смята, че на нея ще бъде постигнат някакъв успех, тъй като това не е двустранна среща. Харадинай отново потвърди позицията си за признаване на Косово в сегашните му граници, и \"без приказки за разграничаване или размяна на територии\". Германски медии също пишат, че в Берлин всъщност ще бъде погребана идеята да промяна на границите по етнически принцип и се очаква Германия да предложи специален статут за северно Косово. Прищинският вестник \"Коха\" пише, че според негови източници ще бъдат потвърдени \"червените линии\" в преговорите и фокусът на срещата ще бъде върху деблокирането на диалога между Прищина и Белград, както и на потвърждаването на принципите, върху които трябва да бъде постигнато споразумение в този диалог. Косовското опозиционно движение Самоопределение ще организира утре протест в Берлин под мотото \"Против пазарлъците на Тачи и Вучич\". Движението призова косовските изселници в Германия да се съберат утре вечер пред канцлерството в Берлин, пред сградата, в която се очаква Тачи и Вучич да се срещнат с Меркел и Макрон. На срещата са поканени да участват и премиерите на Албания Еди Рама, на Хърватия Андрей Пленкович, на Северна Македония Зоран Заев, на Словения Марян Шарец, президентът на Черна гора Мило Джуканович и председателят на Съвета на министрите на Босна и Херцеговина Денис Звиздич.", "date": "2019.04.28", "title": "Меркел и Макрон на среща в Берлин с лидерите от Западните Балкани"}
{"url": "https://www.24chasa.bg/novini/article/7424965", "text": "Избирателната активност в днешните предсрочни парламентарни избори в Испания е 41,4 процента в 14 ч. местно време (12 ч. по Гринуич) по данни на вътрешното министерство, предаде Ройтерс. По същото време на предишните избори през юни 2016 г. активността е била 36,9 процента. Гласуването продължава до 20 ч. местно време (18 ч. по Гринуич), предаде БТА. Избират се 350 депутати и 208 сенатори. Право на глас имат 37 милиона испанци. Премиерът Педро Санчес пусна гласа си и заяви, че иска изборите да доведат до парламентарно мнозинство, което може да извърши социални и политически реформи, предаде Асошиейтед прес. Лидерът на опозиционната дясна Народна партия Пабло Касадо също гласува и заяви пред репортери, че днешните избори са може би най-решаващите за Испания от години. Касадо изрази надежда, че резултатите ще доведат до съставяне на стабилно правителство.", "date": "2019.04.28", "title": "Избирателната активност в Испания е 41,4%, по-висока от тази на предишните избори"}
{"url": "https://www.24chasa.bg/novini/article/7424968", "text": "39-годишен мъж загина след като се блъсна в електрически стълб в село Есеница, съобщиха от ОДМРВ-Варна. Инцидентът е станал тази нощ около 22.50 часа, предаде  Мъжът е управлявал лек автомобил \"Фолксваген\", но загубил контрол над колата и се блъснал в електрически стълб. В резултат на това стълбът е паднал върху автомобила. Мъжът е настанен в болнично заведение с тежки травми и по-късно е починал.", "date": "2019.04.28", "title": "39-годишен загина при катастрофа във Варненско"}
{"url": "https://www.24chasa.bg/novini/article/7424863", "text": "Заемите в китайския сектор за недвижими имоти са отбелязали леко забавяне през първото тримесечие на фона на правителствените рестрикции за покупки в големите градове, сочат данни на централната банка от този петък, предаде  До края на миналия месец финансовите институции са отпуснали общо 40,52 трилиона юана (около 6,02 трилиона долара) на сектора на недвижимите имоти, което представлява увеличение от 18,7% на годишна база. Ръстът е бил 1,3 процентни пункта по-нисък от този в края на миналата година. Необслужваните кредити за индивидуални покупки са нараснали със 17,6% до 26,87 трилиона юана, което е с 0,2 процентни пункта по-малко от края на миналата година. Данните идват на фона на продължаващите мерки на правителството да пресече пазарните спекулации в големите градове. Местните власти въведоха или разшириха ограниченията за закупуване на жилища и увеличиха размера на първоначалната вноска.", "date": "2019.04.28", "title": "Жилищните заеми в Китай с леко забавяне за първото тримесечие"}
{"url": "https://www.24chasa.bg/novini/article/7424992", "text": "На четири езика - английски, църковнославянски, гръцки и румънски - се поздравиха българите за Великден в православната църква “Св. Варвара” в английския град Честър. Свещеникът там е англичанин, дяконът българин, а църквата е към Вселенската патриаршия.                                                                                                                                                                                                                                                                                                                       ", "date": "2019.04.28", "title": "На четири езика се поздравиха българите за Великден в английския град Честър (Снимки, видео)"}
{"url": "https://www.24chasa.bg/novini/article/7425025", "text": "Временно движението по път II-84 Разлог - Якоруда в района на с. Баня се осъществява двупосочно в една лента поради ПТП, съобщават от пресцентъра на Агенция \"Пътна инфраструктура\". Шофьорите да се движат с повишено внимание и да спазват указанията на Пътна полиция.                                                                                                                                                                                                                                                                                                                       ", "date": "2019.04.28", "title": "Катастрофа затруднява движението по пътя Разлог - Якоруда край Баня"}
{"url": "https://www.24chasa.bg/novini/article/7425023", "text": "Мнозинството жители на Шотландия биха подкрепили нейната независимост, ако настъпи Брекзит без споразумение, сочи публикувано във в. \"Сънди таймс\" допитване на социологическата агенция Панелбейс, цитирано от ТАСС. В момента 53 процента от шотландците подкрепят оставане на Шотландия в състава на Обединеното кралство, а 47 процента искат да го напуснат. Ако обаче настъпи Брекзит без споразумение, 52 процента подкрепят независимост на Шотландия, а 48 процента са против. Мнозинството анкетирани (59 процента) също така смятат суверенитета за предпочитане пред \"твърд\" Брекзит\". Анкетата е извършена между 18 и 24 април сред повече от 1000 души, предаде БТА. Тази седмица шотландският първи министър Никола Стърджън заяви, че до края на годината ще внесе в местния парламент законопроект за произвеждане на нов референдум за независимост до 2021 г. По думите й Шотландия сега има повече основания за независимост отпреди заради ситуацията около готвеното излизане на Великобритания от ЕС, срещу което се обявиха мнозинството шотландци на референдума за Брекзит през 2016 година.", "date": "2019.04.28", "title": "Повечето от шотландците биха подкрепили независимост при Брекзит без споразумение"}
{"url": "https://www.24chasa.bg/novini/article/7424867", "text": "Днес в Пекин бе открито Световното изложение за градинарство, в което участват 86 държави и 24 международни организации. Председателят Си Дзинпин нееднократно е представял концепцията на Китай за „зелено\" развитие и опазване на околната среда като национална стратегия, призовавал е за съвместно изграждане на красива планета и популяризиране на екологичната цивилизация, предаде  „Опазването на околната среда, справянето с климатичните промени и защитата на енергийната сигурност са общи задачи на всички страни. Китай ще продължи да изпълнява своите международни ангажименти, ще задълбочи сътрудничеството с останалите държави в утвърждаването на екологична култура, ще сподели своя опит и ще работи за създаване на красива планета\", се казва в писмото на Си Дзинпин до Международния форум за екологична култура, състоял се на 18 юли 2013 година в Гуейян. „Изграждането на екологична култура е изключително важно за бъдещето на човечеството. За целта страните трябва да работят съвместно, да отстояват твърдо концепцията за уважение към природата и да се стремят към зелено, нисковъглеродно, рециклиращо и устойчиво развитие\", заяви Си Дзинпин на 70-та Сесия на Общото събрание на ООН на 28 септември 2015 г. „Китайското правителство придава голямо значение на опазването на околната среда, стреми се към постигането на хармония между човек и природа и върви по пътя на „зеленото\" и устойчиво развитие. Пекин е готов да работи за реализиране на Програмата на ООН за устойчиво развитие до 2030 г. и да изгради заедно с останалите страни по-чист и по-красив свят\", се казва в писмото на Си Дзинпин до годишното съвещание Международния форум в Гуейян през 2018 г.", "date": "2019.04.28", "title": "В Пекин бе открито Световното изложение за градинарство"}
{"url": "https://www.24chasa.bg/novini/article/7425049", "text": "Германското вътрешно разузнаване изпитва все по-големи затруднения при наблюдението на десните екстремисти в страната, според публикуван днес доклад, предаде ДПА. Крайнодесните в Германия са станали по-слабо организирани, което затруднява наблюдението им, се посочва във вътрешен доклад на Федералната служба за защита на конституцията, цитиран от в. \"Велт ам зонтаг\". В същото време по-големите екстремистки групи, които по-рано привличаха потенциалните престъпници, вече нямат голямо влияние сред крайнодесните. Като основни играчи се очертават \"малки групи и индивиди без особено сложна организация\", се подчертава в документа. Радикализацията и общуването в момента се извършват предимно онлайн в социални мрежи и чатове, фактор, който прави наблюдението \"много по-трудоемко\" отпреди. Според цитирания от в. \"Велт ам зонтаг\" документ различни крайнодесни движения, някои от които не поддържат активни контакти с останалите, имат потенциал за извършване на терористични действия, предаде БТА. Докладът обаче показва също, че опитите за изработка на самоделни бомби и извършване на палежи и нападения с ножове са зле организирани, отбелязва ДПА.", "date": "2019.04.28", "title": "Доклад: Наблюдението над десните радикали в Германия става все по-трудно"}
{"url": "https://www.24chasa.bg/novini/article/7425093", "text": "Две жени и мъж пострадаха след  . Двете жени са на 50 и 70 г., а мъжът - на 50 г., и тримата са от София, предаде . Удариха се BMW с пазарджишка и Пежо със софийска регистрация, след удара първият автомобил е излетял от пътя. Мъжът е с контузии на раменен пояс и мишница, 50-годишната жена е с травма на главата, а втората, по-възрастната, е с фрактура на предмишницата. Няма опасност за живота им. И тримата са транспортирани до болницата в Разлог, катастрофата е станала заради отнето предимство.", "date": "2019.04.28", "title": "Две жени и мъж пострадаха при катастрофата на пътя Разлог - Якоруда"}
{"url": "https://www.24chasa.bg/novini/article/7424900", "text": "Великден празнува и българската общност в Чикаго, предаде  В Чикаго празничният декор е по-скоро коледен, отколкото великденски. Обилният снеговалеж вчера покри първите пролетни цветя и обърка усещането за празника. Но в полунощ, в двете български православни църкви – “Света София” и “Св. Иван Рилски Чудотворец“ – тези, които не се изплашиха от ниските температури и великденския сняг, се събраха, за да се поздравят радостно с “Христос Воскресе“, да чуят празничната литургия и да се помолят. Като Донка и Благовест, които от 11 години живеят в Чикаго, но са дошли тук от Петрич: \"Помолихме се за здраве, мир и благополучие. За всички хора, за нашето семейство, за повече добро, да си помагаме… Децата ни да бъдат по-щастливи. В мир да живеят… Към тях се присъединиха и още: \"Най-вече за здраве. Като има здраве, всичко има\". \"Повече любов между хората! Малко доброта. Да сме по-щастливи!\". \"За повече любов на всички тука и на фамилията\". \"Помолих се за семейството ми, за моите деца, за майка ми и за баща ми\". У дома заедно със светлинката от храма, ще отнесете и какво още? \"Аз просто искам да ви споделя, че ако имахме шанса, бихме си останали в България\". \"Знаете ли една мисъл на Махатма Ганди… Човек като създаде рая, в своя си дом и в своята си страна, може да го създаде навсякъде. Но е хубаво да го създаде там, на родното си място. Там е България, и народът ни е там. Хубаво е да сме там\".", "date": "2019.04.28", "title": "Българската общност в Чикаго празнува Великден при обилен снеговалеж"}
{"url": "https://www.24chasa.bg/novini/article/7424802", "text": "Около 14 процента от работещите в страните на Западните Балкани са в сектора туризъм. Миналата година регионът е бил посетен от над 12 милиона туристи, съобщиха от Регионалния съвет за сътрудничество на срещата на туристически агенции и тур оператори от региона в Белград, съобщи македонската Нова ТВ. Срещата бе организирана от Регионалния съвет за сътрудничество в рамките на проекта за развитие и промоция на туризма, финансиран от ЕС. Конкретна тема бяха двата нови културологически туристически маршрута на Западните Балкани, предава БТА. Първият е наречен \"Кръстопът на цивилизациите\" и обхваща местата на общо културно наследство от гръцкия, римския, византийския, османския и австроунгарския период. Вторият е наречен \"Път на монументалните паметници на Балканите\" и се основава на футуристичното изкуство и дизайн на паметниците, посветени на Втората световна война в целия регион. Във всеки от тези маршрути са включени около 40 дестинации. Крайната цел на проекта е подготовка и международна промоция на обща регионална оферта за културологичен и авантюристичен туризъм с цел увеличаване на броя на туристите и на приходите от този икономически отрасъл.", "date": "2019.04.28", "title": "Около 14% от работещите в страните на Западните Балкани са в сектора туризъм"}
{"url": "https://www.24chasa.bg/novini/article/7424859", "text": "Китайската промишлена и търговска банка (ICBC) получи разрешение да набере до 70 милиарда юана (около 10,4 милиарда долара) чрез продажба на преференциални акции, съобщиха от  Банковата и застрахователна регулаторна комисия одобри плана на банката да емитира над 700 милиона преференциални акции на местния пазар, се казва в съобщение на институцията до Шанхайската фондова борса. Последните данни сочат, че процентът на необслужваните кредити на ICBC е бил 1,52% в края на 2018 г., което представлява спад от 0,03% в сравнение с 2017 г. Преференциалните акции, наред с обикновените, са двата основни типа ценни книжа, които компаниите предлагат на инвеститори. Преференциалните акционери имат приоритетни права пред обикновените при разпределението на печалбата и остатъчните активи.", "date": "2019.04.28", "title": "Китайската промишлена и търговска банка получи разрешение да пусне на пазара преференциални акции за 70 млрд. юана"}
{"url": "https://www.24chasa.bg/novini/article/7422916", "text": "Малцина са българите, които знаят всички родни морски риби. Мнозина от тях дори лесно могат да се ужасят, ако хванат някоя от тях, още повече че има и отровни видове. Морската хиена е една от най-редките и страховити риби в Черно море, за щастие - неотровна. Тя е от семейство Спаридови и е разпространена в източния Атлантически океан: от Бискайския залив до Сиера Леоне, Канарските острови и Кабо Верде, в Средиземно и Черно море. Също я има и край бреговете на Южна Африка. Хиената не е дребна и може да стигне до 60 сантиметра дължина. Цветът ѝ е сребрист, с 10-12 вертикални тъмни ивици. Има овално силно сплеснато отстрани тяло. Устата е конична с издадени напред резци заради основната ѝ храна. По зъбите наподобява чернокопа и лефера Въпреки че е най-разпространеният представител на семейство Спаридови в Черно море, морската хиена е много рядка. Предпочита дълбоките води. Населява скалисти дъна с разнообразен релеф. Често намира убежище в каньони, пещери и дупки. Малките живеят в крайбрежните затворени басейни, често в смесена вода и лагуни, а възрастните понякога посещават зоната на прибоя. Почти невъзможно е морската хиена да бъде открита северно от Созопол. Морската хиена е една от най-трудните за прострелване риби, защото е суперпредпазлива. По-вероятно е да бъде изненадана от харпунджиите в някоя от дупките, в които се крие. Морската хиена се яде, но месото ѝ има тежък дъх и е мазно. Преди да бъде сварена или изпържена, рибата може да бъде провесена за опашката над огън, за да падне голяма част от мазнината. Тъжни са новините от бреговете на Бяло море тази пролет. Едрите риби още ги няма, а от брега се показват само дребни заргани. Някои нашенци продължават да упорстват за тази риба на торен червей, и то след като варненци са доказали, че няма нищо по-гнусно за заргана от тази стръв, макар и къпана с вода и топена в рибно масло. Все пак егейската заргана работи на бял червей, нещо, което не важи изобщо за Черно море, където най-добрата стръв си остава варненският езерен морски червей. Българите се притесняват от тлъстите кефали в мръсните канали около Неа Муданя, но не смеят да ги подгонят, за да не станат за смях на местните. На Бяло море в момента се гонят основно баракуди и някой и друг дребен лаврак, също на изкуствени примамки.   Във форумите има описания на безброй гръцки пристанища и буни, на които можеш да клечиш и на плувка за морски риби. Някои са стигнали до простия извод, че е най-добре да ловиш на парче от риба, на местната сардела или дори на парчета от пилешко месо или ивици от бекон. Тези, кито мятат на тежко, правят линия като за улов на бяла риба по нашите язовири, използвайки проходно тежко олово. Подобни са резултатите на Халкидики, Фанари, Порто Лагос, Созополи. Понеже по Великден е задължително отново да стане дума за риболов в Гърция и Турция, да видим какво става южно от нас. Април по традиция е времето за големи успехи в морския рибилов в Бяло море. Тази година обаче резултатите са жалки. Студената пролет явно оказва влияние не само в Черно море, а и оттатък проливите. Малко по-добри са нещата на Адриатика. Варненци в последно време атакуват пристанището на Игуменица и са доволни от улова на маниакалния за тях лефер. По принцип такива успехи се пазят в тайна, но стана ясно, че на самия пристан, на 50-60 метра и на изкуствени примамки се закачат риби, които понякога надхвърлят 5 килограма. “Пътят до Игуменица е 1100 км с кола. Спането е максимум 15 евро на легло. В момента в магазините цените, кажи-речи, са като нашите, но храната е доста по-вкусна. Трима души за 50-60 евро могат да препият и преядат. В таверните пък дори можеш да си носиш пиене”, обяснява Валери Вълчев.   Наблюденията му сочат, че на игумениците леферите отиват най-много на воблери като “Дуо” и “Халука” с размери 145 и 175 мм. “Слагаме плетено влакно 1,2 или 1,5 по японския стандарт, което издържа до 11 кг. За мен в такива случаи подходяща е макара от типа “Дайва балистик”. Пръчките за замятане трябва да са от здрав карбон и да са с дължина от 2,70 до 2,90 м. Качествените въдици от този тип са карбонови и струват около 200 лв.” “В края на април идват по-големите лефери над 5 кила, досега хващахме по 1-2 килограма. Може да се хвърля и по-наблизо от 40-50 метра, и пак да има успех. Най-големият кеф обаче е, че никой не те спира да отидеш с колата си на самия пристан”, добавя Вълчев. Валери от няколко години е решил да измести световните марки в изкуствените примамки и дори прави калъпи за силиконови риби и глави на джигове, които предлага на рибарите за собствено производство. Майсторът обяснява как може да се изработи с клещи всеки елемент от изкуствената примамка, как могат да се направят силиконови риби и предлага на желаещите от цяла България калъпи и бои за тях.", "date": "2019.04.28", "title": "Морската хиена е една от най-странните риби в Черно море"}
{"url": "https://www.24chasa.bg/novini/article/7424688", "text": "Планинските спасители с тежка нощна акция край Седемте рилски езера. Двама израелски туристи се изгубили заради лошото време. Те са открити измръзнали, но в момента вече са добре, предаде  . Акцията на спасителите от дупнишкия отряд е приключила в 4 ч тази сутрин.                                                                                                                                                                                                                                                                                                                       ", "date": "2019.04.28", "title": "Планински спасители помогнаха на израелски туристи край Рилските езера"}
{"url": "https://www.24chasa.bg/novini/article/7424684", "text": "Митрополит Гавриил отслужи празничното богослужение в катедралата \"Св. Св. Кирил и Методий\" в Ловеч, възвести Христовото Възкресение и благослови стотиците вярващи в най-големия храм в епархията. Владиката честити, по думите му, най-великия, най-сияйния, най-светозарния християнски празник и разказа как възкръснал Исус Христос се е явил пред Божията майка Света Богородица, на Света Мария Магдалена и пред Апостолите и как е била приета вестта за неговото възкръсване. \"Честитя ви този велик християнски всечовешки празник. Нека възкръсналият от мъртвите Господ да благослови нашата родина, нашия град, нашата епархия, да дарува на всички здраве, радост, мир, дълголетие и спасение\", пожела митрополит Гавриил, предаде БТА. Той раздаде на християните и от благодатния огън, донесен от Йерусалим, който те отнесоха в домовете си.", "date": "2019.04.28", "title": "Митрополит Гавриил: Нека възкръсналият от мъртвите Господ да благослови нашата родина"}
{"url": "https://www.24chasa.bg/novini/article/7424708", "text": "Германският консерватор Манфред Вебер, който е водещ кандидат за следващ председател на Европейската комисия, заяви, че Европа е континент, основаващ се на християнските ценности и заяви, че Турция не може да бъде членка на ЕС, предаде агенция Франс прес. \"Истината е, че няма перспектива за това\", каза Вебер в Мюнстер, на среща в рамките на кампанията си за изборите за Европейски парламент другия месец. Изборите за ЕП са избори за европейски обществен модел, за защита на европейския начин на живот, каза той. \"Искаме партньорство, приятелство, но ще трябва да сложим край на преговорите за присъединяване на Турция. Мисля, че Турция не може да бъде членка на ЕС\", заяви той, цитиран от БТА. Вебер се обяви и за по-голям ангажимент на силите на Фронтекс на външните граници на ЕС, за по-малко бюрокрация в Брюксел, за повече инвестиции в изследванията и за засилване на търговската политика. Европейският проект трябва да бъде \"защитен от националистите и егоистите\", каза още той. Европа е изправена пред исторически обрат в защитата на европейския начин на живот, добави Вебер. Припомняйки за неотдавнашния пожар в катедралата Нотр Дам в Париж Вебер каза, че е почувствал засегната и своята идентичност. Това не е само френсска катедрала, тя е символ на това, че ние, европейците се основаваме на общи ценности, каза Вебер.", "date": "2019.04.28", "title": "Манфред Вебер: Турция не може да бъде членка на Европейския съюз"}
{"url": "https://www.24chasa.bg/novini/article/7424692", "text": "Идва Възкресение и отново за Исус Христос се пише и говори много. По екраните излезе последният посветен на него филм “Синът Божи”. Нови книги претендират, че разкриват тайни за житието му и разказват “истинската му история”. Или доказват, че той никога не е съществувал. Но с тях трябва да се внимава, повечето са чиста спекулация, казва пред Си Ен Ен Джеймс Мартин, йезуитски свещеник, редактор на католическото списание “Америка” и автор на новоизлязлата книга “Земният живот на Исус”. Отец Джеймс и други американски богослови и учени са изследвали евангелията и исторически и археологически артефакти, за да докажат, че след 2000 години все още има неизвестни или малко познати факти за живота на Божия син. Свещеният Назарет невинаги е бил покрит с днешата слава. Почти всички съвременни археолози са единодушни, че по времето на Исус градчето е имало 200 до 400 жители. Селището не се споменава никъде в Стария завет или Талмуда, където са изредени десетки други съседни градове. В Новия завет градът дори е взет на подбив. В евангелието на Йоан мъж на име Натанаил чува, че месията е Исус от Назарет, и възкликва: “От Назарет може ли да излезе нещо добро?” Нескрито е презрението му към това затънтено западнало място. Късче от овехтял папирус, наречено “Евангелието на Христовата съпруга”, бе изследвано от специалисти, които наскоро обявиха, че мастилото и папирусът са древни, а не умел фалшификат. Парченцето с размери 4 на 8 см бе открито през 2012 г. от историчката от Харвард Карен Л. Кинг и вдигна шум в научните среди, които предположиха, че е подправено. Там се четат думите: “Исус им каза: Жена ми…”, а по-нататък “Тя е годна да бъде мой ученик”. Екип специалисти от Колумбийския, Харвардския и Масачузетския университет анализираха документа с най-съвременна техника и около Цветница публикуваха заключението, че ръкописът е от IV-VIII век. Той доказва, че според ранните християни Спасителя е имал съпруга. Това е парлив теоложки въпрос. Ако Исус е бог, не трябва ли да знае всичко? Наистина, Той е предрекъл своята смърт и възкресение. Но е имал човешко съзнание и следователно, за да знае нещата, е трябвало да ги научи. В Евангелието на Лука се казва: “А Исус напредваше в мъдрост, в ръст и в благоволение пред Бога и човеците”. А щом е напредвал в мъдростта, значи се е учил. Иначе как ще напредва в нещо, в което е съвършен? В Евангелието на Марко Исус отказва да лекува дъщерята на една гъркиня с думите: “Нека първо се нахранят децата, защото не е редно да се взема хлябът от децата и да се хвърля на кученцата.”   А тя отговаря: “Да, Господарю, но нали кученцата под трапезата ядат трохите, падащи от малките деца.” Исус омеква и изцелява дъщеря ѝ. Научил е, че въздействието му се разпростира и върху неевреите. Oт 12-годишен Исус е работил в Назарет като дърводелец. Когато проповядвал, насъбралите се викали: “Не е ли Той дърводелецът, Марииният син?” Думата, използвана за Христос на гръцки, обаче е тектон. Обичайният ѝ превод наистина е дърводелец. Но днес учените я тълкуват по-скоро като общ работник. Тектоните изработвали врати, маси, шкафове, плугове. Но зидали и каменни стени, помагали при строителството на къщи. Работата била тежка, влачели трупи и камъни отдалеч из Галилея. Исус не е дялкал замечтано парче дърво, когато му дойде вдъхновението, а почти две десетилетия, до 30-ата си година, е работил здраво, за което трябва яка физика. Евангелията често споменават, че Исус е усещал нужда да се оттегли от тълпите, дори от учениците си. И днес край Галилейското езеро, където Той е проповядвал, градчетата се редят едно след друго и почти се сливат. И е съвсем естествено, че екзалтираните тълпи са го “притискали”, както твърди Светото писание. Край Капернаум на брега на Галилейското езеро, където Той среща първите си ученици, има дупка в скалите, известна като пещерата Еремос. Значението на думата от гръцки е пусто, уединено място, оттам идва и еремит – отшелник, пустинник. В пещерата Исус е влизал сам, за да се моли. Дори и Божи син, той е усещал необходимост да се уедини и да разговаря с Баща си. В навечерието на гибелта му Исус плаче и се моли горещо в Гетсиманската градина. Той казва: “Отче, ако благоволиш, нека ме отмине тая чаша.” Това е искрена молба, отправена към баща. Той не иска да умре! За разлика от някои богослови, според които Исус е желаел смъртта и се е домогвал до нея, тази молитва говори, че тя всъщност го е ужасявала. “Душата ми е прескръбна до смърт. Тъжен съм, защото чувствам, че ще умра”, признава той. Но разбрал, че такава е волята на отца му, Божият син приема мъченическата си гибел на кръста. Рождената дата на Исус 25 декември се оспорва от историци и евангелисти. Според някои тя е през март, според други – през септември. Но Библията сочи точно времето на смъртта му на кръста. Матей пише, че това е станало в петък през Пасха. В епохата на Христос само два петъка по време на Пасха пасват на описанието му – през 30-ата и през 33-ата година сл. Хр. Според Евангелието на Йоан Исус е починал на 14-ия ден от еврейския месец нисан, което днес се изчислява като 3 април 33 година. Тази дата намира потвърждение и в аналите за управлението на император Тиберий и прокуратора на Юдея Пилат Понтийски. Времето на Христовата кончина има и друг ориентир – земетресение. Според Матей след смъртта му “земята се разтресе и скалите се разцепиха”. Учени са открили геоложки доказателства за трус в Израел между 26 и 36 г. Това може да обясни и “мрака, паднал над Йерусалим” след разпъването на кръста. Често прахоляк от силен земетръс помрачава небето. ", "date": "2019.04.28", "title": "7 неща, които не знаем за Христос"}
{"url": "https://www.24chasa.bg/novini/article/7424686", "text": "Израелски учени откриха изненадващ лек срещу страха от паяци - филмите за Спайдърмен, съобщи в. \"Мирър\". Достатъчно е човек да гледа супергероя само 7 секунди, за да намалеят симптомите на арахнофобия с 20 процента. Подобен е ефектът и на Антмен за боящите се от мравки, предава БТА. Учените от Ариелския университет и университета \"Бар-Илан\" са работили с 424 доброволци, като са им прожектирали откъси от \"Спайдърмен 2\" или \"Антмен\" според фобията им. Резултатите показват, че макар и страхът им от конкретното насекомо да намалял, това не се отразило на симптомите от общата им фобия от насекоми. Обяснението според специалистите е, че облекчението не се дължи на развлечението, а на излагането на паяци или мравки във филмите. Откритието може да помогне за по-ефективно лечение на арахнофобия.", "date": "2019.04.28", "title": "Филмите за Спайдърмен лекуват фобията от паяци"}
{"url": "https://www.24chasa.bg/novini/article/7424760", "text": "В полунощ звънът на камбаната на уникалната българска църква \"Свети Стефан\" на брега на Златния рог в Истанбул възвести Възкресението на Христос, най-светлия празник на православните християни по света. Желязната църква, в която за втора година след мащабната реставрация се състоя Велкиденска служба, буквално преливаше от хора. Специално от България с десетки автобуси бяха пристигнали стотици българи, за да участват в службата за Първото Възкресение. Тя бе изнесена от свещеници от Светия Синод на българската църква. Състоя се и ритуалното обикаляне със свещи около желязната църква. Общността на православните българи в Истанбул посрещнаха Първото Възкресение в българската църква \"Свети Йоан Рилски\" в българската Екзархия в квартала Шишли, където също бяха дошли много гости. Службата бе изнесена от българския свещеник отец Ангел Велков. По традиция се състоя ритуалното обикаляне със запалени свещи в двора на Екзархията в полунощ. Присъстващите се черкуваха, чукаха се с боядисани яйца, гощаваха се с козунаци. Днес по обяд в Желязната църква ще се извърши богослужението за т.нар. Второ Възкресение Христово. На слежбата ще бъде прочетено Евангелието на 12 езика, включително и на турски език. Десетки турски полицаи дежуреха снощи в Желязната църква и българската Екзархия и в районите наоколо, за да не допуснат инциденти, които да помрачат светлия християнски празник. По случай светлите Великденски празници в изложбената зала на Желязната църква \"Свети Стефан\" днес ще бъде открита фотоизложба от учениците на българското неделно училище \"Св.Св.Кирил и Методий\" в Истанбул, в която представят желязната църква \"Свети Стефан\". Изложбата се организира от Генералното консулство на Република България в Истанбул и Българското неделно училище със съдействието на Фондацията на българските православни църкви. По улиците на Истанбул тези дни на много места звучи българска реч, стотиците туристи от България се любуват на разцъфналите хиляди лалета в мегаполиса, посещават Екзархията, този най-български дом в мегаполиса, снимат се за спомен на площад Султанахмед, където е засаден цветен килим от 570 хиляди лалета, както и в парка Емиргян над Босфора, където са разцъфнали над три хиляди вида цветя.", "date": "2019.04.28", "title": "Стотици православни българи посрещнаха Великден в Истанбул"}
{"url": "https://www.24chasa.bg/novini/article/7424766", "text": "Международна група учени установи, че хора се заселили в югозападната част на Амазония и се заели със земеделие по-рано, отколкото се смяташе досега, съобщи Физ.орг. Археолози извършили разкопки на островите Исла дел Тесоро, Ла Шакра и Сан Пабло по време на сезонното затопляне на саваната в северната част на Боливия. Тъй като тези острови са възвишения и не минават под морското равнище, учените предположили, че древни хора са построили там временни селища през дългите дъждовни сезони, предава БТА. Били открити човешки скелети на определени места. Учените отбелязват, че това е характерно за развитите общества, а не за групите ловци и събирачи на плодове. Те обикновено оставяли телата на мъртвите там, където са умрели. Новите данни разкриват, че хора за пръв път се заселили в района преди повече от 10 000 години, в началото на холоцена. Досега най-древните доказателства, че хора са живели в югозападната част на Амазония, датираха отпреди 2500 години. Независимо че въпросните тленни останки са на ловци и събирачи на плодове, тези племена изчерпали местните ресурси и това ги принудило да преминат към заседнал начин на живот и да започнат да отглеждат растения, включително сладки картофи, маниока, фъстъци и люти чушки.", "date": "2019.04.28", "title": "Хора са се заселили в Амазония по-рано, отколкото се предполагаше досега"}
{"url": "https://www.24chasa.bg/novini/article/7424754", "text": "Къщи са започнали да се срутват в райони на Северен Мозамбик от значителни наводнения след циклона Кенет, съобщи ООН, цитирана от Асошиейтед прес. , а повредените къщи са хиляди, съобщи ДПА. Пет са жертвите в Мозамбик и три на Коморските острови. Говорител на Службата на ООН за координиране на хуманитарните дейности цитира спасителен екип, който работи в квартал на главния град в региона - Пемба, че на някои места водата стига до кръста на хората и продължава бързо да се покачва, посочват АП и ДПА. В съобщение в Туитър се посочва, че \"за съжаление очакваме опустошителни наводнения\", предава БТА. Циклонът Кенет връхлетя в началото на тази седмица Коморските острови, а в четвъртък и Мозамбик, само 6 седмици след циклона Идай, преминал през централните части на Мозамбик и убил над 600 души. Сега ветровете достигаха около 120 км/ч. Мозамбикското правителство призова местните жители незабавно да се преместят на по-високи места. През следващите няколко дни се очакват нови дъждове. Близо 700 000 души може да се окажат изложени на риск, изолирани и без храна, с повишаване на равнището на водата. В района на Пемба продължава да вали проливен дъжд, а електричеството е прекъснато. Въздушни снимки от вчера показаха няколко крайбрежни селища в най-северната провинция Кабо Делгадо, изравнени със земята от бурята.", "date": "2019.04.28", "title": "Нови наводнения се очакват в Мозамбик, на места водата вече стига до кръста на хората"}
{"url": "https://www.24chasa.bg/novini/article/7424783", "text": "Испанският премиер социалист Педро Санчес бе първият партиен лидер, който гласува на   в секция на мадридското предградие Посуело де Аларкон, предаде ДПА. Санчес свика предсрочните избори, след като партиите от автономната област Каталуния не подкрепиха проекта му за бюджет. След като гласува в 9.30 ч. местно време, той прикани и събралите се край секцията хора да гласуват, припомня БТА. Испанската социалистическа работническа партия (ИСРП) на Санчес е начело в анкетите, но вероятно няма да спечели абсолютно мнозинство в новия парламент. За да състави правителство, ще й е нужна подкрепата на партията \"Подемос\" и може би и на други партии, отбелязва ДПА.", "date": "2019.04.28", "title": "Педро Санчес бе първият партиен лидер, гласувал на парламентарните избори в Испания"}
{"url": "https://www.24chasa.bg/novini/article/7423153", "text": "В полунощ на 1 май Япония ще се сбогува с епохата хейсей и със сядането на Нарухито на трона ще навлезе в нов период – рейва. Името е известно от близо месец – на 1 април правителството тържествено нарече така ерата на новия император, след като баща му, 85-годишният Акихито, реши да се оттегли и стана първият абдикирал японски монарх от 200 години насам. Именуването на годините, през които управлява един микадо (старинната титла на императора), е древна традиция в Страната на изгряващото слънце. Казва се генго, има и символичен, и практически смисъл, влияе върху настроенията и нагласите на народа, отбелязва се на монети, календари, вестници и официални документи. Новата ера е не само календарна, говори и за типичните черти на времето си също както “викторианската епоха”, или “поколението на 60-те” за западния свят. В Япония например използват израза “децата хейсей”. Рейва има няколко значения, специалистите я разчитат като “прекрасна хармония”, “радостно съгласие и мир”, но и като “ред”, “закон” и “команда”. Затова и тълкуванията са различни. Изписва се с два китайски йероглифа, много от които се използват в комбинация с японската писменост. Китайското влияние върху японската култура е от векове. Сега за първи път думата се взема от японската, а не от китайската литература Тя е избрана от антологията Маниошу – японска поетична сбирка от VIII век, която възпява напъпилите сливови дръвчета след люта зима. “Новата епоха рейва въплъщава дългогодишната история на императорското семейство, стабилността на държавата и щастието на народа - обяви премиерът Шиндзо Абе. – Като красивите сливови цветове, възвестяващи пролетта, всеки японец може да отгледа своя цвят на надеждата за утрешния ден”, каза той. Но според коментатори фактът, че за първи път името е с японски произход и значи също “ред” и “заповед”, отразява шовинистичните нагласи на дясното правителство, което подкрепя национализма и засилването на военната мощ на Токио, пише “Ню Йорк таймс”. Макар че названието на епохата бележи управлението на монарха, той няма пръст в избора му. Определя го правителството по съвет на 9-има експерти по история, литература, китайски класически текстове и други специалисти. Техните личности по принцип остават скрити, но този път се разбра, че сред консултантите са нобелистът – изследовател на стволовите клетки, Шиния Яманака и писателката Марико Хаяши. Изборът е сложен и тайнствен За да се запази секретът на дискусиите, участниците в тях са задължени да изключат телефоните си и да останат затворени в кабинета на премиера до обявяването на името, което ще носи новата епоха. В миналото названията на ерите са се сменяли не само със всеки микадо, но и след важни исторически и обществени промени и природни катаклизми. Името на периода ансей на император Комей (1846 - 1867 г.) например е избрано след опустошителни бедствия и пожар в двореца. То означава “спокойно управление” и е било призвано да извести настъпването на нов мирен период. Имената на епохите имат и политически подтекст. Ерата шоуа на дядото на Нарухито – Хирохито (1926-1989), се превежда като “сияйна Япония” и обхваща времето на японския милитаризъм, когато имперските войски под знамето на изгряващото слънце воюват със съседите си. Затова периодът е известен и като шоуа национализъм. Парадоксално шоуа означава още “бляскав мир и хармония”, а страната се впуска в пагубни битки и търпи пълно поражение през Втората световна война. Щом новият властелин, 59-годишният Нарухито, стане 126-и император на най-старата действаща монархия в света, приключва ерата на баща му хейсей, превеждана като “повсеместен мир”. Акихито се хвали, че тя е преминала без войни и страната се е радвала на спокойствие и разбирателство. Но тази ера е белязана и с икономическа стагнация, спекулативен бум, гибелни земетресения, цунами, ядрени аварии, припомнят наблюдателите. Япония е уникална смесица между технологичен напредък и следвани с известен наивитет поверия, древни традиции, стари ритуали. Докато от “генго” лъха духът на шогуни, самураи и ронини, институциите и бизнесът очакват името на новата ера да създаде трудности с високите технологии, каквито компютрите преживяха с настъпването на 2000 година. “Майкрософт” предупреди, че за софтуера в страната, а и по света може да настъпят проблеми, защото отбелязването на всяка календарна година включва и името на епохата. Японците я изписват така върху документи - 2018 г. например бе хейсей 30, тоест 30 години от началото на тази ера. За да се избегнaт грешките и бъркотията, експерти препоръчаха името да е лесно за писане и четене, да е от два йероглифа и да не започва с X, С, Т или М – първите букви на предишните четири епохи – хейсей, шоуа, тайшо и мейджи. Но хората в страната по-малко се вълнуват от тази беда и повече от посланието, което носи новата епоха, която свързват с личната си съдба. 248-ият “генго” бе предшестван от масова еуфория, в молове, балнеокурорти, хотели и по квартали организираха кампании за предсказване на името, социалните медии преливаха от предположения. Един от популярните варианти бе анкю (траен мир), но по традиция се избират най-малко очакваните. При обявяването на новото име ликуващи тълпи се блъскаха за вестници и изписани с него сувенири, имаше ранени. Системата генго е въведена в Китай през 140 г. пр. Хр. и през 645 г. е заимствана от японския император Котоку. Някои японски властелини са я сменяли и насред управлението си след размирици, войни или природни бедствия, за да отбележат ново начало. В модерна Япония името на периодите се променя само с новия император, но идеята за поврат към по-добро все още е важна част от тази смяна. Когато седне на Трона на хризантемата, от император Нарухито се очаква да загърби периода на бедствия и финансови кризи и да сложи свежо начало с нови възможности за младите. Поне така се надяват много японци, тълкувайки името рейва. Страната ще се радва на световни изяви – през 2020 г. там предстоят летни олимпийски игри, а през 2025 г. – изложение “Експо” в Осака. Но други не си правят илюзии – според тях е неизбежно населението да продължи да застарява, раждаемостта да спада и да зейне още по-голяма пропаст между бедни и богати. ", "date": "2019.04.28", "title": "Нарухито сяда на трона в Япония с надежди за “прекрасна хармония”"}
{"url": "https://www.24chasa.bg/novini/article/7424785", "text": "В Белград и снощи, на Велика събота, се състоя поредният протест \"Един от пет милиона\" и на него бе казано, че събирането всяка събота е важно и борбата ще продължи до победа, предаде Танюг. Снощният протест имаше хуманитарен характер. Участниците бяха призовани да изпратят СМС-и за събиране на средства за лечение на човек, пострадал на работното си място. Актьорът Бранислав Лечич се обърна към участниците с думите да не се притесняват, че на празника са по-малко, отколкото на предишните протести, защото в бъдеще ще са все повече, предава БТА. По думите му протестите са израз на смелото решение на сръбските граждани да се противопоставят на властите, макар да нямат международна подкрепа нито от Изток, нито от Запад. Преди Лечич говори професор Ратко Божович, който смята, че на протестите са издигани прекалено амбициозни искания - да се смени цялата гарнитура на сегашната власт. Той каза, че би било отлично, ако бъдат изпълнени минимум искания, опозиционните лидери и участниците в протеста да бъдат равноправни граждани и изборите, когато бъдат свикани, да бъдат честни.", "date": "2019.04.28", "title": "Протест в Белград дори на Велика събота"}
{"url": "https://www.24chasa.bg/novini/article/7424786", "text": "Бащата и двама братя на заподозрения организатор на бомбените нападения в Шри Ланка на католическия Великден са били убити, когато силите за сигурност щурмували скривалището им преди два дни. Това съобщиха полицейски източници и роднини на атентаторите самоубийци, цитирани от Ройтерс. Зайни и Рилван Хашим и баща им Мохамед Хашим, заснети на разпространявано в социалните медии видео да призовават за тотална война срещу неверниците, са сред 15-те убити в петък при ожесточена престрелка с военните на източното крайбрежие на островната държава, съобщи полицията, цитирана от БТА. Нияз Шариф - зет на Захран Хашим, който е заподозреният ръководител на вълната от бомбени нападения, убили над 250 души в църкви и хотели в Шри Ланка, каза за Ройтерс, че на видеото са двамата братя и бащата на Захран. След бомбените нападения на католическия Великден в Шри Ланка бяха разположени близо 10 000 войници, за да извършват претърсвания и да преследват членове на две местни ислямистки групи, смятани за извършители на атаките.", "date": "2019.04.28", "title": "Убиха бащата и двама братя на организатора на атентатите в Шри Ланка"}
{"url": "https://www.24chasa.bg/novini/article/7424796", "text": "Четирима скиори от Германия загинаха в лавина в швейцарските Алпи, съобщи днес полицията в кантона Вале, цитирана от Ройтерс и БТА. Групата тръгнала в петък сутринта от планинска хижа към прохода Грюнхорнлюке. Властите започнаха издирване, когато четиримата не пристигнали до вечерта в крайната точка от маршрута си. Спасителните работи започнаха по сигнал на собственик на хотел, предаде ДПА. Телата са открити вчера следобед на 3110 метра надморска височина. Те все още не са идентифицирани от полицията. Четиримата са били затрупани в петък в селището Фишертал, но телата бяха открити вчера заради лошо време, предаде Франс прес. И четиримата планинари, които са починали преди идването на спасителите, са носели детекторни устройства за случай, че попаднат в лавина.", "date": "2019.04.28", "title": "Лавина в швейцарските Алпи уби четирима германски планинари"}
{"url": "https://www.24chasa.bg/novini/article/7424794", "text": "Оттеглянето от Договора за неразпространение на ядрените оръжия е една от \"многобройните възможности на Иран\", след като САЩ затегнаха санкциите срещу Техеран. Това заяви днес иранският първи дипломат Мохамад Джавад Зариф, цитиран от държавни медии, предаде Ройтерс. Вашингтон реши да не подновява освобождаването от американски санкции на купувачите на ирански петрол, в опит да сведе до нула жизненоважния за Иран петролен износ, припомня БТА. \"Ислямската република има множество възможности за избор и властите ги обмислят. Оттеглянето от Договора за неразпространение на ядрени оръжия е една от тях\", заявява Зариф, цитиран от държавната медия ИРИБ.", "date": "2019.04.28", "title": "Първият дипломат на Иран: Обмисляме оттегляне от договора за ядрените оръжия"}
{"url": "https://www.24chasa.bg/novini/article/7424798", "text": "Учени от Австралия и Индонезия установиха, че скоростта на ветровете над световния океан и височината на вълните му са се увеличили от 1985 г., съобщава сп. \"Сайънс\". По-високите показатели са особено забележими в Южния океан. Там височината на вълните е нараснала с 5 процента, а скоростта на вятъра - със 7 процента, предава БТА. Освен това специалистите регистрирали промени в южните части на Тихия и Атлантическия океан, както и в северната част на Атлантическия океан. В тези райони скоростта на вятъра се е увеличила с 1 секунда, а височината на вълните - с 1-2 сантиметра. Учените изследвали въпросните показатели с помощта на висотомери, радиометри, скатерометри и спътници. Наскоро специалисти от университета в Синсинати и Китайския университет по геонауки констатираха, че най-масовото измиране в историята е предизвикано от вулканични изригвания преди повече от 250 милиона години.", "date": "2019.04.28", "title": "Скоростта на вятъра над океаните и височината на вълните се увеличават"}
{"url": "https://www.24chasa.bg/novini/article/7424777", "text": "На Първия вселенски църковен събор през 325 г. в град Никея различия няма - приемат се догмите, каноните и \"Символът на Вярата\". Съборът решава и Възкресение Христово да се чества в неделния ден след пролетното равноденствие. Ако Великден по някаква причина не може да бъде в неделния ден след Пасха, той да бъде отслужван един месец по-късно. Правилото е просто, но кога настъпват пролетта и първото й пълнолуние? Проблемът идва от различията между лунния календар, с който си служат евреите, и Юлианският календар, отброяващ времето в Римската империя. По лунния годината започвала по различно време. Различно идвала и първа пролет, а на нея се отбелязвала и Пасха - най-големият за евреите празник. Но съборът постановява Възкресение Христово да се празнува винаги след еврейската Пасха и никога заедно с него. Защото не може Възкресението да е преди разпването. (Христос е разпънат на кръст на хълма Голгота в Ерусалим в петък, на 25 март 33 година. Било е по време на празника Пасха. В неделя на 27 март, точно в полунощ, е възкръснал.) Другата догма от Никея е, че равноденствието настъпва на 21 март. И ако първото пролетно пълнолуние по Юлианския календар изпреварело това по еврейския календар, когато се чества Пасха, Великден да е следващата неделя. Настанали доста бъркотии, докато гръцкият астроном Метон не намерил точните дати на пролетните пълнолуния за 19 години, които се повтарят циклично на същите дати. Цикличност има и при неделните дни след пълнолунието. В Юлианския календар има 28 комбинации от подредба на дните в месеците, т.е. на всеки 28 години календарът се повтаря. Пълният цикъл от дати кога трябва да е Великден, се получава, като се умножи 19х28. Това прави 532 години, в които е определено датата на празника да бъде винаги след Пасха. Никейският събор прилага пълната таблица за 532 години и тя се изпълнява и днес от свещениците. Нарича се Пасхалия. Но тя се нуждае от корекция, тъй като с вековете пролетното пълнолуние се е преместило и избързва с 4 дни. Юлианският календар също е неточен и натрупва разминавания от 13 дни. През 1592 г. папа Григорий XІІІ заменя Юлианския календар с Григорианския. Натрупаната грешка се коригира, като времето се измества с 10 дни напред. У нас това се прави на 1 април 1916 г., когато грешката е от 13 дни. При корекцията българите се събуждат от 1-и на 14 април. Григорий коригира и пасхалното пълнолуние по астрономическото. Православната църква е категорично против реформите. Това е причината да се разминават по дати източният и западният Великден. През 1968 г. p>Нашата православна църква приема Григорианския календар за датите на постоянните църковни празници, но за Възкресението се ръководи от догмите на Никейския събор. Пролетта, приведена по Григорианския календар, настъпва на 3 април, а пасхалното пълнолуние идва 4 дни след астрономическото. Ако православното пасхално пълнолуние настъпи след 2 април, а астрономическото се падне в дните от седмицата - неделя, понеделник или вторник, както е тази година, източният и западният Великден съвпадат. Ако източноправославното пълнолуние настъпи след 2 април и астрономическото пълнолуние се падне в дните от седмицата - сряда, четвъртък, петък или събота, западният Великден се празнува една седмица по-рано от православния.", "date": "2019.04.28", "title": "Три календара объркват общата дата за Великден"}
{"url": "https://www.24chasa.bg/novini/article/7424353", "text": "Няколко души бяха ранени, когато мъж откри огън в синагога в района на Сан Диего в Калифорния, предадоха световните агенции, цитирани от БТА.  Нападението е било извършено в синагогата Шабад в град Поуей, на 32 километра северно от Сан Диего. Един мъж е задържан за разпит във връзка със стрелбата, написа в Туитър шерифът на окръг Сан Диего - Бил Гор. Той не уточни колко са ранените. Според местни медии и според представител на местна болница ранените са 4. В синагогата е трябвало да има служба за Пасха. Единадесет души бяха убити преди шест месеца, на 27 октомври, в стрелба в синагога в Питсбърг в щата Пенсилвания.", "date": "2019.04.28", "title": "Мъж откри огън в синагога в Калифорния и има ранени"}
{"url": "https://www.24chasa.bg/novini/article/7424362", "text": "В полунощ Негово Светейшество Българският патриарх Неофит прочете евангелското четиво, което разказва за дивното и славно Христово възкресение, и възвести с поздрава: \"Христос Воскресе\" Пасхата Господня. В момента започна Златоустовата св. литургия, която ще приключи в ранните часове на Възкресение Христово. В утрешния ден патриарх Неофит ще възглави празничната пасхална вечерня в катедралния храм \"Св. Неделя\".", "date": "2019.04.28", "title": "Патриарх Неофит възвести Възкресение Христово (Снимки)"}
{"url": "https://www.24chasa.bg/novini/article/7424432", "text": "Един човек бе убит, а трима души бяха ранени  , предадоха световните агенции, като се позоваха на съобщение на местните власти. Нападението беше извършено в синагогата в град Поуей, северно от Сан Диего. Жертвата е жена. Сред ранените е равинът на синагогата. Той е бил прострелян в ръката, предава БТА. Заподозреният за стрелбата е задържан. Той е на 19 години и е идентифициран като бял жител на Сан Диего. Местните власти разказаха, че той е избягал от местопрестъплението с кола, а после подал сигнал в полицията за стрелбата и казал, че е замесен в нея. Полицията засякла колата му и той не оказал съпротива при задържането, предаде Асошиейтед прес. Мъжът е стрелял с автомат от типа АR-15, използван в много други стрелби в САЩ, отбелязва Франс прес. Властите разпитват около 100 души, които са били в синагогата по време на стрелбата. Експерти проучват постовете в социалните медии на задържания, предаде ДПА. Президентът на САЩ Доналд Тръмп изрази най-искрени съболезнования на близките на убитата жена и съпричастност към ранените. \"На този етап изглежда става дума за престъпление, мотивирано от омраза\", каза Тръмп и допълни каза, че е трудно да се възприеме случилото се. На 27 октомври миналата година при стрелба в синагога в Питсбърг във Филаделфия бяха убити 11 души.", "date": "2019.04.28", "title": "Един убит и трима ранени при стрелбата в синагога в Калифорния, задържаха бял мъж"}
{"url": "https://www.24chasa.bg/novini/article/7424452", "text": "Нека светлината на Христовото Възкресение се възцари в сърцата на всички нас, в богохранимите ни Свети обители, в Господните храмове и във всеки християнски дом - това послание отправи Русенският митрополит Наум по повод на Великден, предаде БТА. По думите му в деня на Възкресението заедно с цялата Божия църква ние тържествуваме. Нашата вяра, с която живеем и с която се спасяваме, е вяра не в някого от многото велики учители на човечеството, а вяра в самия Творец и Промислител на света и на всичко съществуващо - вяра в неговата безгранична и жертвена любов към творението. Любов и грижа за всекиго от нас, които той ни засвидетелства със своето въчовечаване, кръстни страдания и позорна смърт, превърнали се обаче в оръжието на нашето спасение. \"Нека тази наша вяра и надежда в бъдещото всеобщо възкресение бъдат във всеки от нас действен извор на добродетелен живот и отхвърляне на делата на мрака, на милосърдие и дейна любов към Бога и към ближния\", казва Наум. По думите му нека да имаме и ние радостта на светите мироносици и всеки наш ден да бъде огрян от светлината на Възкресението, за която с живота и с делата си да свидетелстваме и да бъдем нови Христови апостоли, свидетели и благовестници на Евангелието. \"Защото това изисква от нас днес Светата църква - това очаква от нас и днес възкръсналият от мъртвите Господ и спасител наш Иисус Христос. Божият мир и неговата любов и общението в Светия Дух да бъдат с всички нас\", пожела Наум.", "date": "2019.04.28", "title": "Митрополит Наум: Нека светлината на Христовото Възкресение се възцари в сърцата ни"}
{"url": "https://www.24chasa.bg/novini/article/7424454", "text": "Индексът на тържищните цени /ИТЦ/, който отразява цените на хранителните стоки, скочи през последните две седмици с 3.67 процента до 1.608 пункта, след като повече от месец беше почти без промяна, отчита Държавната комисия по стоковите борси и тържищата /ДКСБТ/. Базовото ниво на индекса е 1,000 от 2015 година. Доматите от внос поевтиняват тази седмица с 4.5 на сто, до 2,36 лева за килограм, а цената на краставиците от внос се качва с 10,3 на сто, до 1,82 лева за килограм. Картофите поскъпват с 5,7 на сто и се продават по 1,30 лева за килограм на едро. Морковите се търгуват по 1,18 лева за килограм. Зелето поскъпва с 4,7 процента до 1,57 лева за килограм. Зелената салата поевтинява на едро с 3,6 на сто до 0,54 лева за брой, предаде БТА. Ябълките поскъпват с 9,0 на сто до 0,90 лв./кг. Лимоните поскъпват с девет стотинки и се продават по 1,95 лева за килограм. Ягодите поскъпват 1,7 на сто до 3,65 лева за килограм. Кравето сирене поевтинява с 1,0 на сто и се търгува по 6,04 лв./кг, кашкавалът тип \"Витоша\" се купува по 10,10 лв./кг. Олиото поевтинява с 0,5 на сто и се продава по 1,90 лева за литър. Каймата поевтинява с 0,8 на сто и се търгува по 4,76 лева за килограм. Пакетче краве масло от 125 грама поскъпва с 2,2 на сто и се продава по 2,31 лева. Пилешкото замразено месо се продава по 3,80 лева за килограм на едро в края на седмицата. Захарта се търгува по 1,17 лв./кг, а брашното, тип \"500\", поскъпва с 1,1 на сто и се продава по 0,90 лева за килограм. В дните преди Великден яйцата се купуват на едро средно по 0,20 лева за брой.", "date": "2019.04.28", "title": "Доматите поевтиняват, картофите и зелето поскъпват"}
{"url": "https://www.24chasa.bg/novini/article/7424464", "text": "Строителен кран рухна в американския град Сиатъл и според говорител на местната противопожарна служба четирима души са загинали в инцидента, предаде Асошиейтед прес. Кранът е паднал на улица Мърсър близо до междущатски път номер пет. Повредени са една сграда и са смачкани шест коли. В инцидента има и четирима ранени. Сред тях има майка и бебе, предава БТА. Заради рухването на крана на водачите на превозни средства се препоръчва да избягват района, където движението е спряно. Кранът е бил над строяща се офис сграда в гъсто населен район на града. Според очевидци е духал силен вятър и кранът сякаш се е прекършил на две. Технологичните компании увеличават персонала си в Сиатъл и над града се издигат десетки кранове, които строят небостъргачи с офиси и жилищни сгради.", "date": "2019.04.28", "title": "Строителен кран падна в Сиатъл, уби 4-ма и рани още толкова, сред тях майка и бебе (Снимки)"}
{"url": "https://www.24chasa.bg/novini/article/7424468", "text": "Президентът Румен Радев поздравява православните християни с Възкресение Христово. „В днешния празничен ден да си пожелаем здраве, повече вяра в собствените сили и любов към ближния. Нека не забравяме, че мирът и благоденствието са плод на общите ни усилия“, заявява държавният глава. Това съобщиха от прессекретариата на президентството. Президентът Радев присъства снощи на празничното богослужение за Възкресение Христово в храм-паметника „Св. Александър Невски“, където беше донесен Благодатният огън. Службата беше оглавена от Негово Светейшество Българският патриарх Неофит.", "date": "2019.04.28", "title": "Радев: Да не забравяме, че мирът и благоденствието са плод на общите ни усилия (Снимки)"}
{"url": "https://www.24chasa.bg/novini/article/7424474", "text": "Президентът на САЩ Доналд Тръмп и японският премиер Шиндзо Абе са потвърдили съвместното си желание за пълно прекратяване на вноса на петрол от Иран. Това заяви американският посланик в Япония Уилям Хагърти, предадоха световните агенции. Двамата лидери са обсъждали също \"желанието да видят Иран да променя пътя, по който е поел, и да се стреми към по-мирен курс напред\", допълни дипломатът. Тръмп и Абе са потвърдили също така съвместното си желание Китай да преустанови милитаризацията на оспорвани територии в Източнокитайско море, каза още посланикът, цитиран от БТА. Двамата лидери са обсъдили и ситуацията около Северна Корея и въпроси, свързани с двустранното икономическо сътрудничество вкл. производството на японски автомобили в САЩ. Тръмп е изразил намерение да присъства на срещата на Г-20 в Осака на 28 и 29 юни. Абе беше на визита в САЩ на 26 и 27 април.", "date": "2019.04.28", "title": "Тръмп и Шиндзо Абе са говорили за пълно прекратяване на вноса на петрол от Иран"}
{"url": "https://www.24chasa.bg/novini/article/7424457", "text": "Бойци на терористичната група Ислямска държава, планират да извършат набези срещу туристически страни в Азия и Африка по примера на атаките, извършени в Шри Ланка, съобщава в. \"Телеграф\", като се позовава на източници от сферата на сигурността, предаде БТА. По информация на изданието бойци на ИД, напуснали Сирия и Ирак след разгрома на групировката там, сега се насочват към извършването на терористични актове на места за отдих на туристи. Най-уязвими направления в тази връзка са курортите в Индия, Малдивските острови, Кения и Танзания, посочва ТАСС, като се позовава на британското издание. Според един от източниците на изданието в \"краткосрочна и средносрочна перспектива възниква проблемът от разпръскващи се по целия свят бойци на ИД, преследващи цел за извършване на атентати\".", "date": "2019.04.28", "title": "\"Телеграф\": Бойци на ИД може да атакуват курортни страни в Азия и Африка"}
{"url": "https://www.24chasa.bg/novini/article/7424479", "text": "Лидерите на протестите в Судан и армейските командири се договориха да създадат съвместна власт между цивилни и военни. Това стана по време на среща, посветена на искането на демонстрантите за предаване на властта на цивилно правителство, предадоха световните агенции, като се позоваха на представител на протестиращите. \"Постигнахме споразумение за съвместен съвет между цивилните и армията\", каза за Франс прес Ахмед ал Рабия, участвал в разговорите. \"Сега водим консултации, за да установим колко ще бъдат цивилните и колко военните в съвета\", допълни той. Втори източник потвърди информацията, предаде БТА. След продължили месеци протести армията свали от власт президента Омар Башир. Демонстрантите обаче настояваха военните да предадат властта на цивилно правителство и продължиха с протестните акции.", "date": "2019.04.28", "title": "Протестиращите и армията са се договорили за установяване на съвместна власт в Судан"}
{"url": "https://www.24chasa.bg/novini/article/7424482", "text": "Във вторник, 30 април, Япония ще стане свидетел на първата абдикация на император от над 200 години. Церемонията по абдикацита в този ден ще продължи едва 10 минути, като по време на нея ще бъдат спазени няколко традици и ритуали, отбелязва Франс прес. Тя ще започне в 17 ч. местно време (8 ч. по Гринуич) в най-величествената зала на императорския дворец в Токио, с площ 370 квадратни метра, с бляскав паркет от зелкова и със стени, украсени с мотиви, напомнящи борови иглички. Залата е известна като Боровата зала, предава БТА. На церемонията по традиция императорът поверява на приемника си три драгоценности. Твърди се, че те са дарени на императорската династия от богинята на слънцето Аматерасу. Трите драгоценности са - огледало, сабя и пазено в тайна бижу. Притежанието на трите драгоценности е смятано за съществено доказателство за легитимността на императора. На самата церемонията се донасят само бижуто и сабята, затворени в техните ковчежета, а огледалото \"не напуска\" мястото в двореца, на което е съхранявано. По принцип не съществуват снимки на трите съкровища. На церемонията на 30 април ще присъстват 300 души - членове на императорското семейство, на правителството и на парламента, на съдебната власт, на местните власти, както и съпругите на почетните гости. Японският премиер Шиндзо Абе ще произнесе реч. После ще говори Акихито за последен път в качеството си на император. В полунощ местно време на 30 април срещу 1 май (15 ч. по Гринуич на 30 април) император става Нарухито. Сменя се императорската ера - от Хейсей (което означава Постигане на мира) тя вече ще се казва Рейва (което означава Красива хармония). На самия 1 май ще има церемония в две части. В 10,30 ч. местно време в Боровата зала ще бъдат донесени сабята и бижуто, които са сред трите драгоценности, утвърждаващи легитимността на императора. Ще бъдат донесени и кралските печати. Всичко това ще бъде връчено на новия император Нарухито. Самият император няма да говори в тази първа част на церемонията, на която жени не присъстват. Малко след това ще протече втората ритуална част от церемонията, по време на която Нарухито ще произнесе първата си реч като император. На 4 май новият император ще приветства народа от балкона на императорския дворец. По време на тези церемонии членовете на императорското семейство ще бъдат облечени в западен стил - костюм с фрак и дълги рокли, посочва Франс прес. Едва през есента император Нарухито и съпругата му Масако ще облекат традиционни одежди, когато на 22 октомври интронизацията на императора ще бъде отпразнувана пищно в присъствието на 2500 гости от Япония и чужбина. Сред тях ще има много държавни глави. После ще има парад в центъра на Токио. Акихито беше император в продължение на 30 години и пет месеца. В средата на 2016 г. той каза, че иска да абдикира, защото не може повече да изпълнява задачите си на император заради напредващата си възраст (сега 85 години) и заради влошеното здраве. Датата на абдикацията и всичко, свързано с това събитие, беше решено от правителството. Новият император е роден на 23 февруари 1960 г., а съпругата му - Масако през 1963 г. Двойката, оженила се през 1993 г., има една дъщеря - принцеса Аико, родена през 2001 г.", "date": "2019.04.28", "title": "Абдикацията на японския император - традиции и ритуали"}
{"url": "https://www.24chasa.bg/novini/article/7422907", "text": "Уникален малък по размери кръст на близо 4 века бе експониран за посетителите на регионалния исторически музей в Благоевград в навечерието на великденските празници. Кръстът е единственият екземпляр от изложбата “Атонска светиня”, с която гостува музеят в Перник. “Дървеният резбован кръст е представително произведение на църковната миниатюрна дърворезба, развива се в периода XV-XIX век предимно като монашеско изкуство. Кръстът е напрестолен, бил е поставен върху св. Престол в църковния олтар”, разказа Милена Карамфилова, уредник в пернишкия музей. Размерите на ценния експонат са 23,5 х 15 х 3,5 сантиметра и е изработен от кипарисово дърво. на това малко пространство са изобразени в 20 сцени повече от 100 фигури в цял ръст, а заедно с тези, на които са само част от лицата, те стават над 200. “Върху кръста, който е двулицев, са представени сцени от Стария и Новия завет. Има и сцени странично в дебелината на кръстните рамена. При толкова малки размери са представени много фигури, което е впечатляващо за майсторството на автора. Работено е с много фини инструменти, наподобяващи игли. Категорично това е дело на монаси, които са имало достатъчно време и са се занимавали с ръчен труд. Миниатюрната дърворезба идва от традициите на византийското изкуство като продължение на средновековната резба върху слонова кост”, допълва Карамфилова. В музея в Перник Бил е притежание на свещеника от Бургас Асен Пенчев, който се оженил за жена от Брезник и затова живеел и служел там.   След неговата смърт синовете му са имали разправии помежду си кой да наследи ценната реликва. За да спре дрязгата между тях, майка им, останала вдовица, го предава на музея. Откупен бил за няколко хиляди лева. “За съжаление, малко се знае за историята му и как е попаднал у свещеника. Това, което е разказала неговата съпруга обаче, е, че е дело на гръцки монах, живял в някой от светогорските манастири в Атон. Изработван е 18 години, след което монахът е ослепял”, допълва Карамфилова. Подробно кръстът е изследван и датиран от проф. Елена Генова от Института по изкуствознание към БАН и Пенка Желева, дългогодишен уредник към музея в Перник. За да определят периода на изработката - края на XVI - началото на XVII век, те се основават на това, че има много малко застъпена интериорна среда, почти няма сгради или много слабо присъстват, а фигурите са много плътно подредени една до друга, релефът е висок, което е характерно именно за дърворезбата от този период. Според изследователките светинята е изработена от цяло парче дърво. На двете страни на кръста са представени 12 сцени от Новия завет, велики Господски празници като Възкресение Христово, Рождество Христово, Благовещение, Сретение, Преображение Господне, Възкресяване на Лазар, Вход Господен в Йерусалим, Възнесение и Разпятие Христово. Централните сцени са Рождество и Разпятие Христово, които са и малко по-големи като размери. В кръстните рамена странично са 8 сцени от Стария завет - Жертвата Авраамова, Стълбата на Яков, Старозаветна Троица, Мойсей получава скрижалите на завета, Пророк Даниил в ямата с лъвовете, Тримата отроци в огнената пещ, евангелистите Марк, Матей, Йоан и Лука. Над всяка композиция върху разгърнат свитък има и надпис на гръцки език. Кръстът е с широка декоративна рамка.   “Тази декоративна система на резбоване на сцените и иконографията на композициите вероятно произлиза от типа на разцъфналия кръст, при който има много повече изобразителни полета. Този тип се свързва с легендата за на който е бил разпънат Иисус Христос”, допълни уредничката на музея. Казва, че всеки един екземпляр, останал до наши дни, е от изключително значение, тъй като трудно се запазват подобни реликви. “Уникален е и заради начина си на изработка, а всеки такъв предмет носи своята история. Запазен е изцяло, отчупено е само едно малко парченце. Не се е налагало да се прави някаква реставрация и консервация. Пазим го при определена температура и изолиран от влага”, продължава разказа си Милена Карамфилова. Подобни и най-близки до този кръст като датировка и вид има запазени в Рилския манастир и в сбирката на Държавния музей “Московски Кремъл”, посочват изследователките проф. Елена Генова и Пенка Желева. Смятат, че са изработени от една светогорска работилница. Най-близо до кръста от Перник обаче е Хоругвеният кръст от Рилския манастир, в който всички композиции се повтарят дословно.", "date": "2019.04.28", "title": "Монах от Атон 18 г. прави изящен кръст с 20 библейски сцени от кипарисово дърво, после ослепял"}
{"url": "https://www.24chasa.bg/novini/article/7424488", "text": "Времето винаги е хубаво, когато е споделено с любимите хора. Един човек с фамилия Празников е добре познат на всички, защото той дълги години от екрана информира за прогнозата. Неговата история започва в Дряново. Минчо Празников е един от най-дългогодишните синоптици в историята на телевизията. Кръстен е на дядо си, който бил опълченец. Всяко име е не просто наименование, то носи история. Така и фамилията Празников има интересна история. „На моя дядо баща му явно не е бил ученолюбив, и като отсъства някога и го пита даскалът \"Защо, бе, Иване?\". Защото, ако вземете църковния календар - всеки ден има празници, разни светии и той се оправдавал с тях. Един път минал с тях, втори път минал, но на третия са го хванали – Празников!”, разказва Минчо Празников пред  . Той живял в Дряново до 18 години и след това завършва физика в СУ, оттам 22 години във ВВС. „Там има определени условия – когато има мъгла, не може да се лети, когато има ниски облаци- не може да се лети. И с това сме се занимавали – с прогнозата на времето”, споделя още Минчо Празников. Това според него е отговорна работа, имало е и опасни случаи. Например през зимата, когато времето рязко се променя и понякога няма видимост. В телевизията пътят му е слънчев, защото публиката бързо го обиква. „1998-а година започна сутрешният блок, ние бяхме там трима души, които се редувахме съобразно дежурствата в института”, спомня си синоптика. Според него телевизията е като магнит – започнеш ли там работа, вече трудно можеш да се откъснеш и да започнеш друга. А със славата завалява и порой от въпроси за дългосрочната прогноза. „Болшинството мислят, че прогнозата е както разписание на влака и имам един такъв случай, сега преди колко години беше, но ме среща един гражданин и вика \"Много се радвам, че Ви виждам – ще трябва да Ви питам…. –А това е юни –Какво ще бъде времето през втората половина на септември на южното Черноморие?\"”, споделя Минчо Празников. По думите му прогнозата се прави трудно и тя е много трудоемка работа, много материали се разработват, но е хубава професия и ако трябва да избира – пак ще избере нея! Но един истински синоптик знае какво е необходимо за безоблачен живот - семейно щастие. Така той е със съпругата си повече от 50 години!", "date": "2019.04.28", "title": "Минчо Празников: Болшинството мислят, че прогнозата е като разписанието на влака"}
{"url": "https://www.24chasa.bg/novini/article/7424484", "text": "Осем станаха жертвите на  , предаде ДПА, като цитира официални данни. Петима загинаха в Мозамбик, а трима - на Коморските острови, според мозамбикското правителство и Световната метеорологична организация. Ранените при преминаването на стихията са двама, съобщи Националният център за борба с бедствията, цитиран от БТА. По първоначални данни около 700 000 души са засегнати от преминаването на циклона в провинция Кабо Делгадо, съобщи международната хуманитарна организация \"Кеър\". Много селища в Северен Мозамбик са опустошени. 368 000 деца в Мозамбик са изложени на риск поради преминаването на циклона и може да се нуждаят от животоспасяваща хуманитарна помощ, съобщи Детският фонд на ООН (УНИЦЕФ).", "date": "2019.04.28", "title": "8 са вече жертвите на циклона Кенет в Мозамбик"}
{"url": "https://www.24chasa.bg/novini/article/7424535", "text": "Един от най-известните бразилски мъжки модели - Талес Кота, умря на подиума по време на ревю в Сао Паулу, съобщи местното издание Folha de Sao Paulo, което цитира организаторите на тамошната Седмица на модата. 26-годишният манекен се строполил, докато показвал костюм на моделиера Игор Бастос. Първоначално зрителите помислили припадъка за част от шоуто, но после от устата на Талес Кота започнала да излиза пяна. Организаторите повикали линейка, но тя пристигнала прекалено късно, за да може манекенът да бъде спасен. Официалната информация е, че мъжът е починал от \"внезапна болест\", но повече подробности не се дават. След смъртта на Талес Кота дефилето продължило, отбелязват местни издания.", "date": "2019.04.28", "title": "Известният модел Талес Кота умря по време на ревю в Сао Паулу"}
{"url": "https://www.24chasa.bg/novini/article/7424529", "text": "Полицията проверява дали нападателя от синагогата в Поуей в щата Калифорния, идентифициран като Джон Ърнест, има нещо общо с умишлен палеж срещу джамия в Сан Диего, предаде ДПА. Нападателят от синагогата, който е на 19 години, не е бил известен на полицията. Според местни медии той е обявил открито в интернет намерението си да убива евреи, предаде Франс прес. Шерифът на окръг Сан Диего - Бил Гор, каза, че властите разполагат с копия от публикации на Ърнест в социалните мрежи. Сред тях има и отворено писмо с антисемитско съдържание, в което той казва, че се вдъхновява от австралиеца Брентън Тарант, който през март уби 50 души при нападения на две джамии в новозеландския град Крайстчърч, предава БТА. 100 души са били в момента на стрелбата в синагогата в Поуей, град с около 50 000 жители. Една жена беше убита, а трима души бяха ранени. Сред тях са равинът на синагогата и едно дете.", "date": "2019.04.28", "title": "Нападателят срещу синагогата в Поуей се вдъхновявал от терориста Брентън Тарант"}
{"url": "https://www.24chasa.bg/novini/article/7423654", "text": "Христос воскресе, скъпи читатели! Нека никога да не забравяме, че Господ ни е създал човеци и винаги да носим човещината в себе си. Нека светлината на Неговото възкресение озари живота Ви! Желаем ви много здраве и благополучие! Нека има мир и любов в сърцата ни! Възкресение Христово, Великден е най-големият празник за православните християни, наричан Празник на всички празници. Смята се, че възкресението на Исус Христос е най-великото събитие в историята на човешкия род. По традиция през празничните дни се посещават родители и кумове, като се носят великденски козунаци и боядисани яйца, за да се засвидетелства обич и почитание. Червените яйца са символ на христовата мъченическа кръв, а козунакът е символ на агнеца божий - Христос. Момите и момците на този ден се появявали на тях с новите си дрехи. Между Великден и Петдесетница хората продължават да се поздравяват с поздрава \"Христос Возкресе\". Вековна традиция за празника е на трапезата да присъстват боядисаните яйца. За първи път с боядисани яйца се чукат в нощта след Възкресение Христово, а за тези, които приемат причастие на Великден - след това. Най-радостен в семейството е този, на когото яйцето остане здраво - той ще бъде здрав през годината. Характерни за Великден са и козунаците, чиято история е от три столетия. У нас козунаците се приготвят след 1920 г, и то първо в градовете. На празничната трапеза присъства след дългия пост и агнешкото месо", "date": "2019.04.28", "title": "Христос воскресе, скъпи читатели!"}
{"url": "https://www.24chasa.bg/novini/article/7424350", "text": "\"Христос Воскресе! Нека посрещнем Великден живи и здрави, и с вярата, че сме способни на много добри дела. Пожелавам на всички щастливи моменти с близките хора. Светли празници!\" Това написа премиерът Бойко Борисов минути след полунощ на Великден.                                                                                                                                                                                                                                                                                                                         ", "date": "2019.04.28", "title": "Бойко Борисов: Нека посрещнем Великден с вярата, че сме способни на много добри дела"}
{"url": "https://www.24chasa.bg/novini/article/7424568", "text": "Папа Франциск дари 500 000 евро в помощ на приемането на мигранти в Мексико, предаде ТАСС, като се позова на електронното издание \"Новини от Ватикана\". Дарението е предадено на 16 приемни центъра за мигранти, влезли в Мексико от Хондурас, Салвадор и Гватемала с надеждата да отидат в Съединените щати, които затвориха границата. По данни на католически благотворителни организации миналата година в Мексико са пристигнали около 75 000 мигранти. Църквата помага за настаняването им и осигуряването на вещи от първа необходимост, предава БТА. Папа Франциск неведнъж е отправял призиви да се помага на мигрантите и да не се издигат стени пред тях, отбелязва ТАСС.", "date": "2019.04.28", "title": "Папа Франциск дари 500 000 евро в помощ на приемането на мигранти в Мексико"}
{"url": "https://www.24chasa.bg/novini/article/7424579", "text": "Стотици видинчани присъстваха на Пасхалното богослужение в катедралния храм \"Св. вмчк Димитър Солунски\", оглавено от Видинския митрополит Даниил. В празника участва кметът на Видин Огнян Ценков, заместник-кметовете инж. Цветан Асенов и Венци Пасков и секретарят на общината Иванела Андреева. След като камбаните възвестиха Възкресение Христово, митрополит Даниил изнесе от храма благодатния огън, от който запалиха свещите си стотици православни, предава БТА. От сцената, издигната пред входа на църквата, митрополит Даниил поздрави миряните с Христос Воскресе. По-късно в катедралния храм и във всички църкви в град Видин, бе отслужена Великденска Света литургия. В приветствието си към видинчани кметът Ценков посочи, че трябва в този ден да си припомним уроците на Божия син и отворим място за състраданието и любовта в сърцата си, и пожела да има разбирателство, обич, великодушие, и радост да огрява домовете.", "date": "2019.04.28", "title": "Видинският митрополит Даниил поздрави хората с Възкресение Христово в Пасхалната нощ"}
{"url": "https://www.24chasa.bg/novini/article/7424536", "text": "Либийската столица Триполи бе разтърсена от среднощни въздушни удари, предадоха световните агенции. Според журналисти на Ройтерс и Франс прес и местни жители ударите са били нанесени между 23 ч. и полунощ местно време. В небето над града се е чувало боботенето на самолет. Не е ясно кои са били мишените на ударите, но са отекнали няколко силни експлозии откъм центъра на града, предава БТА. Във Фейсбук потребители казват, че хората трябва обезателно да напуснат домовете си, ако живеят край казарма или място, на което са позиционирани въоръжени групи. Според жители на Триполи ударите са били нанесени с дрон. Сраженията продължават вече трета седмица на входа на столицата между силите, лоялни на международно признатото правителство, и силите на маршал Халифа Хафтар, който на 4 април започна военна офанзива с цел превземане на Триполи.", "date": "2019.04.28", "title": "Либийската столица Триполи разтърсена от въздушни удари"}
{"url": "https://www.24chasa.bg/novini/article/7424595", "text": "Правителството на Колумбия предложи награда от един милион долара за информация, която да помогне за залавяне на Ернан Дарио Веласкес, с прозвище \"Ел Паиса\" - бивш водач на бунтовническата организация ФАРК, предаде Франс прес. Веласкес е издирван по обвинение, че не е спазил споразумението за мир от 2016 г. и е заподозрян за множество убийства и отвличания. Министърът на отбраната Гийермо Ботеро обяви наградата след като вчера съдът поиска Веласкес да бъде арестуван. Министърът обеща в акаунта си в Туитър \"три милиарда песос (около 930 хиляди щатски долара) за всяка информация, която позволи да арестуваме Ел Паиса, за да отговаря за престъпленията си\", предава БТА. Местонахождението на Веласкес е неизвестно от юни 2018 г. Той не се е явил три пъти пред Специалния съд за мир във връзка с разследвания за хиляди отвличания, в които са заподозрени Революционните въоръжени сили на Колумбия (ФАРК). Затова съдът е решил да отмени условното освобождаване на бившия бунтовнически водач. Освен това съдът е уведомил Интерпол за издадената заповед за арест на Ел Паиса, добавя АФП. \"В Колумбия не бива да има безнаказаност за извършителите на престъпления срещу човечеството. Трябва да бъдат защитавани правата на жертвите. Нашата страна иска истинско правосъдие\", заяви в Туитър президентът Иван Дуке.", "date": "2019.04.28", "title": "Колумбийското правителство дава 1 млн. долара за залавянето на \"Ел Паиса\""}
{"url": "https://www.24chasa.bg/novini/article/7424586", "text": "Хиляди старозагорци се събраха на площада пред общината, за да посрещнат Благодатния огън, който донесе от Божи гроб Старозагорският митрополит Киприан. Той бе посрещнат от кмета Живко Тодоров и Емил Христов, зам.-председател на Народното събрание под звуците на църковни песнопения, изпълнени от хора на Старозагорската опера, предаде БТА. \"Благодаря на Бога, че за пореден път ми даде възможност и сили да донеса част от Вечния огън. Отново сме заедно, всяка година все повече хора виждат светлината. Пазете тази светлина, защото тя е чудотворна. Топлината й влиза в сърцата ни. Нека да не угасва никога и да свети\", призова митрополит Киприан. След това литийно шествие отнесе огъня до катедралния храм \"Св. Николай\", където в започна Великденското богослужение. Старозагорци, които не успяха да влязат в храма, имаха възможност да наблюдават службата на две видеостени на площада и пред катедралния храм \"Св. Николай\". Днес от 11.00 часа в катедралния храм \"Св. Николай\" ще бъде отслужено Пасхално вечерно Богослужение - чете се св. Евангелие на различни езици.", "date": "2019.04.28", "title": "Митрополит Киприан: Пазете тази светлина, защото тя е чудотворна. Нека не угасва никога"}
{"url": "https://www.24chasa.bg/novini/article/7424610", "text": "Испанците започнаха да гласуват днес на предсрочните парламентарни избори, преминаващи под знака на възход на десницата за първи път след смъртта на диктатора Франсиско Франко, предадоха Франс прес и БТА. Досегашният премиер социалист Педро Санчес ще спечели най-много гласове според социологическите проучвания, но не достатъчно, за да получи абсолютно мнозинство в новия парламент. Той ще бъде силно фрагментиран и това ще наложи на всички партии да преговарят за съставяне на коалиции, добавя АФП.", "date": "2019.04.28", "title": "В Испания започна гласуването на парламентарните избори"}
{"url": "https://www.24chasa.bg/novini/article/7424641", "text": "Патриарх Неофит оглави днес богослужението за т.нар. Второ Възкресение Христово, което се състоя в митрополитската катедрала \"Св. Неделя\". На празничната служба бяха четени текстове от Евангелието на различни езици, предаде БТА. В храма главният секретар на Светия синод на БПЦ Мелнишкият епископ Герасим прочете Патриаршеското и Синодално пасхално послание за Великден, в което се казва: Тържествувайки с радостта от Христово Възкресение, нека пребъдваме в неговата светлина и да бъдем носители на тази светлина свидетели и апостоли Христови, които с живота и делата си и днес благовестят на всички за победата на Спасителя и за изгрялата в утрото на Пасха светлина на живота. Нека всяко наше слово и дело бъдат потвърждение на това спасително благовестие и свидетелство за него, защото това е нашето призвание - да освещаваме и да преобразяваме самите себе си и да разпръсваме чудната светлина на Възкресението, възсияла в третия ден от празния гроб, защото затова дойде Христос, \"за да просвети ония, които са в тъмнина и сянка смъртна, и да насочи нозете ни в пътя на мира\" (Лука. 1:79). Патриархът и митрополите от БПЦ пожелават на всички вярващи \"да бъдем вестители на радостната вест за Възкресението и носители на Божия мир и на Божията всеопрощаваща любов. На всички \"да кажем: \"Братя\" и всичко да простим заради Възкресението\" (из Пасхалните стихири). Защото Христовата жертва бе принесена за всеки и спасителните плодове от Христовата победа над злото и смъртта са плодове на \"истинската светлина, която просветява всеки човек, идващ на света\" (Йоан. 1:9). Тази светлина днес огрява всекиго от нас и целия свят, и тя е, която трябва да свети и от самите нас, та чрез нас да се прослави Небесният наш Отец (вж. Мат. 5:16). Като поздравяваме и приветстваме с радостта от Христовото Възкресение всички верни чеда на Светата ни Църква в Родината и далеч от нейните предели,н пожелаваме на всички мир и светлина в душите и сърцата, \"благодат и познаване на Господа нашего и Спасителя Исуса Христа\" (2 Петр. 3:18), светла пасхална радост и единство във вярата и в нашата надежда, защото едно тяло сме всички ние и към една надежда сме призвани, надежда за вечен живот, който неизменният в словото Си Бог обеща преди вечни времена\", пожелават патриарх Неофит и архиереите. Благодатта и мирът на Възкръсналия от мъртвите Господ наш Исус Христос да бъдат с всички нас, благослови Негово светейшество.                                                                                                                                                                                           ", "date": "2019.04.28", "title": "Патриарх Неофит оглави празнично богослужение за Второ Възкресение"}
{"url": "https://www.24chasa.bg/novini/article/7424652", "text": "През изминалото денонощие на територията на страната са станали 13 тежки катастрофи. Ранени са 20 души, информира МВР. В София са регистрирани 20 леки катастрофи.                                                                                                                                                                                                                                                                                                                       ", "date": "2019.04.28", "title": "13 тежки катастрофи в страната през изминалото денонощие"}
{"url": "https://www.24chasa.bg/novini/article/7424698", "text": "Много пиян шофьор изпуснал управлението на голфа си , съборил ограда и забил в стълбището на къща във врачанското с. Сираково тази нощ. Инцидентът станал час след полунощ , съобщиха от полицията. Силният удар събудил възрастната стопанка на къщата , която е инвалид и от преживения стрес е с влошено здравословно състояние. От сблъсъка има щети по къщата на бабата и по врязалата се във входното стълбище кола, както личи от снимките, публикувани във Фейсбук от внучката на възрастната жена Валя Илиева. Пристигналите на мястото на катастрофата полицаи установили след проверка с дрегер, че водачът Петко Ц. от близкото село Малорад шофирал с 2.43 промила алкохол в издишания въздух. По случая било образувано бързо производство.", "date": "2019.04.28", "title": "Пиян шофьор се заби в селска къща във Врачанско (Снимки)"}
{"url": "https://www.24chasa.bg/novini/article/7423173", "text": "Във всяка голяма банка да се създаде комитет, който да организира защитата ѝ от рискове. Решението е на УС на БНБ, който разписа правила за тези комитети в наредба. Приети са също нови изисквания към членовете на надзорните и управителните съвети на трезорите, както и за определяне на възнагражденията в тях. От 1 януари 2021 г. всички банки ще оценяват риска при кредитиране по нова методика. Правилата предвиждат това да става по стандартизиран модел, който ще определя нивата на риск при различни категории или групи от длъжници. Трезорите трябва да засичат риска не само в момента на неплащане на заем, но поне една година преди това. Всички банки ще изготвят рейтингова скала за длъжници и ще съобразят отпускането на заеми с нея. Редът за кредитиране не трябва да създава привилегировани длъжници, иска БНБ. За всеки клиент банките трябва да изготвят и негов профил. За по-рисковите клиенти те могат да изискват подробна информация за социалното положение и финансовото състояние, характера и мястото на извършване на дейностите, които са източници на неговите доходи. Според инструкциите на БНБ, ръководена от Димитър Радев, служители от публичния сектор, пенсионери, служители към правителството, в държавни предприятия и правителствени организации са категоризирани като нискорискови. Като лица с висок риск са определени тръстове, благотворителни организации, организации, получаващи дарения, компании с номинални собственици, т.нар. PEPs (лица, заемащи или заемали длъжности с повишен корупционен риск), клиенти, които физически не са присъствали в банката при установяване на отношения с нея, както и такива със съмнителна публична репутациия.", "date": "2019.04.28", "title": "Комитети в големите банки следят за рискови клиенти"}
{"url": "https://www.24chasa.bg/novini/article/7424670", "text": "Руският президент Владимир Путин не бива да очаква, че много украинци ще приемат предложението му за руски паспорти, заяви избраният за президент на Украйна Володимир Зеленски. Наред с това той предложи украинско гражданство на руснаците, предаде Ройтерс. Путин каза вчера, че Москва обмисля да предложи на всички украинци издаване на руски паспорти по бърза процедура. Това вероятно ще разгневи някои политици в Украйна, която от 2014 г. е във война с проруските сепаритисти в източните райони. \"В Украйна разликата е фактът, че ние, украинците, имаме свобода на словото в нашата страна, имаме свободни медии и интернет\", написа Зеленски във Фейсбук. \"Ние ще дадем украинско гражданство на представители на всички народи, които страдат от авторитарни и корумпирани режими. На първо място на руснаците, които днес вероятно страдат най-много\", добави той, цитиран от БТА. Руският президент каза преди няколко дни, че иска да узнае позицията на Зеленски за конфликта в източна Украйна. Путин имал впечатлението, че Зеленски няма да изпълнява Минските споразумения от 2015 г. въпреки умората на украинците от войната. Зеленски каза, че е готов да води преговори, но предупреди Русия да не се опитва да говори на Украйна и на украинците \"на езика на заплахите, на военния и икономическия натиск\". \"Това не е най-добрият път към прекратяване на огъня и деблокиране на Минския процес\", каза избраният за президент на Украйна. \"Ние сме готови да обсъждаме нови условия за съвместно съществуване на Украйна и Русия. С уговорката, че истинска нормализация ще настъпи само след пълното вдигане на окупацията. И от Донбас, и от Крим\", добави Зеленски, цитиран от Ройтерс.", "date": "2019.04.28", "title": "Зеленски: Путин да не очаква, че много украинци ще приемат предложението му за руски паспорти"}
{"url": "https://www.24chasa.bg/novini/article/7424681", "text": "Президентът на Израел Реувен Ривлин нарече стрелбата в синагога в американския щат Калифорния \"още едно болезнено напомняне, че антисемитизмът и омразата към евреите все още са сред нас, навсякъде\", предаде ДПА. Един човек беше убит и трима бяха ранени, когато вчера нападател откри огън в синагога в градчето Поуей, северно от Сан Диего. \"Нито една държава и нито едно общество не са имунизирани. Само чрез просвета за паметта за Холокоста и чрез толерантност можем да се справим с тази чума\", каза Ривлин в изявление, предава БТА. \"Сърцата ни са със семейството на Гилбърт Кей, които загубиха скъпата си Лори, със семействата на ранените и с цялата общност. С вас сме в този труден момент\", добави президентът на еврейската държава. Генералният секретар на ООН Антониу Гутериш изрази съболезнования във връзка със стрелбата в американската синагога. \"Дълбоко загрижен съм от нападението срещу синагогата, извършено тази събота по време на пасхална служба. Трябва да сме единни пред лицето на антисемитизма и всички форми на омраза. Мислите ми са със семействата на жертвите и с еврейската общност по целия свят\", написа Гутериш в Туитър, цитиран от ТАСС. Германският външен министър Хайко Маас заяви: \"Отново сме изправени пред ужасяващи съобщения за престъпления от антисемитска омраза\" след нападението в Калифорния, предаде ДПА. Маас изпрати съболезнования на семействата на жертвите и написа в Туитър, че \"нападението на шабат в Поуей е нападение срещу всички нас\". Около 11.30 ч. вчера 19-годишният Джон Ърнест откри стрелба в синагогата в Поуей, окръг Сан Диего. Полицията го задържа малко след нападението, което кметът нарече престъпление от омраза.", "date": "2019.04.28", "title": "Израел: Нападението срещу синагогата в Поуей е болезнено напомняне за антисемитизма"}
{"url": "https://www.24chasa.bg/novini/article/7424806", "text": "Хърватските профсъюзи започнаха да събират подписи за референдум за намаляване на пенсионната възраст от 67 на 65 години, съобщава хърватският сайт индекс. През декември миналата година парламентът на Хърватия одобри предложението на правителството за увеличение на пенсионната възраст на 67 години от 2033 г. и за намаляване на пенсиите на лицата, които се пенсионират предсрочно. Според новия закон, който влизе в сила от 1 януари 2019 г., ще има 3,6-процентно намаление на пенсията за всяка година предсрочно пенсиониране. Профсъюзите настояват намалението да бъде до 2,4 процента, предава БТА. Профсъюзната инициатива, наречена \"67 е прекалено много\" смята, че в бюджета има достатъчно пари за пенсии, но не са разпределени справедливо. Ресорният министър Марко Павич предупреди гражданите чрез медиите, че евентуалното реализиране на исканията на профсъюзите ще струва на държавния бюджет 45 милиарда куни до 2040 г. и като последица от това пенсиите ще бъдат по-ниски с пет до седем процента. /едно евро е равностойно на 7,4 куни/. Профсъюзите отхвърлят това твърдение, посочвайки, че Павич се опитва да убеди гражданите да не се подпишат в подкрепа на искането за референдум. Профсъюзите трябва да съберат подписите на най-малко 10 процента от гласоподавателите, тоест около 370 000 души, в рамките на две седмици.", "date": "2019.04.28", "title": "В Хърватия събират подписи за референдум за намаляване на пенсионната възраст на 65 години"}
{"url": "https://www.24chasa.bg/novini/article/7424810", "text": "Руският президент Владимир Путин поздрави за Великден православните християни и всички руснаци, които отбелязват Светлото Христово Възкресение. Това съобщава пресслужбата на Кремъл, която публикува на сайта си празничното обръщение на държавния глава. „В продължение на столетия този древен християнски празник изпълва сърцата на хората с радост и надежда, с вяра в тържеството на живота и любовта. Символизира неразривната връзка на времената и духовните традиции, които служат на единенията на нашия народ“, пише в празничното обръщение, предава  . Президентът Путин подчертава, че Руската православна църква и всички християнски конфесии играят голяма роля в опазването на богатото културно и историческо наследство, с което се слави Русия, искрено се грижат за укрепването на семейните ценности и възпитанието на подрастващото поколение. В компанията на премиера Дмитрий Медведев и на кмета на Москва Сергей Собянин Владимир Путин присъства на отслуженото от руския патриарх Кирил празнично богослужение в главния православен храм на Русия – Христос Спасител. Патриархът на Москва и на цяла Русия Кирил призова в обръщението си по повод Възкресение Христово хората да се научат да побеждават злото и да не се поддават на неговата сила.", "date": "2019.04.28", "title": "Путин: Великден изпълва сърцата с радост и надежда, с вяра в тържеството на живота и любовта (Снимки)"}
{"url": "https://www.24chasa.bg/novini/article/7424820", "text": "Израелският премиер Бенямин Нетаняху осъди днес нападението срещу синагога в американския щат Калифорния, в което загина един човек, а трима бяха ранени, предаде Франс прес. \"Това е нападение, което докосва сърцето на еврейския народ\", посочи Нетаняху в изявление, разпространено от канцеларията му. 19-годишен младеж антисемит и ислямофоб вчера уби жена и рани трима близо до Сан Диего, Южна Калифорния. Престъплението беше осъдено незабавно от президента на САЩ Доналд Тръмп като \"предизвикано от омраза\", предава БТА. Нападението, извършено в последния ден от празненствата за еврейската Пасха, беше насочено срещу еврейската общност в Поуей, градче с около 50 000 жители. Нетаняху изтъкна, че международната общност трябва да засили борбата срещу антисемитизма. Сред ранените има двама израелци - момиченце на 8 години и чичо му - на 31, според съобщение на говорителя на израелското министерство на външните работи. Нападението в Поуей беше извършено точно 6 месеца след стрелбата в синагога в Питсбърг, щата Пенсилвания, която отне живота на 11 души. Това беше най-смъртоносното нападение срещу американската еврейска общност, извършвано в САЩ.", "date": "2019.04.28", "title": "Нетаняху за атаката в Калифорния: Това е нападение, което докосва сърцето на еврейския народ"}
{"url": "https://www.24chasa.bg/novini/article/7424828", "text": "Специалисти идентифицираха два нови вида птици на индонезийския остров Сулавеси, съобщи ЮПИ. Сулавеси е известен с голямото си биоразнообразие, включващо азиатски и австралийски видове. На главния остров и обграждащите го островчета се срещат редица ендемични видове. Те предоставят възможност на учените да изследват как се появяват нови видове. Въпросните два вида са от семейство прелетни птици Zosterops, които се срещат в Африка, Азия и Австралия и са се диверсифицирали по-бързо в сравнение с повечето животни, предава БТА. През последните 20 години учени от Тринити колидж в Дъблин документираха биоразнообразието в района, като проследиха различията в геномите, размерите и песните на птиците на остров Сулавеси и обграждащите го островчета. След като изследвали генома, морфологичните особености и песните на птици от архипелага Уакатоби, разположен край брега на Сулавеси, учените заключили, че става въпрос за нов вид. Геномният анализ потвърдил, че тези птици се отделили от \"роднините\" си на континенталната суша преди около 800 000 години. Бил идентифициран също друг нов вид птици на остров от архипелага. Те се отделили от \"роднините\" си преди повече от 1 милион години. Днес най-близките им \"роднини\" се срещат в район, отдалечен на повече от 3400 км. Резултатите от изследването са публикувани в Zoological Journal of the Linnean Society.", "date": "2019.04.28", "title": "Зоолози откриха два нови вида птици в Индонезия (Видео)"}
{"url": "https://www.24chasa.bg/novini/article/7424824", "text": "\"Това, което разрешавате на албанците, ще трябва да позволите и на сърбите. Ако искате да решавате албанския национален въпрос, и сърбите ще решат своя национален въпрос, включително с Косово, а не без него. Нямаме друг път. Представителите на международната общност трябва да имат разбиране за сръбските проблеми\", заяви сръбският министър на отбраната Александър Вулин в интервю за руската държавна телевизия \"Русия 24\", съобщи белградският вестник \"Новости\". \"Когато Северна Македония стане членка на НАТО, а това се очаква още тази година, всички албанци ще живеят в единно политическо и сигурно обкръжение. Те искат да формализират с граници пространството си. Всички страни, към които гледат, мълчат. Черна гора много често напада Сърбия, но не и велика Албания, макар тя да иска да вземе част от нейната територия. И Северна Македония много често ще напада Сърбия, признава Косово без никакви проблеми, а половината от територията й е на пътя на велика Албания. Всички мълчат, само Сърбия говори\", каза Вулин, цитиран от БТА. В отговор на въпрос министърът заяви, че докато президентът Александър Вучич е върховен главнокомандващ сръбската армия и докато самият той е министър на отбраната Сърбия никога няма да влезе в НАТО, дори да бъде последната страна в Европа, която не е член на алианса. \"Ние сме независима и свободна страна и сме решили това да остане така. Сърбите казват - за мира ще направим почти всичко, а за свободата ще направим всичко\", заяви Вулин.", "date": "2019.04.28", "title": "Вулин: Ако искате да решавате албанския национален въпрос, и сърбите ще решат своя"}
{"url": "https://www.24chasa.bg/novini/article/7424869", "text": "Гръцкият премиер Алексис Ципрас използва метафората на Възкресението във Великденското си послание, за да изрази оптимизма си за Гърция, която излезе от \"голготата\" на спасителните планове, предаде агенция Франс прес. \"Великден, големият православен празник, един ден, който символизира победата на Светлината над мрака, на Справедливостта над несправедливостта, на Любовта над сектантството, тази година може да бъде ден на увереност в по-добро бъдеще\", написа Ципрас, цитиран от БТА. \"Най-сетне, след толкова трудни години, можем да бъдем оптимисти. Голготата на спасителните програми е зад гърба ни\", каза председателят на Сириза, радикално лява партия, която се разви към център-ляво. Гърция излезе от програмата си за международна помощ през август, но остава под засиления надзор на кредиторите си.", "date": "2019.04.28", "title": "Гърция празнува православния Великден след \"голготата\" на икономиите"}
{"url": "https://www.24chasa.bg/novini/article/7424875", "text": "Водолаз извади от изкуствено езеро в Кипър куфар, к  предаде Асошиейтед прес. Водолазът, който извади днес куфара от езерото, бе облечен в защитено облекло поради високото ниво на токсичност на езерото, част от сега изоставена шахта на медна мина, предаде БТА. Властите съобщиха, че 35-годишният военен е казал на разследващите, че е сложил телата на три от жертвите си в куфари и ги е хвърлил в езерото. Властите са локализирали още един куфар в езерото и сега издирват третия куфар. Съдът продължи вчера ареста на военния с още осем дни. Заподозреният бе арестуван миналата седмица след като в изоставената шахта бе намерено тялото на филипинка, вследствие на което започна широкомащабно разследване.", "date": "2019.04.28", "title": "Намериха куфар с човешки останки в езеро в Кипър"}
{"url": "https://www.24chasa.bg/novini/article/7424890", "text": "Скандинавската авиокомпания CAC анулира още над 1200 полета, планирани за понеделник и вторник, заради навлязлата в третия си ден стачка на пилотите, която вече засегна около 170 000 пътници, предадоха Ройтерс и Франс прес.  Това ще засегне 61 000 пътници в понеделник и 49 000 пътници във вторник, предаде БТА. В петък пилотите на САС излязоха в стачка след провал на продължили няколко месеца преговори за трудовите възнаграждения, условията на труд и работните графици, която предизвика отмяната на около 70 процента от полетите на авиокомпанията. В стачката участват над 1400 пилоти. Тя засегна повечето вътрешни полети, както и европейски и междуконтинентални полети на САС.", "date": "2019.04.28", "title": "Скандинавска авиокомпания анулира още над 1200 полета заради стачката на пилотите"}
