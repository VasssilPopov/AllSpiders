{"url": "https://www.24chasa.bg/novini/article/7672175", "text": "Иран отхвърли категорично \"безотговорните обвинения\" на Великобритания, Германия и Франция, които заявиха, че Техеран носи отговорност за нападението срещу саудитските петролни обекти, предадоха Франс прес и Ройтерс. \"Изявлението показа, че европейските страни нямат силата или волята да се противопоставят на натиска на САЩ\", заявява говорителят на иранското външно министерство Абас Мусави, цитиран от агенция Мехр. Френският президент Еманюел Макрон, британският министър-председател Борис Джонсън и германската канцлерка Ангела Меркел заявиха в съвместно комюнике, че Иран носи отговорност за нападението, извършено на 14 септември и няма друго правдоподобно обяснение за него, предава БТА. \"Ислямска република Иран, осъждайки категорично и отхвърляйки безотговорните обвинения на лидерите на Великобритания, Германия и Франция, подчертава, че подобни обвинения срещу трета страна по повод на нападение, което се е случило като част от въоръжен конфликт между саудитците и йеменците и за което поеха отговорност йеменските сили, е вредно и провокативно действие\", се казва в иранското изявление. Подобни изявления, \"далеч от реалността\", \"съответстват на политиката на безусловна подкрепа на Саудитска Арабия\", на която тези страни доставят оръжие, подчертава Техеран. \"Страните, подписали тази декларация ще трябва да понесат последствията от тази политика\", се добавя в изявлението.", "date": "2019.09.24", "title": "Иран отхвърли обвиненията за нападението срещу саудитските петролни обекти"}
{"url": "https://www.24chasa.bg/novini/article/7672063", "text": "Президентът (1997-2002) Петър Стоянов е в Ню Йорк за годишната среща на “Конкордия” - една от най-влиятелните организации за политически анализи в света, където е член на председателския съвет. В тазгодишното издание сред говорителите изпъкват имената на кралицата на Йордания – Рания, на дъщерята на американския президент Иванка Тръмп и на бившия топмодел и настоящ борец за човешки права Петра Немцова. Другият ангажимент на Петър Стоянов е участието му в конференцията “Геополитиката във времето на устойчиво развитие”. Тук компанията му също е забележителна – Кери Кенеди, дъщеря на Робърт Кенеди, един от най-младите професори по икономика в Харвард Джефри Сакс, Хелън Кларк, бивш премиер на Нова Зеландия, експремиерът на Израел и неколкократен министър Йехуд Барак, външният министър на Израел Ципи Ливни. Балканите са представени подобаващо – от Петър Стоянов, премиерът на Северна Македония Зоран Заев и бившият министър-председател на Гърция Георгиус Папандреу. Бившият ни държавен глава ще присъства и на изключително важната дискусия “Как да изградим устойчив мир и сигурност в Южен Кавказ” - държавите Азербайджан, Грузия и Армения. Той има лична покана от Уенди Фишър, директор на музея “Гугенхайм” и президент на едноименната фондация да разгледа експозицията с група световни политици. После е предвидена вечеря в изискания ресторант “Караваджо”. Петър Стоянов ще присъства и на прием, даван от Бил Гейтс в хотел “Хаят”. ", "date": "2019.09.24", "title": "Петър Стоянов и Зоран Заев заедно на форум в Ню Йорк"}
{"url": "https://www.24chasa.bg/novini/article/7672202", "text": "Министър-председателят Бойко Борисов пристигна в Южна Корея. Той замина за Сеул  рано сутринта. Визитата е 3-дневна и официалната част включва разговори с президента Мун Дже Ин и премиера Ли Нак Йон. \"Пристигнах в Сеул в навечерието на 30-тата годишнина от установяването на дипломатически отношения между между България и Република Корея. Това е първото посещение на български министър-председател в страната. Целта на визитата е разширяване на сътрудничеството в политическия, икономическия и културния диалог между двете държави\", написа българският премиер във Фейсбук. Заедно с Борисов за Южна Корея пътуват вицепремиерът Красимир Каракачанов, министрите на икономиката Емил Караниколов, на транспорта и съобщенията Росен Желязков и на финансите Владислав Горанов. Борисов води и бизнесделегация - нещо, което прави рядко при задгранични пътувания. “Няма да стъпя в Южна Корея, ако не подпиша договор”, закани се премиерът още през лятото, когато стана ясно, че се готви негово посещение в Сеул. Впоследствие Борисов обясни, че България се стреми към корейска инвестиция в размер на 1,5 млрд. долара в завод за производство на батерии и компоненти за електромобили. България преговаря за инвестиция и от страна на производителя на автомобили", "date": "2019.09.24", "title": "Борисов пристигна в Сеул, ще преговаря за заводи за изтребители и електромобили (Видео)"}
{"url": "https://www.24chasa.bg/novini/article/7672043", "text": "Доналд Тръмп заяви, че заслужава Нобелова награда “за много неща”, предаде АП. “Мисля, че ще взема Нобелова награда за много неща, ако я даваха справедливо, но не я дават така”, заяви президентът на САЩ, който изрази желание да посредничи между Индия и Пакистан. Тръмп каза, че неговият предшественик Барак Обама бил удостоен с Нобелова награда на толкова ранен етап от своето президентство, че “нямал представа защо я е получил”, и това било единственото нещо, за което Тръмп бил съгласен с Обама. Американският президент съобщи още, че може да има скоро нова лична среща със севернокорейския лидер Ким Чен Ун, но не даде подробности. “Ще видим какво ще се случи”, каза той. ", "date": "2019.09.24", "title": "Тръмп: Заслужавам “Нобел” за много неща"}
{"url": "https://www.24chasa.bg/novini/article/7672185", "text": "Изборите за кмет в община Симитли приключиха с последния срок за регистрация на участниците. Очаквано единственият кандидат е Апостол Апостолов, който ще управлява общината в следващите 4 години. Регистрацията му е направена от името на \"Партия на зелените\", но зад него застават всички политически сили. Апостолов ще управлява пети пореден мандат. На предишните избори през 2015 г. отново бе единствен кандидат и всички застанаха зад него.  Единствени кандидати за кмет на кметство са и настоящите кметове на Черниче, Полена, Крупник, Полето, Брежани, Долно Осеново – Георги Стефанов, Веселин Топузов, Иванка Чакалска, Иван Манчев, Благой Стефанов, Бисер Сегменов. В изборния ден на 27-ми октомври ще се решава само съставът на новия общински съвет. Регистрирани за участие са две кандидатски листи - на ГЕРБ и \"Партия на зелените\".", "date": "2019.09.24", "title": "Изборите в Симитли приключиха! Единственият кандидат - досегашният Апостол Апостолов"}
{"url": "https://www.24chasa.bg/novini/article/7672255", "text": "Шведската екоактивистка Грета Тунберг отвърна на удара на американския президент Доналд Тръмп, който в Туитър каза по неин адрес, че тя \"изглежда много щастлива девойка\", след като тя пък обвини лидерите от целия свят в бездействие в борбата с климатичните промени и им каза, че те са откраднали нейните мечти по този начин. След ироничния коментар на Тръмп по неин адрес, Тунберг смени биографията си в социалните медии и вече се самоопределя като \"Много щастлива девойка, която с нетърпение очаква бляскавото и чудно бъдеще\", предаде Ройтерс, цитирана от БТА. Вчера Тунберг беше един от ораторите на срещата на върха за климата, провела се в ООН. На форума за кратко се появи и Тръмп. После в кулоарите Тръмп подмина девойката, без да й обърне внимание, докато тя го гледаше начумерено. Видеото от тази сцена се превърна в хит в интернет. Същевременно днес телевизия Фокс нюз се извини заради гост в нейна програма, който нарече Тунберг \"душевно болна\", предаде Асошиейтед прес.", "date": "2019.09.24", "title": "Грета Тунберг отвърна на иронията на Тръмп, обяви се за щастлива девойка (Видео)"}
{"url": "https://www.24chasa.bg/novini/article/7671918", "text": "Момчил Неков е на 33 години. Роден е в Силистра. Завършил е Езиковата гимназия в Силистра. Магистър по „Политически мениджмънт” в Софийски университет „Св. Климент Охридски” и магистър по „Международни икономически отношения” в Университета по национално и световно стопанство. От 2013 година е докторант във Философски факултет на СУ „Св. Климент Охридски” с тема на докторската дисертация „Организационна структура и вътрешнопартийна демокрация в основните политически партии в България след 1989 година.“ През лятото на 2019 г. защитава докторската си дисертация и получава научната степен Доктор по политология. Момчил Неков е автор на две книги с политологични изследвания: „4х4 – БСП след 1989” и „От първо лице”. От февруари 2010 г. до избирането му за член на Европейския парламент, Неков работи като инспектор и старши инспектор в Дирекция „Правни производства и надзор” в Комисия за защита на личните данни на България. Член на БСП от 2009 г. На 25 май 2014 г. е избран за член на Европейския парламент от листата на БСП. Той е най-младият член на Групата на прогресивния алианс на социалисти и демократи в Европейския парламент. В Европейския парламент Момчил Неков работи в комисиите по Култура и образование и по Земеделие и развитие на селските региони. Сред приоритетите в работата му като евродепутат са предизвикателствата, свързани с намаляването на безработицата в Съюза, и в частност - сред младите хора, като се използват всички механизми младото поколение да се развива и да трупа умения чрез възможностите, които предоставя мобилността. В свободното си време Момчил обича да се занимава със спорт, да чете книги и да се среща с приятелите си. Основните ми опоненти в тези избори вече са били кметове, или кандидати за такива. Аз съм нов човек за политическия живот в града. И считам, че като нов и млад човек предлагам нови и прагматични решения на общинските проблеми. Имам опита на евродепутат, притежавам контакти, умея да ръководи екипи. Убеден съм, че промяната идва от долу на горе. И ако промяната е осъзната, сега е момента всички да се обединим около идеята за по-доброто бъдеще на Силистра. Натрупаният опит ми дава увереност, че мога да ръководя общинските дела, като добър стопанин и мениджър. Смятам, че добрият мениджър трябва да умее да планира. Да поставя приоритети и не на последно място да изгради успешен екип от специалисти. Аз съм сигурен, че точно тези хора са около мен и с такива хора ще мога да върна самочувствието на Силистра. И това, в което силно вярвам е, че най-важното качество на един успешен управленец е да има сърце и душа, отворени към всички. Аз и кандидатите за общински съветници изработихме Визия за Силистра – дългосрочна програма за обществено-икономическо развитие на нашата община. Даваме си сметка, че за изпълнение на всичко заложено във Визията е необходимо време, надхвърлящо границите на един управленски мандат. Считаме, че за мандат 2019 -2023 година могат да се свършат някои належащи и крайно необходими неща. Разделихме ги в две групи: За хората и За бизнеса. - Пряко участие на гражданите в местното самоуправление с иницииране на местен референдум или общо събрание по важни за местната общност въпроси; - Създаване на граждански консултативен съвет в управлението на общината; - Стимулиране от общинския бюджет с еднократна помощ на здравно и социално осигурени, и работещи родители при раждане на второ и трето дете в размер на 1000 лв.; - Планиране в общинския бюджет на целеви средства в размер на 150 хил. годишно за подпомагане на семействата на деца, обучаващи се в предучилищни групи в детските градини; - Планиране в общинския бюджет на 200 хил. лв. годишно, което ще осигури безплатно хранене на около 300 деца в Детска млечна кухня; - Осигуряване на месечна общинска стипендия в размер на 60 лв. за деца с отличен успех, в затруднено материално и финансово състояние; - Общинска подкрепа на МБАЛ – Силистра – осигуряване на жилища от общинския жилищен фонд на млади лекари, желаещи да започнат работа в болницата; - Чрез общинския бюджет да се поемат обучението и специализацията на млади лекари срещу ангажимент да продължат работата си в областната болница; - Подкрепа за медицинските практики в малки населени места; - Изработване на генерален план за движение по пътищата на Община Силистра и пълна забрана за движение на ТИР-ове през града; - Планиране в общинския бюджет целеви разходи в размер на 100 хил. лева за борба с комари, гризачи и други вредители; - Осигуряване в общинския бюджет на целеви средства и активно финансово съдействие от централната изпълнителна власт за ефективно и своевременно зимно снегопочистване, опесъчаване и химическа обработка на улици, тротоари, междублокови пространства през зимния период; - Активно участие на Общината в паспортизацията на жилищните сгради.Поемане на 50% от разходите за собственици с минимален доход, пенсионери и многодетни семейства; - Ефективен градски и междуселищен транспорт на поносими цени. Разработване на схеми за междуобщински и междуобластен транспорт съвместно с компетентните държавни органи, което да подобри обслужването на населението; - Обновяване и благоустрояване на обществените площи – улици, паркове, междублокови пространства и др. Поддържане на тротоарите и прекратяване практиката за използването им като паркинги и търговски площи; - Изграждане на зона за отдих с подходящи спортни,туристически и екстремни атракции в местността „Памук кулак“; - Провеждане на специална политика по отношение на селата и кметствата; - Поддържане на съществуващия и изграждане на нов общински жилищен фонд за ползване от млади семейства и крайно нуждаещи се, отреждане на общински терени за социални жилища; - Създаване на общински гаранционен фонд с капитал от 1 млн.лв.за стимулиране и подпомагане на начинаещ и малък бизнес; - Предоставяне при най-добри условия на общински помещения и друга материална база за млади предприемачи за стартиране на техни проекти, гарантиране на облекчени административни процедури в съкратени срокове; - Подготовка за новия програмен период 2021 – 2027 г. Основен приоритет да бъдат проекти с доказана полза за изграждане на модерни структури и управление чрез партньорство. Тези проекти трябва да акцентират върху ранното стимулиране на икономиката, инфраструктурата и услугите, като отчитат съществуващите тенденции на застаряване и миграция; - Изграждане на модерен кооперативен и фермерски пазар; - Подготовка на кадри на местно ниво за участие в проекти за икономическото развитие на общината и реализиране на възможностите за комбинирано финансиране между една или повече оперативни програми; - Допитване до гражданите и бизнеса за приемане на по-справедливо и обективно определяне размера на таксата за битови отпадъци, която предстои да се формира на принципа „замърсителят плаща“, както и осъществяване дейностите по обезвреждането им; - Повишаване експертното ниво на администрацията, чрез обучения и финансово стимулиране на по-добрите служители. Стоп на бюрокрацията – до края на мандата 80% от услугите да се предоставят по електронен път; - Общината съвместно с полицията, земеделските кооперации и арендаторите на земеделска земя ежегодно да приемат мерки за опазване на полските имоти и произведената продукция; - Преразглеждане цената на водата във ВиК оператора за силистренските граждани и бизнеса; - В края на мандата превръщане на Силистра в логистичен център на Дунавския Еврорегион.", "date": "2019.09.24", "title": "Бившият евродепутат Момчил Неков влиза в битката за кмет на Силистра"}
{"url": "https://www.24chasa.bg/novini/article/7671920", "text": "Пакистан. Осем души загинаха, а 100 са ранените, предаде Ройтерс. Кадри, излъчени в пакистански медии, показаха рухнали сгради и големи пукнатини по пътищата в град Мирпур, който се намира в пакистанската част на оспорвания Кашмир, близо до границата с Индия, предава БТА. Сред жертвите има три деца. Някои от ранените пък са в критично състояние. Епицентърът на труса е бил на 23 километра северно от град Джелум и на дълбочина от 10 километра, според данни на американския Геофизичен институт.", "date": "2019.09.24", "title": "Осем загинали и 100 ранени при силно земетресение в Пакистан"}
{"url": "https://www.24chasa.bg/novini/article/7671932", "text": "Полицията в Солун е разкрила престъпна група, която се е занимавала с нелегални осиновявания от България, съобщи АНА-МПА. В рамките на полицейската операция са задържани 12 души, сред които адвокат и лекар, а цялата преписка включва повече от шейсет лица. Според съдебни източници сред арестуваните са и три грузинки, за които се смята, че са имали ръководна роля в престъпната група, предава БТА. Според същите източници многомесечното разследване е извадило на светло цяла \"фабрика\" за нелегални осиновявания. В преписката са описани десетки случаи на жени от България, които са пътували до Гърция, съпровождани от членове на престъпната група, за да родят \"по поръчка\", а новородените са били давани срещу заплащане на бездетни двойки. Цената на нелегалното осиновяване е достигала до 25 хиляди евро, в която, освен \"цената\" на новороденото, са били включени и разходите по раждането. Цената е варирала според пола на детето и останалите му характеристики. В хода на разследването е разкрита и друга, също толкова доходна дейност на престъпната група, а именно - търговия с яйцеклетки. В преписката са описани случаи на млади жени, чужди гражданки, които са давали срещу заплащане яйцеклетки, а престъпната група ги е продавала. В случая с яйцеклетките изглежда, че са замесени частни клиники, които се занимават с асистирана репродукция.", "date": "2019.09.24", "title": "Разбиха престъпна група в Солун за нелегални осиновявания от България, давали 25 000 евро за дете"}
{"url": "https://www.24chasa.bg/novini/article/7671902", "text": "Две години затвор получи подпалвач на къща в град Камено, инцидентът е от 19 ноември, м.г.  Делото срещу Йордан В. се гледа днес в Бургаския районен съд. Магистрати го признаха за виновен в това, че  умишлено запалил двуетажна къща с площ 128 кв.м, на стойност 72 000 лв., собственост на мъж и жена. Подпалвачът залял пода на стаите на 1-я етаж с бензин  и драснал клечката. Според направените експертизи огънят е  нанесъл щети за 40 000 лв. Наказанието, определено по реда на съкратеното производство, трябва да бъда изтърпяно при първоначален „строг“ режим. Присъдата подлежи на обжалване пред окръжни магистрати.", "date": "2019.09.24", "title": "2 г. затвор за подпалвач на къща в Камено"}
{"url": "https://www.24chasa.bg/novini/article/7671961", "text": "В 15:25 часа на 23 септември в дежурната част на РУ-Дряново е получен сигнал от 30-годишна жителка на града, която е съобщила, че е намерила 48-годишната си леля в безпомощно състояние на земята пред кооперацията, в която жената има жилище. Пострадалата е настанена за лечение в хирургично отделение на областната болница в тежко състояние, с опасност за живота. На местопроизшествието е извършен оглед и е образувано досъдебно производство, съобщиха от ОДМВР-Габрово. От проведените до момента процесуално-следствени действия е установено, че жената е паднала от тераса на третия етаж.", "date": "2019.09.24", "title": "48-годишна падна от тераса на третия етаж в Дряново, с опасност за живота е"}
{"url": "https://www.24chasa.bg/novini/article/7671965", "text": "На 20 септември във Второ Районно управление на МВР - Плевен местна жителка потърсила помощ в полицията, обяснила, че мъж, когото познава по малко име, е нанесъл побой на дъщеря й и е заплашвал семейството ѝ с убийство. Това съобщиха от пресцентъра на МВР. На адреса веднага били изпратени полицейски служители, които установили и задържали 44-годишен самоковец. Изяснено е, че той е обявен за общодържавно издирване с мярка \"принудително довеждане\" в Районно управление на МВР - Велико Търново за извършено от него престъпление по чл. 144, ал. 3 от НК. Мъжът е задържан за срок от 24 часа. Образувано е досъдебно производство за престъпление по чл. 144, ал. 3 от НК. Работата по случая продължава.", "date": "2019.09.24", "title": "Мъж преби момиче в Плевен, заплаши семейството й с убийство"}
{"url": "https://www.24chasa.bg/novini/article/7671991", "text": "Потребителските нагласи относно икономическото развитие на САЩ отслабнаха през септември за втори порен месец до най-ниско ниво в рамките на годината, тъй като американците изглеждат притеснени относно глобалното икономическо забавяне и търговското напрежение с Китай, показват резултати от последно проучване на компанията Conference Board. Индексът на потребителското доверие се понижи през текущия месец до 125,1 пункта от 134,2 пункта през август и очаквания за по-скромно понижение към 133,0 пункта. Това представлява отстъпление на потребителските нагласи за втори пореден месец до най-ниско ниво за 2019-а година, след като през юли съответният индекс скочи до връх от 135,1 пункта, предава  . \"Доверието на потребителите спадна през септември след умерено понижение и през август“, заяви Лин Франко, старши директор на проучването на Conference Board. \"Потребителите бяха по-малко позитивни в оценката си на текущите условия, като очакванията им по отношение на бъдещите краткосрочни перспективи също отслабнаха. Ескалацията на търговското и тарифното напрежение в края на август изглежда смути американските потребители. Този модел на несигурност и променливост обаче продължава да съществува през голяма част от годината и изглежда, че доверието вече достигна своя таван. Докато доверието може да продължи да се колебае около текущите нива и през следващите месеци, в един момент тази продължителна несигурност ще започне да намалява позитивните нагласи в икономическата експанзия\", допълни тя. Индексът, измерващ оценката на американските потребители за текущите икономически условия в страната (въз основна на тяхната оценка за текущите бизнес и условия на трудовия пазар), се понижи през септември до 169,0 от 176,0 пункта през август, докато индексът на потребителските очаквания за икономическата активност през следващите шест месеца (въз основна на краткосрочните бъдещи очаквания за доходите, бизнес и условията на трудовия пазар) спадна още по-силно до 95,8 пункта от 106,64 пункта през предишния месец. Процентът на потребителите, които определят като \"добри\" настоящите бизнес условия се понижи през септември до 37,3% от 40,9% месец по-рано, докато процентът на американците, определящи бизнес условията като \"лоши\", се повиши до 12,7% от 9,9 на сто. Потребителските нагласи относно бъдещите бизнес условията в краткосрочен план са също по-песимистични през септември, като процентът на анкетираните, които очакват подобряване на условията за бизнес през следващите шест месеца, се понижи до 19,0% от 21,6% при увеличаване до 14,3% от 10,2% на процента на тези, които прогнозират влошаване на бизнес условията в близко бъдеще. Индексът на компанията Conference Board, определящ като \"трудно\" намирането на работа в САЩ, се понижи през септември до 11,6% от 12,0%, докато индексът, определящ като \"изобилно\" наличието на работни места, се понижи до 44,8% от 50,3 на сто месец по-рано.", "date": "2019.09.24", "title": "Потребителските нагласи в САЩ през септември до най-ниско ниво за годината"}
{"url": "https://www.24chasa.bg/novini/article/7671999", "text": "\"Неговата последна заръка е изпращането му да стане в най-тесен семеен кръг. Моля за разбиране и тишина\". Това написа в профила си във Фейсбук Весела Груева, съпругата на големия български литературовед проф. Никола Георгиев, който почина вчера. И добави в друг свой пост: \"Зная, че аз трябва да благодаря за оценките и чувствата, които изразявате към Никола Георгиев. Но в дългия не съвместен живот никога не сме си приобщавали успехите и професионалните несполуки на другия. Да, вечер, на масата за вечеря ,дълго говорехме по някои спорни въпроси, той търсеше конрааргументи. Но не и за цялото. Никога не ми е казвал \"аз ще напиша\" или \"сега пиша\". Много рано разбрах, че това си е само негова \"работа\" и не питах, не надничах и най-вече - не говорех. Всички му казвахте Професоре, но той смяташе, че е професор само на катедрата. Великото звание за него беше Учител и наистина се хвалеше, че е четвърто поколение учител. Не обечаше израза \"гордея се\", но казваше \"радвам се\", когато колеги постигаха научна /макар и спорна/ истина. И най-много се радваше, когато го оспорват. Смяташе, че без това няма наука. Няма живот в науката. И все пак, благодаря от сърце. Вие го признахте като учител. А това значи, че правилен е бил избраният му път.\"", "date": "2019.09.24", "title": "Съпругата на проф. Никола Георгиев: Ще го изпратим в тесен семеен кръг, моля за тишина"}
{"url": "https://www.24chasa.bg/novini/article/7672001", "text": "Български хотели искат данъчни облекчения, за да преодолеят кризата с плащанията за почиващите в тях, докарани от фалиралия британски туроператор \"Томас Кук\". Това съобщи министърът на туризма Николина Ангелкова, която имаше днес следобед среща в министерството с бранша. \"Ще видим от разговори с финансовия министър Владислав Горанов на какво можем да разчитаме\", каза тя. Ангелкова обясни, че досега в министерството са се обадили собствениците на 25 хотела, които са посрещнали туристи, докарани от \"Томас Кук\", но според нея броят им е  поне 2 пъти по-голям.Те не могат да разчитат на заплащане за услугите, тъй като по принцип в този бранш се плаща 60 дни след престоя. По-голямата част от тези туристи са дошли през юли и август и на практика тези хотели трябва да се наредят в листата на кредиторите на \"Томас Кук\", за да могат да получат парите си. \"Някои от тях искат да се явят отделно, други искат да се подаде колективен иск. Поели сме ангажимента да координираме тези действия\", каза Ангелкова. Тя не пожела да каже с каква сума \"Томас Кук\" е ощетил българските хотелиери, тъй като било търговска тайна. Посланикът на Великобритания у нас Ема Хопкинс обеща, че всички туристи от Великобритания, които се намират в България, ще бъдат прибрани, но трябва да се заредят с търпение, тъй като са възможни закъснения. Много хотели отказват да приемат повече туристи, съобщи Христо Гълбачев, изпълнителен директор на АСТРАЛ Холидейз, чрез която \"Томас Кук\" работи в България. Той обясни, че близо 6000 туристи на \"Томас Кук\" са още в България, като днес и вчера са пристигнали нови.  \"Някои хотели отказват да ги приемат като претендират за плащане в брой\", оплака се той. Гълбачев призова хотелиерите да не влошават имиджа на България пред чуждите туристи като каза, че последният турист на Томас Кук ще си замине от България до 13 октомври.", "date": "2019.09.24", "title": "Български хотели искат данъчни облекчения заради \"Томас Кук\", отказват да приемат повече техни туристи"}
{"url": "https://www.24chasa.bg/novini/article/7672014", "text": "Окръжният съд в Благоевград взе най-тежката мярка за неотклонение \"задържане под стража\" по отношение на 18-годишния Кристиян Г. от Благоевград. Ученикът е обвинен за побоя над 26-годишен молдовски гражданин, работещ като готвач в хотел \"Езерец\",както и за нарушаване на обществения ред. Тричленният съдийски състав потвърди окончателно определението на Районен съд - Благоевград.", "date": "2019.09.24", "title": "Оставиха в ареста ученик, обвинен в побой на готвач от Молдова"}
{"url": "https://www.24chasa.bg/novini/article/7672011", "text": "Генералният секретар на ООН Антониу Гутериш предупреди световните лидери за надвисналата опасност от разделянето на света на две, визирайки, че двете най-големи икономики в света - САЩ и Китай - създават съперничещи си интернети, валути, финансови правила и собствени антагонистични геополитически и военни стратегии, предаде Асошиейтед прес, цитирана от БТА. Рискът може и да не е голям за момента, но е реален, заяви генералният секретар на ООН в речта си \"за състоянието на света\" пред годишната сесия на Общото събрание на ООН. \"Ние трябва да направим всичко по силите си да предотвратим Голямото разделение и да запазим една универсална икономика в многополюсен свят\", подчерта Гутериш. Генералният секретар на ООН описа мрачна картина на обхваната от страх и дълбоки разделения планета, изправена пред климатична криза, пред \"притесняващата възможност\" от конфликт в Персийския залив, пред разпространението на тероризма и нарастването на неравенствата. Светът започна да се движи в правилната посока по въпроса за климата, но недостатъчно бързо, подчерта Гутериш, цитиран от ТАСС. Това означава отказ от използването на изкопаеми горива и използване на възможностите на зелената икономика. Срещата на високо равнище за климата подчерта някои решения, приемането на които трябва да се активизира, за да се съкратя кардинално емисиите на парникови газове, да се ограничи повишаването на температурата до 1,5 градуса по Целзий и да се постигне въглероден неутралитет до 2050 г., заяви Гутериш. \"Длъжни сме да запазим и развием този импулс\", подчерта той пред участниците в срещата. Към съвременните условия трябва да се адаптира дори терминологията, подчерта генералният секретар. Това, което някога се наричаше \"промени в климата\", вече се е превърнало в истинска \"климатична криза\", а това, което някога наричаха \"глобално затопляне\", вече се е превърнало в \"глобално загряване\". Създаването на Конституционната комисия в Сирия, която трябва да изготви нова конституция на страната и да проправи пътя към избори, стана дългоочаквана стъпка към политическо решение, подчерта още в речта си Гутериш. \"Както обявих вчера, беше постигнато споразумение с всички заинтересовани страни за създаването на заслужаваща доверие, балансирана, Конституционна комисия, която да включва всички, да принадлежи на Сирия и да бъде под ръководството на сирийци\", подчерта той. ООН очаква първото й заседание да се състои в Женева през идните седмици, добави генералният секретар.", "date": "2019.09.24", "title": "Гутериш: Светът е изправен пред опасност\nот голямо разделение"}
{"url": "https://www.24chasa.bg/novini/article/7672018", "text": "РИОСВ-Стара Загора, е издала заповед в сряда да бъдат пуснати отново котлите на горивната инсталация за производство на топлинна енергия на ТЕЦ “Брикел”, съобщиха от министерството на околната среда. От ведомството уточняват, че са били дадени предписания на теца да се отстранят от площадките наличните горива, които не са разрешени според действащото комплексно разрешително. След уведомление от дружеството, че предписанията са изпълнени, от РИОСВ-Стара Загора, направили проверка, която установила, че те са изпълнени. На РИОСВ-Стара Загора и общинските органи е осигурен и непрекъснат достъп в реално време чрез система за видеоконтрол, с което се гарантирало, че няма да бъде използван неразрешен вид гориво в предприятието. РИОСВ-Стара Загора, спря производството в “Брикел” на 9 септември с мотив, че се използва неразрешен вид гориво – биомаса, което било нарушение на комплекното разрешително. И бе съобщено, че наложената мярка е заради невъзможността на оператора да гарантира спазването на екологичното законодателство. Още тогава от теца твърдяха, че затварянето му е неправомерно И посочиха, че с разрешение на компетентните институции в периода между 28 юли и 21 август тази година експериментално са били изгорени 17 000 тона RDF (неопасни битови отпадъци) и почти двойно количество слама, примесени с въглища. На 21 август заради високите температури дружеството само е спряло експерименталното горене на алтернативно гориво. Преди дни изпълнителният директор на “Брикел” Янилин Павлов заяви, че ако предприятието не бъде пуснато да работи, без парно и топла вода може да останат три града. Той посочи, че всичките предписания във връзка с поставяне на камери, предприемане на мерки за увеличаване на контрола, както и такива по отношение на биомасата и RDF, са изпълнени. “Брикел” имал 2 основни звена – топло- и електропроизводствена централа и брикетна фабрика. Част от произведените брикети се продават на хората, за да могат те да се отопляват. Останалата част се използвала като специализирано обогатено гориво при производството на енергия от ТЕЦ “Брикел”, “Топлофикация - Сливен\" и “Топлофикация - Перник”. Липсата на т.нар. обогатено енергийно гориво можеше да остави под заплаха отоплителните сезони в Гълъбово и Сливен, както и доставките на битова гореща вода в Сливен и Перник. В Гълъбово около 2000 домакинства използвали централно отопление. Освен тях клиенти на “Брикел” били 7 учебни заведения, 6 културни центъра, както и местната болница. Дружеството осигурявало топлоснабдяване на 3 сгради на община Гълъбово, на районния съд, както и на ОД на МВР. От години “Брикел” осигурявал топлинна енергия под формата на дарение на общински и републикански обекти. Абонатите на “Топлофикация - Сливен” били над 13 000 домакинства, а централното отопление оставало най-евтиният метод за отопление и липсата му щяла да повиши разходите на домакинствата. Павлов казва още, че брикетите се произвеждат от въглища, които “Брикел” купува изцяло от “Мини Марица - изток”. По осреднени данни на месец количеството било около 250 000 тона въглища. Ако това количество не се купувало, държавната мина можела да спре работа. От дружеството заявиха още, че ще купят специална апаратура, която да измерва атмосферния въздух с цел всички да следят състоянието му. Станцията ще бъде монтирана в центъра на Гълъбово.", "date": "2019.09.24", "title": "Пуснаха “Брикел”, с камери следят какво гориво използват в теца"}
{"url": "https://www.24chasa.bg/novini/article/7672024", "text": "45-годишен мъж е постъпил в болницата, след като буквално обезобразил половия си орган в опит да увеличи размера му. Лекарите определили като ''огромна глупост'' стореното от него, когато пациентът им разказал, че е инжектирал вазелин в пениса си, ''защото чел, че това ще оразмери многократно мъжкото му достойнство''. По информация на ''Дейли мейл'', цитиран от  , мъжът, жител на остров в Тихия океан, бил споделил, че още преди две години се е захванал с тази задача и затова през определени периоди го е инжектирал с вазелин. В резултат от необмисления му ентусиазъм пенисът му се е скапал, гангренясал и избило гной. Екип от пластични хирурзи все пак извършил операция, като отстранил мъртвата тъкан и на нейно място присадил нова кожа. До пълното си възстановяване мъжът е престоял в болничното заведение един месец, след което бил изписан за домашно лечение.", "date": "2019.09.24", "title": "Мъж се обезобрази, след като инжектира вазелин в пениса си"}
{"url": "https://www.24chasa.bg/novini/article/7672030", "text": "Вицепремиерът и министър на външните работи Екатерина Захариева и министърът на външните работи и търговията на Унгария Петер Сиярто подписаха Програма за сътрудничество в областта на образованието и науката между България и Унгария за периода 2019-2021 г., съобщиха от Външно Екатерина Захариева и Петер Сиярто се срещнаха в рамките на 74-тата сесия на Общото събрание на ООН в Ню Йорк. Програмата предвижда сътрудничество в областта на общообразователната система и висшето образование, и по-конкретно насърчаване на прякото сътрудничество между средните и висшите училища. България и Унгария се ангажират с размяната на студенти, докторанти, изследователи и преподаватели. Българската страна ще приема унгарски гост-преподавател в Софийския университет „Свети Климент Охридски“ и унгарски лектор в Шуменския университет „Епископ Константин Преславски“. Унгарската страна ще приема български лектор в Университет „Лоранд Йотвьош“, Будапеща и Сегедския университет. Двете страни ще финансират и съвместни научноизследователски проекти, както и обмен на учени и експерти, които да бъдат включени в изпълнението на такива проекти. Насърчава се и съвместното участие на партниращи си научни институти и университети от двете страни в проекти по Европейската рамкова програма за изследвания и иновации „Хоризонт 2020“.", "date": "2019.09.24", "title": "Захариева подписа програма за сътрудничество в образованието и науката с Унгария"}
{"url": "https://www.24chasa.bg/novini/article/7672037", "text": "Президентът посочи, че най-важната предпоставка за гарантиране на стабилността и справяне с конфликтите е ангажирането с диалог и директната комуникация между държавните лидери в рамките на ООН. Тази година темата на сесията е насочена и към активизиране на многостранните усилия за изкореняване на бедността, която е в основата на много конфликти, за повишаване на качеството на образованието, за борба с климатичните промени и за социално включване. В отговор на въпрос за изострената реторика и средата на сигурност в Персийския залив, държавният глава изрази надежда направените предложения от президента на Иран за деескалация и вижданията, които имат САЩ и другите партньори, да доведат до реално намаляване на напрежението и да се избегне нов потенциален конфликт в региона на Близкия Изток. Помолен да коментира призивите на политически лидери за сключване на нова ядрена сделка с Иран, президентът посочи, че ЕС вече е изразил ясна позиция със Съвместния всеобхватен план за действие по иранската ядрена програма и той следва да се изпълнява. По думите на държавния глава, ако този план бъде неглижиран, това означава да се върнем към изходна точка и да вървим към ускорен и опасен курс към ядрено въоръжаване в региона на Близкия Изток.", "date": "2019.09.24", "title": "Радев на тържественото откриване на общия дебат на 74-ата сесия на Общото събрание на ООН"}
{"url": "https://www.24chasa.bg/novini/article/7672041", "text": "Какъв поправен човек е Джок Полфрийман, като той няма съзнание за вина, а има съзнание за тежка злоупотреба срещу него, има съзнание за жертва. Това каза в предаването „Лице в лице” по   психиатърът д-р Николай Михайлов. По думите му Полфрийман не може да понесе думата „убийство”, той има почти експлозивна реакция при споменаване на тази дума, защото я преживява като атака срещу него. „Той е в една много дълга самоотбрана да изключи от себе си обвинението, че е убиец, той се счита за жертва на най-корумпираното правосъдие, а не за виновен, това е в самото начало, това е и в края. Ако има скандал, той е в тази дефиниция – поправил се. Един човек, който учи много добре, но това само по себе си нищо не значи вътре в затвора, има ту награди, ту наказания, има награди, които анулират наказанията, но тази игра на наказания и на награди е много сложна казуистика, че да се произведе това”.", "date": "2019.09.24", "title": "Д-р Николай Михайлов за Полфрийман: Няма съзнание за вина, а за жертва"}
{"url": "https://www.24chasa.bg/novini/article/7671584", "text": "Отказът на САЩ да издадат визи на членове на руската делегация, която ще участва в сесията на Общото събрание на ООН, изисква твърда реакция от страна както на Москва, така и на световната организация, заяви днес говорителят на Кремъл Дмитрий Песков, цитиран от Ройтерс и ТАСС, предаде БТА. Руското външно министерство съобщи по-рано, че Вашингтон е отказал да издаде визи на няколко членове на руската делегация. \"Ситуацията е тревожна и разбира се, подобни действия са неприемливи. Вашингтон нарушава международните си задължения\", заяви Песков. Той подчерта, че това е пряко нарушение на международните задължения на Вашингтон, тъй като не става дума за двустранно посещение\". \"Америка предоставя своя територия за централата на ООН и фактически единственото, което Америка има право да направи, е да ограничи, например, пребиваването на член на руската делегация до границите на град Ню Йорк\", заяви Песков. Според него \"САЩ нямат право да въвеждат други ограничения за тези, които отиват на Общото събрание\". \"Сега тези правила бяха нарушени\", подчерта говорителят на Кремъл. Русия ще разгледа различни варианти за отговор, но не иска да тръгва по пътя на ескалацията, заяви руският заместник-министър на външните работи Сергей Рябков. \"Още повече че визовата война, която американците водят не за първа година, според признанията на техни собствени доста високопоставени изпълнители, е безполезна и контрапродуктивна\", добави той. \"Ние споделяме тази позиция, но за съжаление, думите и делата на американската администрация за пореден път се разминават\", отбеляза Рябков. Той добави, че Русия е изказала протест пред представителя на посолството на САЩ и му е връчена съответната нота. Русия смята за тревожен самия факт, че САЩ пренебрегват задълженията си, свързани с приемането на централата на ООН на тяхна територия, подчерта руският заместник-външен министър.", "date": "2019.09.24", "title": "Кремъл зове за твърда реакция на ООН след отказа на визи за руската делегация"}
{"url": "https://www.24chasa.bg/novini/article/7671601", "text": "Изследователите са открили скрит континент на Земята, но не става дума за Атлантида. Откриха го, докато реконструираха еволюцията на сложната геология на Средиземноморския регион, която се издига с планински вериги и се спуска с морета от Испания до Иран, предава  . Континентът се нарича Голяма Адрия. Той е с размерите на Гренландия и се е откъснал от Северна Африка, само за да бъде погребан под Южна Европа преди около 140 милиона години. „Забравете Атлантида“, казва Дау ван Хинсберген, автор на изследването и професор по глобална тектоника и палеогеография в Утрехтския университет. “Без да го осъзнават, огромен брой туристи прекарват почивката си всяка година на изгубения континент Голяма Адрия.” “Повечето планински вериги, които изследвахме, произхождат от един континент, който се е отделил от Северна Африка преди повече от 200 милиона години”, каза Ван Хинсберген. “Единствената останала част на този континент е ивица, която минава от Торино през Адриатическо море до петата на Ботуша, която образува Италия.” Геолозите наричат тази зона Адрия, така че изследователите на това проучване наричат неоткрития досега континент като Голяма Адрия. В средиземноморския регион геолозите имат различно разбиране за тектониката на плочите. Тектониката на плочите е теорията за това как се формират океаните и континентите, а за други части на Земята тази теория предполага, че плочите не се деформират, когато се движат една до друга в области с големи разломни линии. Но Турция и Средиземноморието са съвсем различни. „Това е просто геоложка бъркотия: всичко е извито, счупено и подредено“, каза ван Хинсберген. “В сравнение с това Хималаите, например, представляват доста проста система. Там можете да следвате няколко големи линии на разлома на разстояние повече от 2000 километра”, добави ученият. В случая на Голяма Адрия по-голямата част от нея е била под вода, покрита от плитки морета, коралови рифове и седименти. Седиментите образуват скали, които са били изстъргани, когато Голяма Адрия е била принудена да влезе под мантията на Южна Европа. Тези скали стават планински вериги в тези райони: Алпите, Апенините, Балканите, Гърция и Турция. “Приплъзването на една плоча под другата е основният начин, по който се формират планински вериги”, каза Ван Хинсберген. “Нашите изследвания предоставиха голям брой прозрения, също за вулканизма и земетресенията, които вече прилагаме другаде. Можете дори да предвидите до известна степен как ще изглежда дадена област в далечното бъдеще”, заяви той. Реконструкцията на този еволюционен поглед към планинските вериги в Средиземноморието изисква сътрудничество, тъй като обхваща повече от 30 държави, всяка със собствени геоложки проучване, карти и предварително съществуващи идеи за това как се формират нещата, казват изследователите. Използвайки софтуера за тектонично възстановяване на плочи, изследователите буквално обелват слоевете, за да се върнат назад във времето, когато континентите изглеждаха много по-различни от картата, която познаваме днес. Изследователите установили, че Голяма Адрия започва да се превръща в континент преди около 240 милиона години през периода на Триаса. “От това картографиране се появи картината на Голяма Адрия и няколко по-малки континентални блока, които сега образуват части от Румъния, Северна Турция или Армения, например “, каза Ван Хинсберген. “Деформираните останки от горните няколко километра на изгубения континент все още може да се видят в планинските вериги. Останалата част от континенталната плоча, която е била дебела около 100 км, се е плъзнала под Южна Европа в земната мантия, където все още можем да я проследим със сеизмични вълни до дълбочина от 1500 километра“.", "date": "2019.09.24", "title": "Под Южна Европа „спи“ континент"}
{"url": "https://www.24chasa.bg/novini/article/7671611", "text": "Министърът на търговията, туризма и телекомуникациите на Сърбия Расим Ляич заяви, че страната не влиза в Евразийския съюз, каквито спекулации има в сръбски медии, а само подписва договор за свободна търговия. Подобни споразумения вече действат с Русия, Беларус и Казахстан, предава  . Евразийският съюз се разшири до Армения и Киргизстан и реши да хармонизира споразуменията за свободна търговия с трети страни, включително Сърбия. Споразумението няма политически, а само търговски измерения. Решено е в рамките на Евразийския съюз всички договори за свободна търговия с трети страни да бъдат обединени. Ако Сърбия беше отказала да подпише такъв, щеше да постави под въпрос договора за свободна търговия с Русия, смята Ляич. На 25 октомври Сърбия ще подпише договор с Евразийския икономически съюз, с който ще бъдат заменени настоящите договори и който ще включва разширен списък на безмитни стоки.", "date": "2019.09.24", "title": "Сръбски министър: Страната не влиза в Евразийския съюз"}
{"url": "https://www.24chasa.bg/novini/article/7671624", "text": "По-голямата част от работниците във фирмата във Франция са нямали договори. Това каза на брифинг началник на отдел „Противодействие на трафика на хора“ в ГДБОП комисар Людмил Попов във връзка със съвместното разследване на български и френски власти на международна престъпна група, извършваща трудова експлоатация, предаде  .  \"Има минимален брой открити при претърсванията такива договори, а повечето лица нямат никакви договори. Хората на място се оплакват, даже е имало хора, които са искали да се махнат, но е нямало къде да отидат, нито са знаели език, нито са имали средства, са оставали да работят до края. Повечето са се връщали, както са отишли. Всичките пари са им взети от българската фирма, която им е била работодател там\", каза още той. Наблюдаващият прокурор Евгения Деянова допълни, че при извършените претърсвания на територията на България са били открити в дома на участниците в групата множество документи, които целят да създадат привиден легален поток на парите. \"Тоест имаше договори за дарение между участниците в групата, дори такива от порядъка на 40 хиляди евро и по-малки суми, разбира се. Освен това бяха намерени разписки за закупени стоки, цигари и алкохол, а впоследствие при реализацията във Франция бяха открити множество стекове цигари, както и самите пострадали съобщиха, че участниците в групата са им продавали един стек на цена 60-70 евро. Те са им давали стековете и после са им удържали такава цена за един стек от полученото възнаграждение\", обясни още Деянова. „Древните римски робовладелци са казали, че най-добрият род е този род, който не съзнава своето робство и се наслаждава на оковите си. В конкретния случай сме свидетели именно на подобно нещо. Малоимотни български граждани, с нисък социален и образователен статус, са били подмамвани да работят в селското стопанство. Представяни са им договори на чужд език. Те трудно говорят български и пишат на български, пък камо ли да разбират това, което им представят на чужд език“. Димитър Петров обясни, че за работата си българите са получавали почти нулево възнаграждение, защото местните им работодателите им са удържали пари за каквото си поискат. „Възнаграждението, което са прибирали българските участници от групата, са ги влагали в имоти във Франция“, казаха от прокуратурата.", "date": "2019.09.24", "title": "По-голямата част от работниците във фирмата във Франция са нямали договори"}
{"url": "https://www.24chasa.bg/novini/article/7671606", "text": "Той бе едва на 10 г., когато падна от височина 10 м по стръмна скала в белградския парк Ташмайдан, побягнал уплашен от пчела. Днес Вук Ерцег почина в московска клиника след 6-годишен дълбок сън в кома, съобщи белградският в. Blic. Угаснаха надеждите на родителите му, че направената наскоро мозъчна операция в Москва ще отстрани инфекцията, с която Вук се бори от години, за да се пристъпи към събуждането му от 6-годишната кома, предава  . В онзи черен за семейството 17 април 2013 г. фатална за пропадането на детето се оказва зейнала 30-сантиметрова пролука в обезопасяващата ограда, за която семейството му държи отговорна управата на парка. Неутешима е храбрата майка на Вук - Ирена Петрович, която 6 г. бе неотстъпно до своята рожба, заедно с таткото на детето и със сестра й. В едно от последните си интервюта в Blic тя изрази надежда след като разбрала за благополучния изход на друг подобен случай. Един от лекарите й казал за успешното възстановяване на човек, изкарал 5 г. в кома, който вече живеел нормално. \"Моят Вук е голям боец, надявам се и с него да стане така. Винаги има светлинка в края на тунела, може и за нас да е така\", каза обнадеждена тогава Ирена.", "date": "2019.09.24", "title": "Издъхна момче след 6-годишна дълбока кома в Москва"}
{"url": "https://www.24chasa.bg/novini/article/7671621", "text": "Два дни след серията земетресения в Албания Тирана и други области пострадаха от наводнения след обилните дъждове през нощта, предаде Танюг, цитирана от БТА. Огромно количество вода нахлу в сградата на минногеоложкия факултет в Тирана, която преди това бе повредена от силното земетресение в събота с магнитуд 5,8. Наводнени бяха коридорите и учебните зали на факултета, вода заля и някои лаборатории. Заради наводнението факултетът вероятно няма да работи през октомври.", "date": "2019.09.24", "title": "След силните трусове през уикенда Албания пострада и от наводнения"}
{"url": "https://www.24chasa.bg/novini/article/7671632", "text": "Съдийската колегия на Висшия съдебен съвет излезе със своя позиция, публикувана на сайта на ВСС, във връзка с постъпил сигнал от Национален младежки комитет на Политическа партия ВМРО-БНД, изказвания на представители на политически партии, академичната общност, граждани и медийни публикации по повод условното предсрочно освобождаване от затвора на осъдения за убийство австралиец Джок Полфрийман В нея се казва дословно:", "date": "2019.09.24", "title": "ВСС за Полфрийман: Споделяме усещането за нарушен баланс на право и справедливост"}
{"url": "https://www.24chasa.bg/novini/article/7671659", "text": "В НАТО, и лично аз, оценяваме приноса на България към мисиите и операциите на алианса, каза на пресконференция председателят на Военния комитет на НАТО главен маршал от авиацията Стюарт Пийч, който е на посещение в България, предаде БТА. България допринася за споделената сигурност в алианса в много различни направления, отбеляза Пийч и добави, че в пакта приветстват усилията за модернизиране на българските въоръжени сили. Въоръжените ви сили играят стратегическа роля в Черноморския регион, като предоставят кораби за дейностите на НАТО по патрулиране. Давате важен принос към мисиите на НАТО в Афганистан и Ирак, както и имате свои военни в мисията в Косово. Изключително благодарни сме за това, посочи Пийч. Обсъдихме сигурността в Западните Балкани, където България играе ключова роля и НАТО е ангажирана с региона. Чрез приноса ви, присъствието ви в Косово, чрез подкрепата ви за водената от ЕС мисия в Босна и Херцеговина, вие подпомагате евроатлантическата интеграция на Западните Балкани, каза сър Стюарт Пийч след разговор във военното ведомство с началника на отбраната ген. Андрей Боцев и със заместник министъра на отбраната Атанас Запрянов. Председателят на най-висшия военен орган на пакта подчерта в изказването си, че ключовият за НАТО ангажимент, че атака срещу един от съюзниците е атака срещу всички, продължава да бъде от най-високо значение. Адаптираното предно присъствие в Черноморския регион, заедно с другите дейности на пакта на Източното и на Югоизточното направление, значително допринасят за сигурността в региона. България разчита на тази съюзна подкрепа и полага усилия за активно участие в тези дейности, каза началникът на отбраната ген. Андрей Боцев. Сред обсъдените въпроси с председателя на Военния комитет е било и реализирането на Инициативата за готовност на НАТО, приета през 2018 г., посочи Боцев, като добави, че обществото трябва да е наясно, че за постигане и поддържане на висока готовност на силите, е необходимо и допълнително финансиране. Най-високопоставеният български военен акцентира и върху модернизацията на армията с трите основни проекта за видовете въоръжени сили, като посочи, че след закупуването и усвояването на новата техника, ще бъдем в състояние да обмислим увеличаване на нашия принос към Силите на НАТО с много висока степен на готовност. Заместник-министърът на отбраната Атанас Запрянов посочи, че посещението на Стюарт Пийч в България в момент, в който осъществяваме Стратегически преглед на отбраната, е много важно, за да го запознаем с намеренията и приоритетите си и да чуем неговата оценка. Запрянов акцентира върху три основни теми от днешния разговор, свързани с изграждането на способности на въоръжените ни сили - бюджетът за отбрана, който не трябва да бъде намаляван; превъоръжаването с модерна техника и на трите вида въоръжени сили; политиката в областта на личния състав и мерките за справяне с недостига и окомплектоване на военните формирования. Запрянов също така е подчертал, че България остава ангажирана към операциите на алианса.", "date": "2019.09.24", "title": "Стюарт Пийч: В НАТО оценяваме приноса на България към мисиите и операциите на алианса"}
{"url": "https://www.24chasa.bg/novini/article/7671664", "text": "От ГЕРБ внесоха проекторешение за възлагане на Сметната палата да извърши финансова проверка на Българското национално радио за периода от 1-ви януари 2017 година до 30-и септември 2019 г., предаде  . Проектът ще бъде обсъден този четвъртък в парламентарната комисия по културата и медиите. В проекта е записано извършването на проверката да започне от 1-ви октомври, а Сметната палата ще има време до края на следващата година да внесе доклада от извършения одит в Народното събрание. За финансов одит на БНР настоя преди дни премиерът и лидер на ГЕРБ Бойко Борисов.", "date": "2019.09.24", "title": "ГЕРБ внесе проекторешение за одит на Сметната палата в БНР"}
{"url": "https://www.24chasa.bg/novini/article/7671667", "text": "Младеж открадна кутия с дарения на перничани за болната Руми, която се бори за живота си, а всеки лев е жизненоважен, за да оцелее, съобщава  . Кражбата е станала на нонстопа в пернишкия квартал „Твърди ливади\". Камерите на нонстопа засичат младия мъж, който се оглежда около витрините, а след това небрежно се обляга на гишето. В същия момент протяга ръка вътре, грабва кутията с дарения и бяга. Руми от гр. Перник е болна от левкемия. Намира се в турска болница, където дават надежда за пълно излекуване. Майка е на две деца,съпруга. Клипът и снимките с лицето на крадеца се разпространиха като лавина във фейсбук, а тежки коментари заваляха върху младежа, направил дръзката кражба. \"ИЗДИРВА СЕ!!! Търся Това Човекоподобно нещо, откраднало кутията с дарения на сестра ми Руми. Анонимността е запазена\", пише братът на Руми Калин Спасов, като публикува кадри от престъплението. Това не е първият случай, в който дарения за болни деца и хора от Перник са жертва на посегателства.", "date": "2019.09.24", "title": "Младеж открадна кутия с дарения за болната от левкемия Руми в Перник, издирват го (Видео)"}
{"url": "https://www.24chasa.bg/novini/article/7671677", "text": "Танкерът \"Стена Имперо\" (Stena Impero) е напуснал иранското пристанище Бандар Абас, където плаващият под британски флаг кораб беше задържан повече от два месеца на фона на дипломатическия спор между Иран и Великобритания, предаде БНР. Според услугата за проследяване на петролни танкери, TankerTrackers, сателитно изображение показва, че \"Стена Имперо\" вече не е закотвен на пристанището Бандар Абас. Иранските власти обаче все още не са потвърдили истинността на тази информация, въпреки че вчера говорителят на иранското правителство Али Рабией заяви, че танкерът вече \"може да се движи свободно“, Седем от 23-мата членове на екипажа на \"Стена Имперо\" бяха освободени по-рано този месец и напуснаха Иран. Останалият екипаж остана на борда, за да може петролният танкер да напусне пристанището след неговото официално освобождаване.", "date": "2019.09.24", "title": "Танкерът \"Стена Имперо\" напусна иранското пристанище"}
{"url": "https://www.24chasa.bg/novini/article/7671696", "text": "Шофьорите да се движат с повишено внимание по път I-5 град Шипка - връх Шипка (прохода \"Шипка\") заради катастрофа, съобщиха от пресцентъра на АПИ. Едната лента за движение е стеснена, а трафикът се регулира от \"Пътна полиция\".                                                                                                                                                                                                                                                                                                                       ", "date": "2019.09.24", "title": "Катастрофа затруднява движението през Шипченския проход"}
{"url": "https://www.24chasa.bg/novini/article/7671722", "text": "Докато димът от горските пожари в Индонезия често просто затъмнява видимостта със задушаваща мъгла, части от остров Суматра наскоро станаха свидетели на кървавочервено небе, причината за което се крие във взаимодействието между слънчевата светлина с димни частици във въздуха, предаде Ройтерс. Индонезия от месеци води борба с горските пожари. Местен жител, заснел кървавочервеното небе в събота, споделя: \"Имаше силни ветрове и смогът беше гъст. Явлението продължи от обяд до вечерта, дишането беше доста трудно през този ден\", предава БТА. Събитието бързо завладя социалните медии. Само за три дни видео, изобразяващо кървавочервеното небе, беше гледано в Инстаграм над 600 000 пъти. За да се оцвети небето в кървавочервено, във въздуха трябва да има налични аерозоли, обяснява базираният в САЩ учен А. Р. Равишанкара, цитиран от сп. \"Сайънтифик американ\". Аерозолите представляват твърди или течни частици във въздуха, които могат да са резултат от естествени процеси или човешка дейност. В естествена форма те идват от горски пожари, прах, разнесен от пясъчни бури, морски \"прах\", вулканични изригвания. От индонезийската метеорологична агенция съобщиха, че небето е почервеняло над части от Суматра поради разсейване на слънчевата светлина от частици, носещи се във въздуха, известно като разсейване на Ми. Димът е бил особено гъст в района Муаро Джамби на Суматра. За индонезийците явлението е толкова загадъчно, колкото и притеснително. \"Това е Земята, не Марс. Това е Джамби, не откритият космос. Ние сме човешки същества, които имат нужда да дишат чист въздух, не дим\", пише загрижен потребител на Туитър.", "date": "2019.09.24", "title": "Специалисти разкриха причината за кървавочервеното небе над Индонезия"}
{"url": "https://www.24chasa.bg/novini/article/7671714", "text": "ренският парламент започна днес дебати по проект на закон, с който да се прекрати дискриминацията спрямо репродуктивните права на жените, като се позволи за всички достъп до методи за медицински подпомагано зачеване като инвитро и банки за семенна течност, предаде  . Темата вече предизвиква разгорещени спорове и съпротива от консервативни среди, включително десни политици и високопоставени представители на католическата църква. За 6 октомври е насрочен протест в Париж от организации, които твърдят, че ако законът бъде приет, той \"ще лиши децата от баща\". Според ръководителя сдружението на френските католически епископи дълг на всеки отговорен гражданин е да демонстрира против текста. Съгласно сега действащото законодателство право на достъп до такива процедури имат единствено хетеросексуални двойки, които са сключили брак или живеят заедно повече от 2 години. При това причините може да са само безплодие или избягване на риск от предаване на заболяване или медицинско състояние на детето или на единия от родителите. Центристкото правителство на президента Еманюел Макрон иска правата да се разширят върху всички жени и това да стане факт до лятото на 2020 г. Изчисления на здравното министерство показват, че полза ще имат още около 2000 жени годишно. Макрон не е коментирал темата публично, откакто оглави страната през май 2017 г., и два пъти отлага вкарването на проекта за дебати от опасения за остра реакция в обществото, както стана с признаването на еднополовите бракове през 2013 г. Ако тази част от реформите му мине през парламента, Франция ще се изравни с режима, действащ в съседни държави като Испания, Великобритания и Белгия. В края на миналата седмица етичната комисия на Националната медицинска академия предупреди в свой доклад, че \"умишленото зачеване на дете, лишено от баща, не е защитено от рискове за развитието на детето\", припомни лондонският \"Гардиън\". Няколко министри, включително на здравеопазването, отвърнаха, че тази постановка на въпроса греши в свързването на щети с израстването в семейство с един родител. Много от критиките обаче остават фокусирани върху допускането, че жена, която отглежда детето си сама, може заради трудностите да развие негативно отношение към него и това да се отрази на развитието му. Тази теза е посрещана с отговори, че и в момента много жени във Франция са самотни майки. Проектозаконът предвижда децата, заченати с помощта на семенна течност от донор, да имат право да научат името на баща си, когато навършат 18 години. Така би се премахнала анонимността, гарантирана в момента на дарителите за банките за семенна течност. Освен това в свидетелството за раждане на дете в еднополово семейство на лесбийки ще се записва \"майка и майка\". На жените в средата на 30-те си години ще бъде позволено да замразяват свои яйцеклетки с идея да имат деца по-късно в живота си, независимо дали имат някаква здравословна причина за това. Процедурата е позволена сега единствено за жени, подложени на лечение - например радио- и хемотерапия за борба с раково заболяване, което може да застраши способността им да заченат. \"Ройтерс\" цитира специалисти от Мрежата на на обществените банки за сперма във Франция (CECOS), според които, ако законът бъде одобрен и влезе в сила толкова скоро и при тези условия, ще се създаде потенциален недостиг на замразени семенна течност и яйцеклетки. И в момента тя едва стига да задоволява търсенето, а отпадането на анонимността 18 години след зачеването може да отблъсне до три четвърти от регистрираните донори. Проф. Рашел леви, която ръководи центъра на CECOS в парижката болница \"Тенон\", казва, че анонимността на донорите ще се запази 13 месеца след влизане в сила на закона, за да позволи на системата да натрупа допълнителни запаси. След това ще има втора фаза, в която вече дарилите сперма и яйцеклетки ще могат да заявят дали са съгласни те да се използват съгласно новите правила. Дареното от отказалите ще бъде унищожено.", "date": "2019.09.24", "title": "И Франция може да позволи инвитро за хомосексуални и самотни жени"}
{"url": "https://www.24chasa.bg/novini/article/7671702", "text": "Инсталация с общо 440 чифта черни дамски обувки с токчета на турския художник Вахит Туна бе открита преди броени дни на стените на две сгради в Истанбул. Всеки чифт обувки символизира жена, убита от съпруга си през 2018 г. в Турция при домашно насилие.                                                                                                                                                                                                                                                                                                                       ", "date": "2019.09.24", "title": "440 обувки с токчета на 2 сгради в Истанбул напомниха за туркините, убити от съпрузите си"}
{"url": "https://www.24chasa.bg/novini/article/7671754", "text": "За трите почивни дни, 21-23 септември, към дежурните екипи на МЗХГ и ДФ \"Земеделие\" са подадени общо 37 сигнала за горящи земеделски площи. Пожарите са горели на територията на областите Русе, Разград, Плевен, Монтана и Хасково, като общата засегната площ е над 4500 дка, съобщават от пресцентъра на ДФЗ, цитирани от БТА. Най-големи са щетите в областите Плевен и Русе. В област Плевен пламъците са обхванали около 2400 дка, а в Русенска област - 1500 дка. Сигналите са постъпили от дирекция \"Пожарна безопасност и защита на населението\" към МВР. Екипите са констатирали основно изгаряния на стърнища от пшеница, площи с царевица, пасища и сухи треви. Местоположението е локализирано с GPS и са извършени измервания на засегнатите площи. Предстои да се установи дали площите са декларирани за субсидии и съответно по кои схеми и мерки. ДФЗ напомня, че паленето на стърнища е забранено и подобни действия се санкционират. Съгласно Закона за опазване на земеделските земи санкцията за първо нарушение е от 1500 до 6000 лв., а при повторно става от 2000 до 12 000 лв. Изгарянето на стърнища е нарушение на основно изискване за поддържане на земята в добро земеделско и екологично състояние, което е част от изискванията за кръстосано съответствие.", "date": "2019.09.24", "title": "Провериха 37 сигнала за неправомерно запалени стърнища през уикенда"}
{"url": "https://www.24chasa.bg/novini/article/7671291", "text": "ЕС ще успее до следващата година да спести около 4,2 милиарда евро от разходи за служителите на общностните институции. Това се посочва в доклад на Европейската сметна палата, съобщиха от нейния пресцентър. Отбелязва се, че този резултат се дължи на мерките, предприети след 2014 г. за пет на сто съкращение на чиновниците и за временно замразяване на заплатите и пенсиите им. Уточнява се, че от 60 000 европейски чиновници 53 на сто работят в Европейската комисия. Служителите на ЕК получават 58 на сто от бюджета за възнаграждения на институциите. Предвижда се до 2064 г. промените да спестят на ЕС над 19 млрд. евро и така дългосрочните разходи да намалеят с около 30 на сто. Палатата отбелязва, че повишаването на пенсионната възраст на 66 години води до застаряване на служителите на ЕК. Допълва се, че наеманите на краткосрочни договори служители понижават равнището на познания на чиновниците. Посочва се, че промените са довели до понижаване на привлекателността на работата в институциите, както и до повишено неудовлетворение сред чиновниците. Комисията изпитва затруднения да привлече висококвалифицирани и многоезични служители, пише в доклада. Разходите за заплати на служителите на ЕК са 3,2 млрд. евро годишно или около два процента от общия бюджет на ЕС, отбелязва палатата.", "date": "2019.09.24", "title": "До 2020-а ЕС ще спести над 4 млрд. евро от разходи за служители"}
{"url": "https://www.24chasa.bg/novini/article/7671290", "text": "Трети случай на африканска чума по свинете е констатиран в област Благоевград, каза за БТА директорът на Областната дирекция по безопасност на храните /ОДБХ/ д-р Михаил Бащавелов. Поредният случай е установен при дива свиня на територията на Национален парк \"Пирин\", в рамките на горските стопанства на Разлог и Симитли. За да се ограничи инфектираната зона, са предприети мерки, допълни д-р Бащавелов, като е ограничен достъпът на хора и превозни средства. Разрешено е преминаването само на служители на ОДБХ, на Изпълнителната агенция по горите, пожарната, полицията и РИОСВ. В момента екипи на Областната дирекция по безопасност на храните извършват проверки в цялата област във връзка с доброволното умъртвяване на домашни прасета, каза още д-р Бащавелов. Те ще продължат до края на месеца. Обработват се и документите, постъпили от общините, след което на стопаните, спазили определения от областната епизоотична комисия срок, ще бъдат изплатени средствата, предвидени за биосигурност и дезинфекция.", "date": "2019.09.24", "title": "Трети случай на африканска чума по свинете в област Благоевград"}
{"url": "https://www.24chasa.bg/novini/article/7671320", "text": "Еврокомисарят по миграцията и вътрешните работи Димитрис Аврамопулос поддържа връзка с властите в България, Гърция и Турция по повод притока на мигранти. Това съобщи говорител на Европейската комисия на пресконференция в отговор на въпрос. По неговите думи ЕК е в готовност да осигури на София и Атина помощ, ако бъде необходимо. Говорителят отбеляза, че Аврамопулос е разговарял с турските власти за спазването на споразумението за миграцията. По това споразумение Анкара получава от ЕС шест милиарда евро, предава БТА. Знаем за нарастването на броя мигранти към Гърция и България. Днешните бройки са далеч по-малко заради сключеното споразумение с Турция, отбеляза говорителят. Постигнатото вчера в Малта споразумение по въпросите на миграцията е само между участвалите в срещата страни и е предварително, поясни той. По неговите думи през октомври предстои Съветът на ЕС по вътрешни работи да обсъди дали това споразумение да засяга и останалите държави от Общността. Говорителят изрази очакването преговорите по промените в Дъблинското споразумение скоро да бъдат възобновени, за да се намерят трайни решения за миграцията към ЕС. Той нарече вчерашното споразумение от Малта \"временна отправна точка\". Париж, Берлин, Рим и Валета постигнаха вчера помежду си споразумение за въвеждане на автоматично разпределение на мигрантите, пристигащи в Малта или в Италия. В срещата участваха представители на ЕК и на финландското председателство на Съвета на ЕС.", "date": "2019.09.24", "title": "ЕК е готова да осигури допълнителна помощ на България за справянето с притока от мигранти"}
{"url": "https://www.24chasa.bg/novini/article/7671319", "text": "Американският президент Доналд Тръмп иронизира днес в туит младата активистка за климата Грета Тунберг, като написа в Туитър, че тя \"изглежда много щастлива млада жена\", предадоха Франс прес и БТА. 16-годишната шведка, станала символ на бунта на младите срещу бездействието в условията на извънредна ситуация с климата, отправи предизвикателство към световните лидери с пламенно и гневно изказване, в което през сълзи ги обвини, че са \"откраднали мечтите и детството й\". \"Тя изглежда много щастлива млада жена, която гледа към прекрасно и усмихнато бъдеще. Толкова е приятно да я гледаш\", иронизира американският президент, който изтегли страната си от Парижкото споразумение и е прословут с неподатливостта си към проблемите на климата. Туитът беше публикуван под видео на речта на Грета Тунберг, в която тя заявява следното: \"хората страдат, хората умират, цели екосистеми се рушат. Ние сме в началото на масово унищожение, а всичко, за което говорите, са парите и приказките за вечен икономически растеж? Как си позволявате?!\" Туитът на Тръмп скандализира много потребители и за три часа събра 16 000 отговора, отбелязва Франс прес. \"Това, че Доналд Тръмп се нахвърли на млада невинна жена, е отвратително\", написа един от тях. Мнозина други обаче се съгласиха с президента на САЩ и обвиниха младата активистка, която страда от синдрома на Аспергер, че е била подложена на \"промиване на мозъка\". Грета Тунберг и Доналд Тръмп за кратко се видяха по време на срещата на високо равнище на ООН за климата вчера в Ню Йорк, където американският президент се появи изненадващо за десетина минути, а шведката го изгледа укорително. Френският президент Еманюел Макрон заяви днес, че жалбата на Тунберг срещу Франция не е \"най-ефикасният начин\" за борба срещу климатичните промени и \"твърде радикалните позиции\" са \"от такова естество, че ще предизвикат противопоставяне в нашите общества\". \"Не съм сигурен, че това е най-ефективният начин\", заяви по телевизия \"Юроп 1\" Макрон от Ню Йорк, където вчера участва в срещата на ООН за климата. Заедно с още 15 младежи Тунберг внесе безпрецедентна жалба в комитета по правата на човека при ООН срещу пет държави: Аржентина, Бразилия, Турция, Германия и Франция. \"Мобилизирането на нашата младеж и на не толкова младите е полезно. Сега обаче те трябва да се съсредоточат върху онези, които са най-отдалечени, които са опитват да блокират нещата. Нямам усещане, че френското правителство или германското правителство днес блокират нещата\", заяви Макрон.", "date": "2019.09.24", "title": "Тръмп иронизира Грета: Изглежда много щастлива млада жена, която гледа към прекрасно бъдеще"}
{"url": "https://www.24chasa.bg/novini/article/7671337", "text": "Това каза министърът на земеделието, храните и горите Десислава Танева по време на неформалното заседание на Съвета на ЕС по земеделие в гр. Хелзинки, Финландия. Тя посочи, че страната ни оценява положените от Финландското председателство усилия за изготвяне на документ, представящ значението на поглъщането на въглерод от почвите в борбата с измененията в климата. България счита, че законодателните предложения за ОСП след 2020 г. осигуряват подходяща рамка за повишаване капацитета на почвите да поглъщат въглерод. Съществуващите в България земеделски практики може да допринесат за постигането на високи екологични резултати. Най-ефективните методи по отношение на задържането на въглерод в почвата, използвани у нас, са засяването на покривни култури, прецизно използване на азот, спазване на сеитбооборот и др. Въглеродът в почвите се запазва при ограничаване на разораването на пасищата и превръщането им в обработваеми земи, както и поддържането на затревени междуредия при трайните насаждения. В тази връзка механизмът на обвързаната подкрепа допринася за изпълнение на по-високи екологични условия. Според министър Танева поемането на многогодишни ангажименти и осигуряването на достатъчен ресурс за новата ОСП, ще даде възможност за използване на екологичния потенциал на подпомаганите сектори и производства.", "date": "2019.09.24", "title": "Десислава Танева: Мерки в България задържат въглерода в почвата"}
{"url": "https://www.24chasa.bg/novini/article/7670100", "text": "Как и дали Джок Полфрийман ще изплати обезщетението от 450 хиляди лева за убийството на студента Андрей Монов? Този въпрос остава неясен след решението на апелативния съд в София да освободи австралиеца предсрочно от затвора. От 20-те години според присъдата той е излежал 14, като в тях се включва времето, което си е спестил заради полаган труд зад решетките. Другата част от присъдата за Полфрийман обаче са 450-те хил. лв. обезщетение за семейството на убития Андрей Монов и на приятеля му Антоан Захариев, когото Полфрийман се опитал да убие през 2007 г. Още в петък юристи призоваха близките на жертвите да заведат граждански дела с искове срещу него, за да не може да напусне страната и да остане тук, докато не плати. Според магистрати обаче това едва ли е възможно, защото няма законово основание след решението на апелативния съд, което е окончателно. То не взема предвид дълга на Полфрийман към близките на жертвата и процедурата, по която те да получат пари, когато той се върне в родината си. “Пари от кръвта на сина си няма да изкарвам - каза пред “24 часа” Христо Монов, баща на убития Андрей Монов. - Единственото, което мога да направя, е да призова всички българи да заплюят тези съдии. Нищо повече. Обсъждам най-важното - да направим така, че подобни недостойни хора да ги няма в българската правосъдна система, за да може поне част от устоите на държавата, а съдебната система е такава, да бъдат здрави.” “Клиентът ми има намерение да изплати сумата, ако има възможност да я изработи, разбира се. В затвора това няма как да стане. Той е платил част от кръвнината с парите от делото в Страсбург, което спечели срещу държавата. Друг е въпросът дали е информиран за това плащане. Не е имал и достъп до досието си”, каза адвокатът на Джок Полфрийман Калин Ангелов. След влизане в сила на присъдата срещу Полфрийман близките на Андрей Монов се сдобиват с изпълнителен лист за вземането си, както е по закон. На всеки един от тях той трябва да изплати по 200 хил. лв., или общо 400 хил. лв. и още 50 хил. лв. на Антоан Захариев, който оцелява след нападението с нож. От тях по сметките на жертвите са влезли само 3500 евро, които Полфрийман печели по делото си срещу България в Страсбург. По време на престоя си в затвора той е работил, но доброволно и не е получавал заплата за труда си. Полфрийман не е единственият осъден за убийство или друго тежко престъпление, който няма да изплати обезщетенията на жертвата си или близките ѝ. В повечето случаи сумите остават само на хартия в съдебните решения. Обикновено, ако длъжникът има имоти и пари, по време на съдебния процес те се прехвърлят на подставени лица или близки и съдебният изпълнител не може да ги събере, обясни юрист, работил по подобни казуси. В случая с Джок Полфрийман, който се кани да замине за родината си, когато му пристигнат документите, казусът е още по-заплетен. Според юристи законът нито забранява да бъде пуснат условно предсрочно, ако не е изплатил кръвнината, нито да пътува в чужбина, дори да е български гражданин. “Може да не е справедливо, но такъв е законът Преди имаше текст, когато някой дължи пари, да не го пускат в чужбина. Премахнаха го. Не било хуманно. Вече няма такава възможност”, коментира адвокат Марин Марковски. Според други юристи обаче има начин за събиране на вземанията, дори длъжникът да е в Австралия - по силата на споразумение между двете държави за това, но процедурата е сложна. Софийският градски съд първо отказва да освободи условно предсрочно Полфрийман, като един от мотивите бе неизплатеното обезщетение. Според апелативния съд, който го пусна обаче, първата инстанция неправилно е обсъждала кръвнината, защото “тази предпоставка не е визирана в закона като такава, която е от значение за преценката за условното предсрочно освобождаване. Това логично обяснява позицията на страните да не представят доказателства в тази връзка”. И на двете инстанции въпросът с неизплатеното обезщетение от 450 хил. лв. без лихвите не е разглеждан. Апелативният съд обаче посочва по-надолу в мотивите си, че Полфрийман все пак е изплатил част от него - парите от спечеленото дело в съда по правата на човека в Страсбург. Въпреки че този факт нямал нищо общо с условното предсрочно освобождаване. През 2012 г. Австралия поиска Полфрийман да бъде трансфериран там, за да доизлежи присъдата си. През 2013 г. главният прокурор Сотир Цацаров отказа. Един от мотивите му беше, че осъденият дължи обезщетение на близките на жертвите, което не е платил.", "date": "2019.09.24", "title": "Отказът на съда за свобода на Полфрийман преди 2 месеца и заради неизплатена кръвнина"}
{"url": "https://www.24chasa.bg/novini/article/7671371", "text": "ВВС ще изпълнят широк спектър от тактически мисии и задачи по време на съвместната тренировка \"Тракийска звезда 2019 г.-2”, съобщиха от министерство на отбраната. Изтребители МиГ-29 от авиобаза \"Граф Игнатиево\" участват в съвместната летателна тренировка \"Тракийска звезда 2019-2” и в българо-американската подготовка \"Тракийска есен – 2019 г.”. В периода от 24 до 27 септември в небето над Тракия ще се проведат интензивни дневни и нощни полети. Български и американски екипажи ще извършват бойно маневриране, въздушен бой с изтребители и тактически прехвати. Основните цели са постигане на оперативна съвместимост на българските Военновъздушни сили за участие в операции под егидата на НАТО и за повишаване на теоретичната, тактико-специалната и летателната подготовка на личния състав, усъвършенстване на процедурите по всестранно логистично осигуряване и поддръжка на гостуващите подразделения от състава на съюзнически въоръжени сили. Участието в съвместните тренировки предоставят на формированията възможности да генерират богат опит при реално взаимодействие в международна среда.", "date": "2019.09.24", "title": "МиГ-29 участват в америсканската подготовка \"Тракийска есен - 1019\""}
{"url": "https://www.24chasa.bg/novini/article/7671370", "text": "Две французойки джихадистки и девет деца, пътуващи с тях, пристигнаха тази сутрин на парижкото летище \"Роаси\" от Турция, където бяха арестувани, съобщи Франс прес, като се позова на различни източници. Една от двете майки на семейства, заподозрени за членство в групировката \"Ислямска държава\" (ИД), може би е Женифер Клен, племенничка на братята Фабиен и Жан-Мишел Клен, поели от името на ИД отговорността за атентатите във Франция от 13 ноември 2015 г. Това заявиха източниците, потвърждавайки информация на радио \"Франс ентер\". Колкото до \"роднинската връзка, предстоят проверки, но те ще се движат в тази посока\", каза източник, запознат със случая, цитиран от БТА. Деветте деца на възраст от 3 до 13 години са поверени от френското правосъдие на агенцията за социално подпомагане на децата, каза информиран източник. Женифер Клен е била арестувана от турските власти заедно с още две жени през юли в окръг Килис, който граничи със Сирия. Тя е омъжена за Кевин Гоно - французин, осъден на смърт в Ирак на 26 май като член на ИД. Фабиен и Жан-Мишел Клен, ветерани на френския джихадизъм и главни пропагандисти на ИД в страната, са смятани за мъртви от февруари - според много източници те са били убити при удар на коалицията. Днешната операция излиза извън рамките на френските акции по връщане в родината на отделни деца от сирийски Кюрдистан. Тя се провежда като част от редовните експулсации на джихадисти, предприемани от Турция, посочва АФП. През първите години от сирийския конфликт, започнал през март 2011 г., през Турция минаваше основният маршрут на чужденците, идващи по-специално от Запада, за да се присъединят към джихадистките групировки. Дълго обвинявана от своите съюзници, че си затваря очите за това, и след нападения на турска земя, Анкара затвори границата си със Сирия, увеличи арестите и експулсациите на предполагаеми джихадисти, дошли от чужбина, и се присъедини към международната коалиция срещу ИД, припомня АФП.", "date": "2019.09.24", "title": "Две французойки джихадистки и девет деца бяха върнати във Франция"}
{"url": "https://www.24chasa.bg/novini/article/7671379", "text": "28-годишен мотоциклетист почина на място при пътен инцидент в село Джерман, съобщиха от пресцентъра на Областна дирекция на МВР – Кюстендил. Инцидентът е възникнал на 21 септември. Мъжът е от село Самораново. Сблъсъкът е бил между мотоциклет \"Хонда\" и", "date": "2019.09.24", "title": "Млад мотоциклетист загина при сблъсък с кола в Кюстендилско"}
{"url": "https://www.24chasa.bg/novini/article/7670706", "text": "Пекинското международно изложение по градинарство е било посетено от 7,8 милиона души от откриването си на 29 април тази година, съобщиха организаторите. Очаква се наплив от туристи в предстоящите почивни дни за Националния празник на Китай, след като миналата събота достигнаха 95 000, информира представител на изложението, предаде  Китайският павилион, една от най-популярните атракции на експото, е привлякъл над 4 милиона туристи до момента. Провеждащо се под мотото „Живей зелено, живей по-добре\" изложението продължава до 7 октомври. Включва огромни колекции от цветя, овощни дървета, китайски билки, техники за озеленяване, както и идеи за зелено развитие.", "date": "2019.09.24", "title": "Близо 8 милиона туристи са посетили Пекинското ЕКСПО по градинарство"}
{"url": "https://www.24chasa.bg/novini/article/7671391", "text": "Катастрофа с каруца е станала в Димитровград, съобщават от полицията. 73-годишен от града е загубил контрол над каруцата и се е ударил в ограда на улица „Райко Даскалов“. Мъжът е настанен в хасковската болница без опасност за живота. Съставен му е акт. През почивните дни са арестувани трима мъже за шофиране в нетрезво състояние.", "date": "2019.09.24", "title": "Каруца се заби в ограда в Димитровград"}
{"url": "https://www.24chasa.bg/novini/article/7671434", "text": "Мъж се удави, докато е предлагал на приятелката си да се омъжи за него. Инцидентът е станал миналия четвъртък, когато двойката е била на романтична почивка на о. Пемба край бреговете на Източна Африка. Стивън Уебър и Кенеша Антоан са били отседнали в дървена хижа на екзотичния остров, където спалнята е била потопена в океана. Уебър се е гмурнал във водата и е прилепил собственоръчна написана бележка върху стъклото на прозореца на спалнята, пише  . Уебър обаче не е съумял да изплува навреме на повърхността и се удавил, предадоха световните агенции. \"Ти никога не излезе от онези дълбини и не можа да разбереш моя отговор, който бе ''Да! Да! И още милион пъти ''да'', ще се омъжа за теб!'', написа след инцидента приятелката му във ''Фейсбук'' и допълни, че най-хубавият им ден се е превърнал в най-големия ужас.", "date": "2019.09.24", "title": "Мъж предложи брак на приятелката си под вода и се удави (Видео)"}
{"url": "https://www.24chasa.bg/novini/article/7671402", "text": "59-годишната Сара С. е с мярка \"задържане под стража“ с определение на Шуменския районен съд, с което е уважено искането на Районната прокуратура. Жената е с повдигнато обвинение за системно предоставяне на жилището си на различни лица за сексуални услуги. Престъплението по член 155, ал. 5 от НК е извършено в условията на опасен рецидив, тъй като Сара С. вече е осъждана ефективно за същото престъпление, и с користна цел. Тя е изтърпяла наказание лишаване от свобода за срок от 1 година и 8 месеца, предадоха от прокуратурата на Република България. Според обвинението Мадам Сара, както е известна обвиняемата, е извършила престъплението в периода от 9 до 18 септември тази година. От събраните до момента гласни и писмени доказателства, включително разпити на клиенти, които са се възползвали от терена на Мадам Сара, където били обслужвани от младо момиче, може да се направи обосновано предположение за авторството на деянието. Това, както и законовата презумпция за наличие на реална опасност обвиняемата да извърши друго престъпление и да се укрие, е било споделено и от състав на Шуменския районен съд, наложил й най-тежката мярка за процесуална принуда – задържане под стража. Определението на съда подлежи на обжалване пред Шуменския окръжен съд.", "date": "2019.09.24", "title": "Мадам Сара е задържана под стража за системно даване на дома си за секс услуги"}
{"url": "https://www.24chasa.bg/novini/article/7671433", "text": "Председателят на Камарата на общинините Джон Бъркоу обяви, че парламентът на Обединеното кралство ще възобнови работата си в сряда, след като Върховният съд на страната обяви решението на премиера Борис Джонсън за пророгация като незаконно, предадоха АФП и  „Възложих на органите на Камарата на общините да предприемат необходимите стъпки, за да гарантират, че тя ще заседава утре и че това ще се случи в 11:30 часа (местно време)“, обяви Бъркоу пред репортери пред сградата на парламента в Лондон. След като Върховният съд на Обединеното кралство постанови, че решението на премиера Борис Джонсън за пророгация на законодателния орган е незаконно, Бъркоу настоя, че парламентът трябва да се „свика без забавяне“. В изявление той подчерта: „Приветствам решението на Върховния съд, съгласно което пророгацията на парламента е незаконна. Съдиите отхвърлиха твърдението на правителството, че закриването на парламента за пет седмици е просто стандартна практика, за да се даде възможност за ново изказване на кралицата. Като стигнаха до заключението си, те потвърдиха правото и задължението на парламента да се събере в този решаващ момент... Като въплъщение на нашата парламентарна демокрация, Камарата на общините трябва да се свика незабавно. За тази цел сега спешно ще се консултирам с партийните лидери\". Найджъл Фараж призова Борис Джонсън да уволни главния си съветник за Брекзит Доминик Къмингс, след като решението на премиера да суспендира работата на парламента бе обявено за „незаконно“ от Върховния съд, пише евроскептичното британско издание The Daily Express. По думите на Фараж, решението на министър-председателя да „пророгира“ Камарата на общините е „най-лошото политическо решение в историята“. Лидерът на „Партия Брекзит“ призова за отстраняване на Доминик Къмингс, един от лидерите на кампанията за излизане от ЕС през 2016 година. Той написа в „Туитър“: „Обявяването на Речта на кралицата и пророгацията са най-лошото политическо решение в историята. Доминик Къмингс трябва да бъде отстранен“. Неговият коментар бе подкрепен от Дейвид Гауке, който също написа в „Туитър“: „Странни времена. Съгласен съм с Найджъл“. Къмингс е един от архитектите на официалната кампания „За излизане“ и беше директор на кампанията по време на референдума за ЕС през 2016 година. Междувременно говорейки след решението на Върховния съд, кандидатът на „Партия Брекзит“ Джулиан Малинс заяви: „Учуден съм, че Върховният съд е решил, че това не е обхванато от деветата разпоредба на Декларацията за правата - тоест не е процедура. „Искам да кажа, че парламентът се състои от Общините, Лордовете и Нейно Величество – очевидно, това е решение се взе като част от парламентарната процедура и Върховният съд да го постанови незаконосъобразен, учуден съм от това решение. Това ще има извънредни последици през следващите десетилетия. Ще има безкрайни съдебни спорове, безброй политически дейности“. Гневният отговор на Фараж идва, след като най-висшият съд в Обединеното кралство обяви решението на премиера да прекрати дейността на парламента за пет седмици за незаконно.", "date": "2019.09.24", "title": "Британският парламент възобновява работата си още утре"}
{"url": "https://www.24chasa.bg/novini/article/7671454", "text": "Починал е продуцентът на американските анимационни сериали \"Семейство Симпсън\" и \"Рик и Морти\" Джоуъл Майкъл Мендъл, написа Hollywood Reporter. По думите на вдовицата на 54-годишният мъж - Джуъл Бестръп, нейният съпруг си е отишъл от този свят късно снощи в дома им в Лос Анджелис, предава  . \"Не знам какво ще правя без теб, Майк. Разтърсен съм\", написа съавторът на \"Рик и Морти\" Джъстин Ройланд в Twitter. Мендъл е бил отличен с четири награди Еми (1995, 1997 и 1998 г.) за \"Семейство Симпсън\". От 2013 г. това той и Ройланд са започнали работа над \"Рик и Морти\", за който творческият дует е бил награден с Еми миналата година. \"Ние ме съкрушени от кончината на Майк. Ще ни липсват неговите талант и остроумие\", са посочили в системата за микроблогове представители на Cartoon Network.", "date": "2019.09.24", "title": "Почина продуцентът на \"Семейство Симпсън\" и \"Рик и Морти\""}
{"url": "https://www.24chasa.bg/novini/article/7671462", "text": "Съдебният процес по делото за Царските конюшни срещу областния управител на Софийска област Веселин Пенев и лицензирания оценител на държавните имоти Юлия Цекова стартира на 3 октомври 2019 г. Това реши Специализираният наказателен съд в разпоредително заседание на 20 септември 2019 г. късно следобед. Веселин Пенев ще отговаря за две престъпления, уведомяват от прокуратурата. Първото е за умишлена безстопанственост - за това, че като длъжностно лице, в условията на продължавано престъпления (с две деяния) не положил достатъчно грижи за ръководенето, управлението, стопанисването и запазването на повереното му имущество (престъпление по чл. 219, ал. 3 от НК). А именно, за бюджетни средства на Софийска област и на Бългаската държавата в размер на общо 118 439,20 лева, както и за държавен имот, в резултат на което са настъпили значителни вреди. Второто обвинение на Пенев е за това, че като длъжностно лице съзнателно сключил три неизгодни сделки от името и за сметка на Българската държава. Чрез транслация на притежаваната от държавата част от собствеността на Царските конюшни в полза на „Евротрансбилд“ ЕООД, а не чрез обособяване на реален дял със статут на частна държавна собственост, продал държавната част от недвижимите имоти по занижени цени - за сумата от общо 658 870 лв. без ДДС, при обща пазарна стойност към същата дата в размер на 10 989 000. От действията му са произлезли вреди за Българската държава в размер на 10 330 130 лв. Юлия Цекова е обвинена за това, че в качеството си на лицензиран оценител, дала неверни оценки и заключения за определяне пазарната стойност на три недвижими имота в центъра на София – частна държавна собственост, възложени й от областния управител на област София. От това произтекла щета за Българската държава в размер на 10 330 130 лв. Юлия Цекова е обвинена за това, че в качеството си на лицензиран оценител, дала неверни оценки и заключения за определяне пазарната стойност на три недвижими имота в центъра на София – частна държавна собственост, възложени й от областния управител на област София. От това произтекла щета за Българската държава в размер на 10 330 130 лв.", "date": "2019.09.24", "title": "Започва процесът за Царските конюшни срещу бившия областен управител на Софийска област и лицензиран оценител"}
{"url": "https://www.24chasa.bg/novini/article/7670855", "text": "Може ли в затвора да станеш човек или днешните заведения за лишаване от свобода не променят към добро затворника? Темата отново стана актуална заради предсрочното освобождаване на австралиеца Джок Полфрийман, който трябваше да остане още 6 години за убийството на Андрей Монов. Според съда при Полфрийман е постигнат поправителния ефект и той може да излезе на свобода. \"Решението на съда е малко необичайно. Хубав симптом е, че обществото е крайно чувствително. Съдът е взел това решение въпреки становището, че този човек не се е поправил\", каза адвокат Димитър Марковски пред  . От неговата гледна точка това било прецедент. \"Остатъкът от присъдата е доста странен\", коментира той и обясни, че по силата на правилата Полфрийман трябва да бъде изпратен там, където живее. \"Апелативният съд взема окончателно решение и над него няма никой друг,\" подчерта още юристът.", "date": "2019.09.24", "title": "Адв. Димитър Марковски: Освобождаването на Полфрийман е прецедент"}
{"url": "https://www.24chasa.bg/novini/article/7670894", "text": "Пловдивчанин е с повдигнато обвинение за проявена жестокост към гръбначно животно, съобщиха от полицията. В неделя след 22, 30 ч. патрул на IV РУ се отзовал на сигнал за нарушение на нощната тишина на адрес в квартал \"Каменица\". Установено било, че в жилище на шести етаж възникнал битов скандал, при който 34-годишен мъж изхвърлил през прозорец домашна котка. Животното е издъхнало на място. По случая е образувано досъдебно производство. Извършителят е задържан с полицейска заповед и с постановление на районна прокуратура е привлечен към наказателна отговорност.", "date": "2019.09.24", "title": "Арестуваха пловдивчанин, хвърлил домашна котка от 6-ия етаж"}
{"url": "https://www.24chasa.bg/novini/article/7670737", "text": "Обвиниха 50-годишен мъж от Свищов за притежание на наркотични вещества. В хода на разследването са събрани достатъчно данни, за това че на 25 януари миналата година в кабината на управлявания от него товарен автомобил „Фиат Дукато“ и в автосервиз за гуми в крайдунавския град е държал, с цел разпространение амфетамин с общо тегло 84,77 грама на стойност 2544 лв. В петък той е привлечен, като обвиняем, наложена му е мярка за неотклонение „подписка“, информира полицията.", "date": "2019.09.24", "title": "Обвиниха мъж от Свищов, крил в автосервиз амфетамин за 2500 лв."}
{"url": "https://www.24chasa.bg/novini/article/7670899", "text": "Опасен инцидент с бързият влак от Бургас до София. Локомотивът на композицията се е ударил в камъни на релсите, близо до гара Твърдица. Според разследващите, става въпрос не за свлачище, а вероятно за умишлено струпване на камъни. Началник-влакът коментира пред  , че това е атентат срещу БДЖ. За щастие няма пострадали хора. Инцидентът става между гарите Шивачево и Твърдица, когато плугът на локомотива удря натрупани камъни по линията. „Това са умишлено поставени камъни с цел да се причини дерайлиране на влака. При по-голяма скорост ефектът може да е по-страшен”, заяви Бойко Тасев – началник-влак. Чувайки удар в основата, машинистът спира на гара Твърдица и подава сигнал за авария. Пътниците от влака чакат 100 минути да бъде сменен локомотивът. В късния следобед все пак композицията пристигна в София. Разследването продължи до късния следобед. Експерти оглеждаха инфраструктурата в района на прелеза. Видно е, че баластовата призма е над нивото на жп линията и е възможно да е закачила плуга на локомотива. А в същото време е видно, че плугът на локомотива е изключително амортизиран и се намира много близко до железопътната инфраструктура. По неофициална информация една от версиите за инцидента е именно злонамерено натрупване на чакъл по жп линията. „Това е един вид терористичен акт, така да се каже, спрямо железницата”, заяви Бойко Тасев. ОТ Националната компания „Железопътна инфраструктура“, чиято собственост е железният път, все още нямат коментар.", "date": "2019.09.24", "title": "Подозират атентат в инцидента с бързия влак Бургас-София вчера"}
{"url": "https://www.24chasa.bg/novini/article/7670907", "text": "Българин загина мистериозно в Брюксел. 36-годишният Искрен Йорданов от Русе е бил намерен мъртъв в гаража на китайското посолство в Брюксел, съобщава  . За случая сигнализира майка му, Елка Дочева. Ето какво написа тя във Фейсбук: \"Здравейте, скъпи приятели, познати и непознати. Синът ми Искрен Йорданов е починал на 17.09.2019 в Брюксел по неизяснени към момента причини. Потърсиха ни от полицията, единствено с информация, че е починал. От тогава започна нашето ходене по мъките, свързахме се с Министерство на външните работи, Консулствата и Посолствата ни в Брюксел и Германия и от никъде не получаваме никаква информация, нито съдействие. Не знаем какво се е случило, кога се е случило и къде се намира тялото на Искрен в момента. Умолявам Ви добри хора, споделяйте и дайте гласност на този случай,моля Ви да успеем да разберем причините за смъртта детенцето ми! Семейството му сме съсипани от мъка и безпомощни! За да няма недоразумения. Искрен Йорданов е роден на 29.03.1983г. в гр. Русе, живее и работи в Германия. Заминал е на 13.09.2019 г. в Брюксел при приятелка, Екатерина Георгиева. На 15.09 тя казва, че го е оставила на северната автогара в Брюксел до хотел на Пакистанци и от тогава нямаме връзка с него. Телефона му е изключен. На 20.09.2019 г. ни потърсиха от районното управление в Чародейка, за да ни съобщят, че е починал и няма никаква друга информация.\" От МВнР обявиха, че консулът ни в Белгия работи по случая и очаква информация от властите в Брюксел. Той е разговарял с близки на починалия и оказва пълно съдействие.", "date": "2019.09.24", "title": "Българин загина мистериозно в Брюксел, намерен е в гаража на китайското посолство"}
{"url": "https://www.24chasa.bg/novini/article/7670960", "text": "\"Категорично заявявам, че под никаква форма не съм упражнявал контрол върху словото и публичното общуване. Доказателство за това е програмното съдържание през последните дни\". Това каза генералният директор на БНР Светослав Костов в писмо, изпратено до медиите. ОТВОРЕНО ПИСМО Свидетели сме на тревожна ситуация в Радиото. То е подложено на атака, която създава условия за противопоставяне на хората в БНР и уронва престижа на една авторитетна медия. А БНР е най-авторитетната медия в България. Тази ситуация доведе до това няколко човека да използват един уважаван от мен орган – Съвета за електронни медии, за проводник на лични интереси, клевети и недоказани твърдения. Няма да позволя 20 години кариера в медиите, в която неведнъж съм доказвал професионалните си качества, да бъде опетнена от група хора и няколко медии.  Тук е моментът да обърна внимание върху т.нар. „цензура“ в Програма „Хоризонт“. Категорично заявявам, че под никаква форма не съм упражнявал контрол върху словото и публичното общуване. Доказателство за това е програмното съдържание през последните дни.  Наясно съм, че всяко желание за промяна на статуквото ще среща силна съпротива. Абсолютно съм убеден в правотата си. Не сме отстъпили от волята си за промени, защото отдавна има нужда от тях. Това искат и близо 1300 служители, работещи всеки ден, всеотдайно, за Радиото.  Ще потърся отговорност в съда на всички, които се упражняваха през последните дни върху моето име, достойнство и професионални качества. Ще направя всичко възможно да запазя независимостта, свободата на изразяване на мнение и доверието към обществената отговорност, която носят журналистите в Българското национално радио. Вярвам във всички работещи в БНР, вярвам в екипа, сигурен съм, че ще излезем по-силни от тази криза. Радиа много, БНР е едно!", "date": "2019.09.24", "title": "Директорът на БНР: Под никаква форма не съм упражнявал контрол върху словото"}
{"url": "https://www.24chasa.bg/novini/article/7671045", "text": "През 2014 г. тогавашният вицепрезидент на САЩ Джо Байдън бе на предна линия в американските дипломатически усилия в подкрепа на крехкото демократично правителство на Украйна в стремежа му да отблъсне руската агресия и да изкорени корупцията. Затова имаше повдигания на вежди, когато синът на Байдън Хънтър бе нает от украинска газова компания. Белият дом на Обама заяви навремето, че няма конфликт, защото Хънтър Байдън е частно лице. Няма и доказателства за нарушения от нито един от двамата Байдън. Темата обаче се завърна под светлината на прожекторите след разкрития, че президентът Доналд Тръмп е подтиквал президента на Украйна да му помогне в разследването на евентуална корупция, свързана с Джо Байдън, който сега е един от фаворитите на демократите за побеждаване на Тръмп на изборите през 2020 г. Личният адвокат на Тръмп Руди Джулиани също прикани публично украинските власти да разследват Джо и Хънтър Байдън. Хънтър Байдън бе избран за платен член на управителния съвет на Бурисма Холдингс (Burisma Holdings) през април 2014 г. Основателят на компанията беше политически съюзник на проруския президент на Украйна Виктор Янукович, който беше отстранен от власт през февруари 2014 г. с масови протести. Свалянето на Янукович накара администрацията на Обама да предприеме бързи действия за задълбочаване на връзките с новото украинско правителство. Джо Байдън изигра водеща роля, като посещаваше Украйна и често разговаряше с новия й, прозападен президент. Бизнес ролята на Байдън младши предизвика загриженост сред борци срещу корупцията, че Бурисма се опитва да си спечели влияние в администрацията на Обама. По онова време компанията извличаше природен газ на Кримския полуостров, който беше анексиран от Русия след свалянето от власт на Янукович. Хънтър Байдън отрече да е използвал своето влияние пред баща си в помощ на Бурисма. Той остана в управителния съвет на компанията до началото на 2019 г. и често се появяваше на енергийни конференции в чужбина като представител на интересите на Бурисма. В събота бившият вицепрезидент на САЩ заяви, че никога не обсъжда със сина си неговия бизнес в чужбина. Тръмп и съюзниците му обаче продължават да повдигат въпроса. Те споменават по-конкретно натиска, оказан от Байдън върху украинското правителство през март 2016 г. да уволни генералния прокурор Виктор Шохин, който преди това е разследвал собственика на Бурисма. Байдън представляваше официалната позиция на правителството на САЩ, която бе подкрепяна и от други западни правителства и от много хора в Украйна, които обвиняваха Шохин, че не е достатъчно суров към корупцията. Корупцията продължава да трови Украйна. През май новият президент на страната Володимир Зеленски встъпи в длъжност без никакъв политически опит, но с дръзки обещания да сложи край на корупционните практики. Някъде по това време Джулиани започна да търси контакти със Зеленски и сътрудниците му, за да окаже натиск да се извърши правителствено разследване на Бурисма и на ролята на Хънтър Байдън в тази компания. В интервю за телевизия Фокс нюз на 19 май Тръмп заяви, че бившият украински генерален прокурор е бил \"взел на мушка\" сина на Джо Байдън и затова бившият вицепрезидент на САЩ е настоял той да бъде уволнен. Няма доказателства за това. Сегашният генерален прокурор на Украйна Юрий Луценко бе цитиран през май от Блумбърг нюз, че не разполага с доказателства за извършени нередности от Байдън или сина му. Блумбърг съобщи още, че разследването на Бурисма не е било активно по времето, когато Байдън е оказвал натиск за уволнението на Шохин. (БТА)", "date": "2019.09.24", "title": "Историята зад сина на Байдън, Украйна и твърденията на Тръмп"}
{"url": "https://www.24chasa.bg/novini/article/7671049", "text": "Областната епизоотична комисия предели 3-километрова предпазна зона около огнището, в която влизат Момчилград и селата Багрянка, Седлари, Соколино и Върхари, както и 10-километров периметър за наблюдение, която обхваща около 50 населени места в три общини – Кърджали, Момчилград и Джебел. Всички домашни прасета в Момчилград са евтаназирани след установяване на огнището, информираха от областната БАБХ. При ловните дружинки няма отстреляни диви свине, заловени в капани или намерени трупове. Служители на пътно управление дезинфекцират редовно местата за отдих и кошовете за смет, както и основните пътни артерии от републиканската пътна мрежа. Лесничеи претърсват горските масиви. Епизоотичната комисия реши да бъде извършено ново преброяване на свините в личните дворове на територията на област Кърджали. При предишното преброяване животните бяха 210. Забранява се търговията и транспортирането на домашни свине.", "date": "2019.09.24", "title": "Откриха африканска чума по свинете в Момчилград"}
{"url": "https://www.24chasa.bg/novini/article/7671053", "text": "На 24 години той става държавен секретар от квотата на Австрийската народна партия (АНП), на 27 - министър, на 31 - канцлер . . . Някои виждат в забързания австрийски политик \"алпийски Макрон\" - проевропеец, той успя да съживи местната десница, потънала в забрава. Други го смятат за \"Орбан в развитие\" - авторитарен лидер и демагог. \"При всяко положение той вече не е класически християндемократ - твърди анализаторът Йоханес Хубер. - Досущ като бизнесмен той гледа какво искат повечето хора и им го предлага.\" През 2017 г. Курц формира коалиция с демоничната Австрийска партия на свободата (АПС), създадена от бивши нацисти, а през май т. г. парламентът го свали заради скандала \"Ибисагейт\", породил тежки съмнения в честността на неговия съюзник. На видеозапис, разпространен през май от германски медии, лидерът на АПС бе заснет, докато предлага обществени поръчки на жена, представила се за племенничка на руски олигарх, в замяна на финансова подкрепа. Аферата, получила международен отзвук, не намали популярността на Себастиан Курц сред онези, според които той е шанс за Австрия. Анкетите му обещават голяма преднина на парламентарните избори с около 33 на сто от гласовете. \"Той има харизма, има излъчване\", възкликва с ентусиазъм шейсетгодишната пенсионерка Инге Гжезицки, дошла да чуе речта му на митинг под открито небе в Баден, малък балнеоложки курорт близо до Виена. \"Трябва ли все така да намаляваме данъците, да се борим с бюрокрацията и да защитаваме границите?\" - обръща се високият 33-годишен млад мъж, чиято коса е пригладена с гел назад, към близо 250 души с дрехи в тюркоазено, цвета на партията. \"Свети Себастиан\" Симпатизантите му очевидно го подкрепят с жар, също както през 2017 г., когато Курц брутално оглави АНП и я превърна в \"движение\", гравитиращо около неговия имидж. Мария Еренхофер, 66-годишна пенсионерка, го намира за \"динамичен\": \"Той прави, каквото казва, а казва хубави неща\". \"Той дава стимул на страната\", твърди Йоханес Хочке, 61-годишен предприемач, хвалейки волята му за реформи. Според Йоханес Хубер Себастиан Курц дължи своя успех главно на \"великолепно овладяното си ораторско майсторство\" - \"стилът му неизменно е безупречен; той е въплъщение на стабилността\". Излязла през септември с негово разрешение биография също не му пести похвалите - дитирамбична дотам, че социалните мрежи се изпълниха с подигравки. Авторката описва подробно в духа на сантиментален дамски роман подвизите на един кажи-речи Свети Себастиан, проговорил \"още на годинка\", изпълнен с \"доблест\" в юношеските си години, а днес \"отворен\", \"внимателен\" и \"работлив\". Тази \"курцомания\" дразни опонентите на Себастиан Курц, излизащи всеки четвъртък на протест в центъра на Виена срещу връщането му на власт с подкрепата на крайната десница. \"Десен популист\" \"Навремето АНП бе християнсоциалистическа партия, но Себастиан Курц я пренасочи я към десния популизъм\", казва обвиняващо студентът Паул Бентелер, участник в неколкохилядно шествие. \"Той не зачита парламента\", смята Волфганг Шебечек, физик, който го упреква, че подражава на националистите: \"Още не е станал като унгарския премиер (Виктор Орбан, бел. АФП), но нещата може да тръгнат натам.\" Дори според предшественика му начело на АНП Райнхолд Митерленер правителството на Курц \"е превърнало плуралистична Австрия в общество, затворено в себе си\". Обтегнати са вече и отношенията на Курц с печата. Той обсипва с какви ли не тежки думи левия седмичник \"Фалтер\", който публикува сметките на партията му и разкри, че неговият бръснар взема по 600 евро за подстригване, а един от съветниците му - 33 000 евро месечна заплата. АНП подаде съдебен иск срещу списанието, обвинено от Себастиан Курц в \"разпространение на фалшиви документи\". Според Йоханес Хубер фаворитът на изборите съзнателно провокира \"културен сблъсък\" между селото, където живеят повечето му избиратели - сравнително възрастни, католици и преуспяващи хора - и Виена, космополитна, с доста по-младо население, карикатурно обрисувана като гето за социално подпомагани. \"Все още срещам хора, които ми казват, че се чувстват като чужденци в родната си страна\", заяви Себастиан Курц в Баден, обещавайки \"да продължи да се бори с нелегалната миграция\". (От БТА)", "date": "2019.09.24", "title": "АФП: \"Орбан в развитие\" или \"алпийски Макрон\" - Себастиан Курц поляризира австрийците"}
{"url": "https://www.24chasa.bg/novini/article/7671077", "text": "Решението на Борис Джонсън да спре парламента е незаконно, постанови Върховният съд във Великобритания, предаде Би Би Си, цитирана от  . Джонсън прекрати работата на Парламента за пет седмици по-рано този месец, заявявайки, че трябва да се даде възможностза т.нар. Реч на кралицата - в която да очертае новите си политики. Но най-висшия съд във Великобритания каза, че е погрешно да се спре Парламентът да изпълнява своите задължения. За първи път от повече от 70 години британско правителство разпуска парламента. Според мнозина политици актът на премиера е незаконен и така той се опитва да си отвори пътя за прокарване на Brexit без сделка, който засега по план трябва да се състои на 31 октомври. Председателят на съда, лейди Бренда Хейл, заяви: \"Ефектът върху основите на нашата демокрация беше изключителен\". Тя каза също, че единодушното решение на 11-те съдебни заседатели е, че парламентът не е трябвало да бъде пророгиран, решението е нищожно и няма никакъв ефект, а председателите на Камарата на общините и на Камарата на лордовете трябва да решат какво да правят по-нататък. Съдът заяви, че адвокатът на Борис Джонсън е казал пред магистратите, че премиерът ще се съобрази с решението. Председателят на Камарата на общините Джон Бъркоу приветства решението и заяви, че парламентът \"трябва да се свика незабавно\", като добави, че сега ще се консултира с партийните лидери \"по спешност\". Кореспондентът на BBC Доминик Касиани коментира, че решението е \"най-лошият възможен изход за премиера\".", "date": "2019.09.24", "title": "Британският съд реши: Затварянето на парламента е незаконно (Обновена)"}
{"url": "https://www.24chasa.bg/novini/article/7671128", "text": "Завърши рехабилитацията на 17,4 км от третокласния път III-1002 Враца – пещера Леденика. Инвестицията е за близо 14 млн. лв. Проектът - лот 10, се финансира от Оперативна програма „Региони в растеж“ 2014-2020 г. и националния бюджет, информират от АПИ. Рехабилитираният участък започва от областния център и завършва при входа на пещера Леденика. Трасето е с нова настилка, предпазни огради, пътни знаци и хоризонтална маркировка. В чертите на Враца са ремонтирани булевардите „Христо Ботев“, „Крайречен“ и ул. „Вратица“, съвпадащи с трасето на път III-1002 по метода „студено рециклиране“, на места на бул. „Крайречен“ е изградена и колекторна система за дъждовна вода. Ремонтиран е мостът на р. Лева при Дома на туриста в гр. Враца. С ремонта на третокласния път се повишава безопасността на движение до Леденика, която е една от най-посещаваните пещери у нас, до местността „Пършевица“, до с. Згориград и се подобрява пътната инфраструктура на гр. Враца. Изпълнител на строително-монтажните работи е ДЗЗД „Пътища Северозапад 2016”, в което са: „Галчев Инженеринг” ЕООД и „Фармвил“ ЕАД. Стойността на договора е 13 664 574,92 лв. с ДДС. Строителният надзор е осъществен от Обединение „ТСП КОНСУЛТАНТИ“ ДЗЗД с участници: „ТРИ - ЕС“ ЕООД, „СТРОЛ 1000“ АД и „ПИ ЕС КОНСУЛТ“ ЕООД. Техният договор е за 202 787,57 лв. с ДДС. Авторският надзор е на „Виа План“ ЕООД. Договорът им е за 2 935 лв.с ДДС. Общата стойност на проект BG16RFOP001-7.001-0003, Лот 10 „Път ІІІ-1002 Враца - пещера „Леденика“ от км 0+160 до км 17+588.80, с обща дължина 17.429 км, област Враца” е 14 121 155,70 лв. с ДДС. Финансирането от Европейския съюз по линия на ОП „Региони в растеж“ е 11 773 852,17 лв. Националното съфинансиране е 15% - 2 077 738,62 лв. Собственият принос на АПИ е в размер на 269 561,91 лв. с ДДС.", "date": "2019.09.24", "title": "Завърши рехабилитацията на 17-километровия участък Враца - пещера Леденика"}
{"url": "https://www.24chasa.bg/novini/article/7671146", "text": "България е на предпоследно място сред страните-членки на Европейския съюз по правителствени разходи за отдих и спорт – едва 16 евро на човек от населението. Това сочат данните на европейската статистическа служба Евростат. След нас по този показател е единствено Хърватия – с 13 евро на жител, предаде  За сравнение в три от държавите-членки разходите за отдих и спорт на глава от населението надхвърлят 200 евро. Това са първенецът Люксембург с 492 евро на жител, Швейция с 256 и Финландия с 206. Последните данни на Евростат се отнасят за 2017 година и сочат, че тогава 28-те членки на Европейския съюз са изразходвали 51 млрд. и 300 млн. евро държавни разходи за отдих и спорт. В групата на страните с най-ниските такива разходи освен България, влизат още Румъния с 25 евро на човек, Словакия с 23 и Малта с 32 евро.", "date": "2019.09.24", "title": "Евростат: България на предпоследно място в ЕС по разходи за отдих и спорт"}
{"url": "https://www.24chasa.bg/novini/article/7671151", "text": "\"Атака\" поиска оставката на съдия Калин Калпакчиев, освободил шест години предсрочно от затвора австралиеца Джок Полфрийман, осъден за убийството на Андрей Монов. Това е безпрецедентно, позорно решение на един съдия, коментира пред журналисти лидерът на партията Волен Сидеров на протест пред Съдебната палата. От партията настояват съдия Калпакчиев да подаде оставка и неговият случай да бъде разгледан от Инспектората към Висшия съдебен съвет. \"Атака\" настоява да бъдат приложени санкции срещу този съдия, да загуби правото си да практикува като съдия и въобще като магистрат и може би да му бъде повдигнато обвинение например по чл. 105 от Наказателния кодекс за действия в услуга на друга държава, каза още Сидеров. Междувременно членове и симпатизанти на \"Атака\" скандираха \"Убиецът - в затвора\". Волен Сидеров коментира, че подкрепя битката за справедливост на близките на Андрей Монов, които наистина понасят голям удар от това съдебно решение. Според Сидеров трябва да има промяна и в Наказателно-процесуалния кодекс, и в съответните закони, които засягат изтърпяването на наказанието, включително и тежестта на санкции. По думите му, сега имало парадокс: за много по-леки провиненения - тежки наказания, за садистични убийства - една толерантност. Лидерът на \"Атака\" посочи и ролята на т.нар. Хелзинкски комитет, който според него е една антибългарска организация. Трябва да бъде разследван този комитет, тъй като определено работи в услуга на чужди интереси, смята той.", "date": "2019.09.24", "title": "\"Атака\" поиска оставката на съдия Калпакчиев на протест пред Съдебната палата"}
{"url": "https://www.24chasa.bg/novini/article/7671161", "text": "Нов случай на африканска чума при диво прасе е регистриран в Ловешка област, съобщи БТА. При отстреляни четири диви свине в района на троянското село Дебнево, пробата на едно от тях е с положителен резултат, съобщи директорът на Областната дирекция по безопасност на храните д-р Росен Федерчев. Прасето е отстреляно на 50 метра от границата на областите Ловеч и Габрово. По думите на Федерчев определена е 200 кв. км зона около случая на африканска чума. Вече е започнало претърсване за умрели диви свине в тази зона от служители на Северозападно държавно предприятие. Със заповед на директора на Регионалната дирекция по горите в Ловеч е определена и зоната, в която няма да се извършват дейности като дърводобив, транспортиране на дървесина, лов, събиране на билки и гъби. Ограничава се и достъпът на хора и животни. Федерчев добави още, че следващата седмица, след направеното предварително претърсване в зоната, след решение на Областната епизоотична комисия, може да се разрешат някои неотложните дейности. \"Предприемат се спешни мерки за организиране на контролно-пропусквателни пунктове на горските пътища. Прави се анализ на ситуацията по отношение на пътища, комуникации в района\", каза още д-р Росен Федерчев.", "date": "2019.09.24", "title": "Диво прасе открито с африканска чума в Ловешко"}
{"url": "https://www.24chasa.bg/novini/article/7671162", "text": "Вестниците \"Вашингтон пост\" и \"Ню Йорк таймс\" писаха, че според високопоставени представители на администрацията на Тръмп през дните преди този разговор той е наредил на шефа на апарата си да замрази около 400 милиона долара от предвидената за Украйна военна помощ, предава БТА. Служителите са били инструктирани да кажат на парламентаристите, че замразяването се дължи на \"междуведомствена процедура\", без да дават подробности, твърди \"Вашингтон пост\". Тръмп гневно отрече вчера да е упражнил натиск върху Украйна в опит да навреди на своя политически съперник Джо Байдън и отхвърли заплахата от импийчмънт въпреки все по-настойчивите призиви в този дух от страна на демократите. \"Не съм притискал изобщо\" Украйна, заяви Тръмп в кулоарите на Общото събрание на ООН в Ню Йорк. \"Джо Байдън и синът му са корумпирани\", обвини ги той в унисон с непотвърдени слухове за предполагаема корупционна афера в Украйна и за натиск върху прокурор. Американският президент вече потвърди, че е разговарял през лятото с украинския си колега за тази предполагаема афера, споменавайки изрично Джо Байдън и сина му Хънтър, работил за украинска газова групировка от 2014 г. Опозицията подозира, че по време на разговора Доналд Тръмп се е възползвал от позицията си, за да накара Зеленски да разследва Джо Байдън, използвайки по-конкретно като лост за натиск военната помощ. Тази нова афера подхранва призивите за импийчмънт на президента на САЩ от страна на демократите, отбелязва Франс прес.", "date": "2019.09.24", "title": "Тръмп е замразил военна помощ за Украйна,\nдни преди да разговаря със Зеленски"}
{"url": "https://www.24chasa.bg/novini/article/7671157", "text": "Фалити на хотели в „Слънчев бряг” може да последват банкрута на „Томас Кук”. 36 милиона евро са задълженията на британския туроператор към българските хотелиери, съобщава  . Около 58 са българските хотели, които работят с британския туроператор. Според изчисления на председателя на Института за анализи и оценки в туризма Румен Драганов загубите за бранша могат да стигнат до 100 милиона лева. Практиката на британския туроператор да се разплаща два месеца, след като туристите са си тръгнали, означава, че най-силният сезон - юли и август, в който и цените са най-високи, не са платени на хотелиерите. Неприятната изненада за хотелиерите в Слънчев бряг, е че са очаквали това плащане да бъде извършено на 1 октомври. Междувременно два полета от Бургас и един от Варна трябва извозят британските туристи, на които по график почивката им свършва днес. Те се изпълняват от германския превозвач „Кондор”, който е част от групата на „Томас Кук”, но продължава да лети. Оказва се, обаче, че за 60 от туристите няма места в самолетите и ще бъдат върнати в „Слънчев бряг”. Ивон и Майкъл Солта са сред британските туристи в нашия курорт. Те празнуват в „Слънчев бряг” 50-годишен юбилей от сватбата си. Двамата са си изкарали чудесно в нашата страна. Признават, че единственият неприятен момент от почивката им са лошите новини за туроператора, организирал ваканцията им. „Наистина ли на хотела няма да му бъде заплатено за нашето гостуване? Това е ужасно! Срамно е! Те работят толкова много!\", споделя Ивон. В момента в хотела има над 200 британски и германски туристи на „Томас Кук”. От управата са категорични, че след като ги изпратят, повече няма да приемат гости на фалиралия туроператор. „Няма смисъл, при условие, че чакаме такава голяма сума, да продължаваме да субсидираме Томас Кук\", заявява хотелиерът Ростислава Димитрова и допълва, че към днешна дата не може да ви каже какви ще са загубите, а „следващите дни ще правим разчети, но за нас загубите са много големи, защото те са ни основен партньор\". 45 хотела в Слънчев работят с „Томас Кук” и са потърпевши от фалита на туроператора. „Реално може да последват фалити на хотели и на всички по веригата, които са. Това са големи суми, които нямаме виждане кога ще бъдат платени… И работници очакват заплати, и доставчици очакват плащания\", Пламен Копчев, председател на Съюз на собствениците в „Слънчев бряг”. Разтревожен дали ще получи последната си заплата е и автобусният шофьор Хикмет Аптърама, който превозва туристи до летището. „Досега никой нищо не ни е казал дали ще ни плати. Човекът ако не вземе от „Томас Кук”, на нас как ще ни плати, притеснени сме, всеки е притеснен\", споделя Хикмет. Над 50 хотели у нас ще бъдат засегнати с десетки милиони, прогнозира председателят на Института за анализи и оценки в туризма Румен Драганов. „Такава схема, при която клиентът плаща януари-февруари своята почивка в България, а хотелиерът получава 60 дни след август парите и в последна сметка не ги получава според мен е порочна и не трябва да се допуска повече”, смята Румен Драганов от Института за анализи и оценки в туризма. „По-всяка вероятност хотелите няма да могат да получат пълната сума на своето обезщетение. Това включва и българските хотели. Това поставя въпроса защо „Томас Кук” не е регистриран по българското законодателство”, казва Драганов. За да се справят с кризата, хотелиерите настояват за намеса на държавата. А заради фалита на „Томас Кук” британското правителство започна най-голямата операция по репатриране на британски граждани след Втората световна война. Над сто и петдесет хиляди души са засегнати. Правителството заяви, че пуска допълнителни полети за две седмици, които да извозят до родината им 155 000 британски туристи, засегнати от фалита. Британският транспортен министър каза, че операцията по превозването върви гладко. Пътници обаче се оплакаха от дълги опашки по летищата и нарушения в полетите, един от които е бил забавен девет часа. Служители на фалиралата компания също не могат да изпълняват нормално задълженията си. Министърът все пак посъветва туристите да не прекратяват предсрочно почивката си, а да си тръгнат на планираната дата, като предварително проверят в сайта на „Томас Кук\" статуса на полета си, преди да потеглят за летището.", "date": "2019.09.24", "title": "36 милиона евро дължи „Томас Кук” на българските хотелиери"}
{"url": "https://www.24chasa.bg/novini/article/7671178", "text": "Обсерваторията LIGO (Laser Interferometric Gravitational Observatory) на Калифорнийския технологичен институт регистрира изригване на гравитационни вълни, породено от сливане на черна дупка с неутронна звезда в съзведието Голяма мечка, на разстояние 1,4 милиарда светлинни години от Земята, предаде ТАСС. \"Става въпрс за едва второто регистрирано от учени подобно събитие - заяви физикът Кристофър Бери. - За съжаление успяхме да го проследим единствено с помощта на два детектора на LIGO, докато в същото време обсерваторията VIRGO бе включена, но но извършваше наблюдения. Трябва да анализираме в какво състояние са били инструментите, за да разберем дали можем да използваме събраните от тях данни.\" Събитието получи временното название S190923y. То може да е едва второто от този род в историята на науката. Първото сливане на черна дупка с неутронна звезда, за което няма съмнения от страна на учените, бе регистрирано преди малко повече от месец в съзвездието Кит, на разстояние 770 милиона светлинни години от Земята, предава БТА. Дотогава учените предполагаха за съществуването на подобни катаклизми въз основа на събрани от гравитационни детектори данни, които обаче се оказаха лъжливи сигнали, породени от случайни процеси на Земята. \"Новото събитие също има вероятност да се окаже лъжливо\", отбеляза Бери. Поради тази причина ползващите обсерваторията LIGO учени очакват данни от европейските си колеги, които извършват изследвания с италианската гравитационна обсерватория VIRGO. Ако резултатите от наблюденията им са достатъчно прецизни, учените ще могат да разберат какво са регистрирали американските детектори на гравитационни вълни.", "date": "2019.09.24", "title": "Астрономи регистрираха второ сливане на черна дупка с неутронна звезда"}
{"url": "https://www.24chasa.bg/novini/article/7671173", "text": "Транспортната комисия на Европейския парламент даде зелена светлина за преговори по пакет \"Мобилност\" със Съвета на ЕС и Европейската комисия, предаде  Веднага след вота евродепутатът от групата на Прогресивния алианс на социалистите и демократите Петър Витанов, който е и постоянен член на транспортната комисия, коментира гласуването така: \"Не беше нещо неочаквано, предвид миналоседмичния вот, така че ние се подготвихме за този сценарий и от тук нататък следва изпращане на тези досиета на междуинституционален дебат, и нашата основна амбиция остава в търсене и намиране на някакъв компромисен вариант\". От своя страна евродепутатът от Европейската народна партия Андрей Новаков заяви, че категорично трябва да отпаднат клаузите за връщането на водача и на превозното средство в страната-отправна точка. \"С другото трябва да намерим компромис до степен, в която бизнесът да продължи да работи добре и да се развива\", добави той. Миналата седмица транспортната комисия отхвърли предложението пакетът да бъде изтеглен от Еврокомисията. По-късно министърът на транспорта Росен Желязков заяви, че ще се бори за отпадането на клаузата за връщането на камионите в страната отправна точка на всеки 4 седмици, като се базира на въглеродните емисии, които такова действие би причинило.", "date": "2019.09.24", "title": "Дадоха зелена светлина за преговори по пакет \"Мобилност\""}
{"url": "https://www.24chasa.bg/novini/article/7671179", "text": "Темповете на напредък в работата на Съвместната комисия по исторически и образователни въпроси между България и Република Северна Македония изостават драстично от развитието на процеса за европейска интеграция на югозападната ни съседка. Такава е оценката на президента Румен Радев. Преди дни той разговаря с представители на Съвместната мултидисциплинарна експертна комисия. „На последните две заседания работата на комисията забуксува”, разкри професор Кирил Топалов пред bTV. „Първоначално колегите от Северна Македония са се държали кооперативно”, благодарение на което са постигнали много голям напредък по теми като ролята на личностите на цар Самуил, свети Климент и свети Наум в общата ни история, но след това е настъпило втвърдяване на позициите им заради въпроса за Гоце Делчев, разказа историкът. „Бяхме тръгнали към сближаване на позициите в духа на научната истина”, но сега съществува усещането, че „си изправен срещу стена”, а „когато играеш тенис с партньор чувството е различно, за разлика от това да запращаш топката в стена”, заяви професор Топалов. „Надявам се, че в Северна Македония ще променят доста неща в учебниците си по история, защото когато ги обсъждахме,те все още бяха в настроение за диалог”, заяви българския историк и даде пример, че в помагалата за прогимназията българите са описани като грабителско номадско племе. „Ние нашата история няма да я отстъпим нито като държава, нито като комисия”, заяви професор Топалов, но отбелязва, че „не можем да налагаме решения на нашите правителства”, които взимат и геополитически решения. Позицията на президента на Северна Македония Стево Пендаровски за личността на Гоце Делчев е най-близо до истината, смята професор Топалов, макар да отбелязва, че „не знаем какво са имали революционерите под борба за автономия на Македония” и дали това е стъпка към независима държава, а „може да са имали предвид и нещо друго”. За членове на комисията от Северна Македония „Гоце Делчев е апостол на македонизма”, разкри българският историк. „Нито е наша задача, нито право да казваме на политиците какво да правят. Нашата комисия не може да определя действията на нашите правителства, защото ние сме експерти, а не политици”, заяви професор Топалов.", "date": "2019.09.24", "title": "Проф. Кирил Топалов: Съвместната комисия между България и Северна Македония буксува"}
{"url": "https://www.24chasa.bg/novini/article/7671172", "text": "Състезателката от националния ансамбъл на България Стефани Кирякова публикува прочувствено изявление във фейсбук след завръщането си в България от Световното първенство по художествена гимнастика в Баку. У момичетата на Весела Димитрова се усеща ярост и негодувание след отнетата им титла в многобоя. Гимнастичките ни получиха оценки, които им отредиха бронзовите отличия, но според специалистите и феновете, нашият тим заслужаваше първата позиция. националката по художествена гимнастика Стефани Кирякова.  Другата история обаче е тази, която според мен ни определя най-точно: Историята на принцесите-воини. Невинни и нежни на пръв поглед, но готови за битка във всеки един момент. С огън, който гори в сърцата им и никога няма да угасне. Мога да ви кажа, че сме доволни от представянето си на Световното Първенство. Излязохме четири пъти на терена и четири пъти изиграхме безгрешни съчетания. Това беше нашата цел. Постигнахме я. Нашите треньори са доволни. Спечелихме сребърен и бронзов медал от най-голямото състезание в света на художествената гимнастика тази година! И сме много щастливи от всичко това! Дълбоко в себе си обаче се чувстваме ограбени. Все едно нещо много скъпо за нас ни бе отнето пред очите на целия свят. През изминалата година работихме в залата всеки ден с ясната цел да станем абсолютни световни шампионки. Направихме всичко, което зависеше от нас! Дадохме на спорта сърцата и душите си и въпреки всичко не получихме това, за което мечтаехме! Тук не става въпрос просто за битка на килима. Не. Тази битка я спечелихме. Има битки на много, много по-високо ниво, които може би никога няма да разберем. Има места, където ние не можем да се намесим. Места, където нямаме власт. Има неща, които не могат да бъдат изречени! Не и сега. Заради всичко това не мога да ви излъжа, че сме истински щастливи. Не мога да ви излъжа, че след ярките усмивки на терена и на стълбичката нямаше и сълзи. Сълзи на гняв и разочарование. Не мога да ви кажа, че нашата приказка получи мечтания край. Просто защото нашата приказка не е стигнала до своя край!  Искаме да кажем на всички, които ни подкрепяха и ще продължават да го правят едно огромно-Благодаря! Наясно сме, че по пътя към успеха винаги ще има хора, които ще се опитват да ни спънат и да ни попречат. Винаги някой ще се надява да се провалим. На тях искам да кажа: Няма да ни пречупите. Ние няма да се предадем. Не и до последния си дъх на килима! Ще вървим смело и гордо към нашата най-голяма мечта, без значение през какво трябва да преминем! Токио дръж се! Защото момичетата от малката България идват! И ще ти разкажат история, която ще се помни дълго...           ", "date": "2019.09.24", "title": "Стефани Кирякова: Няма да ни пречупите! Токио, дръж се, ние идваме (Снимки)"}
{"url": "https://www.24chasa.bg/novini/article/7671199", "text": "Като първостепенна полза от принадлежността към ЕС българите поставят новите възможности за работа. Това сочат данните от проучване, представено днес от Европейския парламент по повод тазгодишните избори за евродепутати. Мнозинството българи (54 на сто) са на мнение, че европейското членство е нещо добро, като според 57 на сто страната ни има полза от ЕС. Повечето българи (82 на сто) са заявили, че още преди изборите са знаели за кого ще гласуват. Половината от гласувалите са участвали в изборите заради гражданския си дълг, а всеки трети - за да подкрепи дадена партия, посочва БТА. Онези, които не са гласували, са обяснили най-често решението си с недоверие към политиците или със схващането, че гласуването не води до промяна. Над 40 на сто от българските участници в допитването са посочили, че от ЕС очакват най-вече икономическо развитие и социална сигурност. Всеки трети изразява неудовлетвореност от състоянието на свободата и честността на изборите, както и от възможностите за собственото му участие в политическия живот. В изборите за евродепутати тази година се отчита чувствително повишение на участието на младите избиратели, показва още проучването. Младежите под 25 г., участвали тази година в изборите, са с 14 на сто повече от гласувалите на тази възраст преди пет години. При хората от 25 до 39 години се отчита повишено участие с 12 на сто. В изборите участваха 50.6 на сто от европейците с право на глас и това бе най-високият резултат от 1994 г. насам. Общо 22 на сто от участвалите в допитването заявяват, че въпросът с оттеглянето на Великобритания от ЕС е повлиял върху решението им да гласуват. Според 44 на сто в изборите трябва да се участва заради развитието на икономиката, а според 37 на сто трябва да се гласува заради опазването на природата. Заради демокрацията са гласували 37 на сто, за бъдещето на ЕС - 36 на сто, заради имиграцията - 34 на сто. Над две трети (68 на сто) казват, че страната им е извлякла ползва от членството си в ЕС и това е най-високото общо равнище на този отговор, отчетено от 1983 г. насам. Повече от половината европейци (56 на сто) вярват, че гласът им се чува в ЕС, сочат данните. ", "date": "2019.09.24", "title": "Българите ценят ЕС най-много заради новите възможности за работа"}
{"url": "https://www.24chasa.bg/novini/article/7671176", "text": "Хаос в нормативната уредба за реда и условията при прилагане на европейските схеми \"Училищен плод\" и \"Училищно мляко\" за учебната 2019/2020 г. от страна на фонд \"Земеделие\" заплашват децата от учебните заведения в цялата страна да останат без плодове и закуски. За това алармираха  одобрени заявители по двете схеми, предава БТА. Според тях заради бездействието на министъра на земеделието, храните и горите Десислава Танева и изпълнителния директор на фонд \"Земеделие\" Васил Грудев огромен брой учебни заведения не приемат и не раздават продуктите, които се доставят от одобрените заявители от 2018 г. Участниците в пресконференцията припомниха казуса, който вече на трета поредна пресконференция представители на различни фирми доставчици и търговци коментираха. Той произтича от спорната наредба за условията и реда за прилагане на схеми за предоставяне на плодове и зеленчуци, мляко и млечни продукти и по-конкретно постановление на Министерски съвет нр. 32 от 22 февруари 2019 г. за изменение и допълнение на наредбата. Това изменение въвежда нов ред за избор на заявители, които в последствие да са одобрени изпълнители. В крайна сметка противоречивите указания на фонд \"Земеделие\" към директорите на учебните заведения внасят объркване на оперативно ниво, а децата напрактика са лишени от пресни и качествени плодове, зеленчуци от тазгодишната есенна реколта и млечни продукти, произведени по строгите критерии на БДС, посочиха от фирмите доставчици. На официално писмено поискване за становище на Държавен фонд \"Земеделие\" относно действието на параграф 23 от наредбата и актовете за одобрение от 2018 г. по двете училищни схеми от до този момент одобрените заявители не са получили. Тяхното предложение е до излизане на решения на петчеленния състав на ВАС по казуса е фонд \"Земеделие\" да даде съответните указания на директорите. \"Има действащи индивидуални административни актове, има подадени графици на директорите в голяма част от учебните заведения и фонд \"Земеделие\" трябва да приложи стария ред за условията и реда на прилагане на наредбата\", каза Венцислав Михайлов, зам.-председател на Националната асоциация на млекопреработвателите в България. Михайлов припомни, че двете програми имат осигурено европейско финансиране и битката за тези средства поражда напрежение почти всяка година. По думите му европейският регламент постановява доставките да стават чрез т. нар. къси вериги без посредници, прекупвачи и търговци, каквито са техните представители. Заради всичко това те поискаха оставката на министър Десислава Танева и на Васил Грудев.", "date": "2019.09.24", "title": "Децата в стотици училища остават без плод и мляко заради хаос в наредба"}
{"url": "https://www.24chasa.bg/novini/article/7671201", "text": "Шестима съдии се събраха днес да вземат решение във връзка с внесена от роднини на Франко жалба срещу плана на правителството да премести тялото от мавзолея, който той е построил в покрайнините на Мадрид, в друго гробище, предава БТА. Леви партии и семействата на много жертви от Испанската гражданска война от години искат тялото на Франко да бъде преместено от мавзолея, който е голяма туристическа атракция. Водачът на испанското социалистическо правителство Педро Санчес приветства днес разрешението, дадено от Върховния съд, за ексхумиране на тленните останки на диктатора Франсиско Франко като \"голяма победа за испанската демокрация\", предаде Франс прес. \"Днес преживяваме една голяма победа за испанската демокрация\", написа Санчес в профила си в Туитър и изтъкна, че в действията си правителството му винаги се е ръководело от желанието \"жертвите на франкизма да бъдат възмездени за страданията си\".", "date": "2019.09.24", "title": "Разрешиха ексхумирането на тялото на диктатора Франсиско Франко"}
{"url": "https://www.24chasa.bg/novini/article/7671216", "text": "Задържани са организаторът, петима български граждани и незаконно преведени мигранти, съобщиха от пресцентъра на МВР. На 17 септември т.г., в района на местността Колибаря, граничен полицейски наряд от ГПУ-Ивайловград подава знак за спиране на движещи се по пътното платно три автомобила, които не се подчиняват на полицейското разпореждане. Веднага, заедно със служители на РУ-Ивайловград, са предприети заградителни и оперативни действия. В резултат на бързата реакция, малко по-късно в района са установени колите - едната от които претърпяла пътно-транспортно произшествие, с петима български граждани - на възраст от 24 до 36 години. Освен българите, в автомобилите са открити и 16 чужденци без документи за самоличност, представящи се за граждани на Афганистан. Всички те са задържани и са приведени в помещение за задържане на ГПУ Ивайловград. В хода на продължилото разследване е установен и задържан организаторът на канала – 25- годишен афганистански гражданин, пребиваващ в София. Извършени са процесуално-следствени действия на адреса, обитаван от него, където са задържани още двама незаконно пребиваващи афганистанци. За случая е уведомен дежурен прокурор от районната прокуратура в Ивайловград. Срещу българите, превозвали мигрантите, са образувани три бързи производства по чл.281, ал.2 от НК, а срещу афганистанските граждани - 8 бързи производства по чл.279 от НК. Според първоначалните данни се касае за организиран канал за превеждане на нелегални мигранти през границата на страната към страни от Западна Европа. Работата по случая продължава под наблюдението на прокуратурата.", "date": "2019.09.24", "title": "Разкриха канал за нелегални мигранти от Гърция за България"}
{"url": "https://www.24chasa.bg/novini/article/7671220", "text": "\"Пиша този пост и рева не само, защото това наистина е грешката на моя живот, а защото ме боли до задушаване. От гърлото до корема всичко ме стяга и ми идва да умра. Срам ме е.\" Това написа в профила си във фейсбук дизайнерката Миглена Каканашева-Мегз, която бе осъдена условно на 2 години лишаване от свобода. Съдът установи, че през септември 2018 г., в град Раковски, тя умишлено е склонила Румен Рончев и Антон Лесов да присвоят лек автомобил. Стойността на колата е 98 586 лева и е собственост на лизингова компания в София. Сега в поста си Мегз признава за \"откраднатия\" автомобил. \"Като малка вярвах,че ще променя света,а сега съм в криминалните хроники-сключила споразумение за условна присъда. Егото и невъздържаността са лоши учители. И моята история може да ви бъде добър пример за това. Аз имах всичко и за малко не го загубих, защото казах на мъжа си: “Моля те направи нещо. Подписала съм от глупост най-тъпия договор на света и вече съм платила 200 хиляди за кола,която струва 100”. И мъжа ми направи. Ходи, говори, опита се с добро. Оказа се, обаче,че с 200 платени остават още 100... И ние направихме най-голямата глупост. Решихме да се САМОРАЗПРАВИМ. Разглобихме една кола и я обявихме за открадната. С цел да си вземем поне всички нови части, които бях купила преди няколко месеца и да я зарежем някъде и тя да се намери без тях. Представяте ли си-дори не знам какво сме си мислили. Така ни се струваше, че е справедливо... Пет часа след обявяването колата беше открита. Бяхме платили 200, платихме още 200 за колата. Мъжа ми лежа 5 месеца в ареста. Даже няма да ви казвам колко загубихме в личен и финансов аспект. За малко не се разделихме и за малко не фалирахме. Само ако знаех тогава. Щях да им подаря и частите,и шибаната кола,и още каквото искат. Но тогава имаше едно голямо Его,което търсеше справедливост. Хора, съжалявам и платих най-тежката цена, за да науча уроците си. И повярвайте ми, иска се мн преглъщане,за да продължиш напред-особено когато си публична личност и всеки те сочи с пръст. За да започна да се виждам отново като достоен човек-аз промених изцяло живота си. Започнах да правя неща,които смятам за значими за средата и обществото,в което живея. #АКТИВНОДОБРО дава втори шанс на ненужните вещи и дарява пари за живот на болни хора.Но за мен то беше моя начин да се излекувам и продължа. С него аз повярвах, че имам право на втори шанс за нов живот.И отново започнах да мечтая, че мога да променя света. Имате право да ме съдите.Аз съм си виновна.Но това не прави каузата ми лицемерна. Всеки има правото да се поправи и продължи достойно\", завършва Мегз.", "date": "2019.09.24", "title": "Мегз: Откраднах колата, търсех справедливост. Егото е лош учител"}
{"url": "https://www.24chasa.bg/novini/article/7671245", "text": "ЕС ще успее до следващата година да спести около 4,2 милиарда евро от разходи за служителите на общностните институции. Това се посочва в доклад на Европейската сметна палата, съобщиха от нейния пресцентър. Този резултат се дължи на мерките, предприети след 2014 г. за пет на сто съкращение на чиновниците и за временно замразяване на заплатите и пенсиите им. Уточнява се, че от 60 000 европейски чиновници 53 на сто работят в Европейската комисия. Служителите на ЕК получават 58 на сто от бюджета за възнаграждения на институциите. Предвижда се до 2064 г. промените да спестят на ЕС над 19 млрд. евро и така дългосрочните разходи да намалеят с около 30 на сто. Палатата отбелязва, че повишаването на пенсионната възраст на 66 години води до застаряване на служителите на ЕК. Допълва се, че наеманите на краткосрочни договори служители понижават равнището на познания на чиновниците. Посочва се, че промените са довели до понижаване на привлекателността на работата в институциите, както и до повишено неудовлетворение сред чиновниците. Комисията изпитва затруднения да привлече висококвалифицирани и многоезични служители, пише в доклада. Разходите за заплати на служителите на ЕК са 3,2 млрд. евро годишно или около два процента от общия бюджет на ЕС, отбелязва палатата.", "date": "2019.09.24", "title": "ЕС ще спести над 4 млрд. евро от разходи за служители до следващата година"}
{"url": "https://www.24chasa.bg/novini/article/7671249", "text": "Учени от Мичиганския университет и университета на Аризона заключиха, че в бъдеще глобалното затопляне ще се ускори, съобщи изданието \"Сайънс дейли\", цитирано от БТА. Специалистите за пръв път успешно моделирали екстремното затопляне през ранния еоцен, т.е. преди около 56 милиона години. Очаква се, че то може да се повтори в бъдеще. С помощта на климатичния модел CESM 1.2 (Community Earth System Model) учените установили, че затоплянето рязко ще се ускори с увеличаването на въглеродния газ в атмосферата. Става въпрос за един от климатичните модели, които бяха използвани за петия доклад на Междуправителствената експертна група за климатичните промени. Сред факторите, които обясняват голямата променливост на климата на Земята, е облачната покривка. По-малката облачност през еоцена увеличила затоплянето, предизвикано от изхвърлянето на въглероден газ. Сходни допълнителни условия се наблюдават днес, но нивото на променливост на климата през еоцена няма да бъде достигнато през живота на сегашното ппоколение. Ранният еоцен преди около 48-56 милиона години бил най-топлият период в историята на Земята през последните 66 милиона години. Той започнал с палеоцен-еоценовия термичен максимум, който се отличава с рязко затопляне, довело до измирането на много видове. Температурата на земната повърхност била с 14 градуса Целзий по-висока, отколкото е днес. Нивото на въглеродния газ в атмосферата достигнало 1000 частици на милион, т.е. било 2 пъти по-високо, отколкото е днес. По мнението на климатолозите, ако не се вземат мерки за ограничаване изхвърлянето на въглероден газ в атмосферата, към края на века нивото му може отново да достигне 1000 частици на милион.", "date": "2019.09.24", "title": "Учени: Глобалното затопляне ще се ускори"}
{"url": "https://www.24chasa.bg/novini/article/7671467", "text": "“Виждали сме се на много форуми, но никога не е имало официални двустранни срещи между външни министри на двете страни”, каза Захариева и покани шейх Халед на посещение в България. От своя страна външният министър на Бахрейн прие поканата и също отправи такава за визита на Захариева. Той заяви, че в съвсем кратък срок ще приеме копията на акредитивните писма на новия български посланик в Бахрейн (със седалище в Рияд) Димитър Абаджиев. Двамата министри подчертаха, че техните страни са пример за религиозна толерантност, която е особено нужна днес с оглед десетките конфликти по света. “Нашата столица София е символ на толерантност - на разстояние от няколкостотин метра са разположени джамията, църквата, синагогата”, каза министър Захариева. “Същото е и в Бахрейн - имаме разположени една до друга джамия, католическа църква, мюсюлманско и еврейско гробище”, заяви министър Ал Халифа. Кралство Бахрейн представлява архипелаг от 33 острова, разположени в Персийския залив на изток от Саудитска Арабия. Дипломатическите отношения с България са установени на 15.10.1991 г. В периода 1995-1999г. в Бахрейн функционира временна консулска служба, обслужваща всяко лято български чартърни полети до Варна, които привличат туристопоток от Саудитска Арабия и Оман. Успешно са провеждани български седмици на туризма и участия в местни туристически изложения с международно участие. По неофициални данни в Бахрейн работят около 80 българи, които са заети основно като обслужващ персонал в хотелиерския и ресторантьорския бизнес. Има данни и за работещи там български физиотерапевти, диетолози, козметици, треньори.", "date": "2019.09.24", "title": "Първа среща на външни министри на България и Бахрейн в Ню Йорк"}
{"url": "https://www.24chasa.bg/novini/article/7671498", "text": ". Русия е вторият по големина износител на петрол в света. След атаките с дронове срещу саудитските петролни съоръжения тя може да се окаже един от главните бенефициенти от кризата – не само заради нарастващите цени на нефта, пише Франк Щокер в статия за германския национален ежедневник Die Welt. Агенция   представя превод на материала с уточнението, че той отразява единствено позицията на автора. Всеки можеше да забележи язвителността, когато преди няколко дни държавният глава на Руската федерация Владимир Путин щедро предложи на Саудитска Арабия да закупи зенитно-ракетните системи С-400. Два дни по-рано, в резултат на атаки с дронове в Саудитска Арабия, петролната инфраструктура беше значително унищожена, а военните на страната не успяха да предотвратят атаката. В същото време през годините саудитската армия бе въоръжавана с американско оръжие за десетки милиарди долари. Очевидно в Москва витае злорадство. Руското ръководство има причини да се радва. В крайна сметка страната може да се окаже един от основните бенефициенти от кризата в Саудитска Арабия и не само заради повишаването на цените на петрола. В момента Москва е извън обсега на вниманието на президента на САЩ Доналд Тръмп и неговия „санкционен клуб“. По този начин Путин има възможност да стимулира икономическия растеж на страната си. Инвеститорите вече очакват солидна печалба, цените на акциите чупят нови рекорди. Решаващият фактор е дали Москва най-накрая ще успее да намали зависимостта на икономиката си от петрола. Веднага след атаката цените на петрола се покачиха за известно време с 15%, до почти 70 долара за барел от марката „Брент“. В същото време руската рубла също се засили и цените на акциите на московската фондова борса растат. „Русия е победител в настоящата ситуация\", казва Марек Дримал, анализатор от инвестиционната банка Societe Generale. Повишаването на цените на петрола помага на Кремъл Русия е вторият по големина износител на петрол в света след Саудитска Арабия. Рияд изнася около 9,4 милиона барела на ден, Русия - около 8,6 милиона барела. Този обем е около 50% от общия износ на Русия и приходите от него - около половината от държавния бюджет - ако цената на петрола се повишat, това пряко се отразява на бюджета на Кремъл. И ако Саудитска Арабия отпадне временно като доставчик, Русия поне за известно време ще може да заеме допълнителни места на пазара. „Развитието по принцип е положително за Русия“, казва Анжелика Милендорфер, експерт по Русия от инвестиционната компания Raiffeisen Capital. Преди атентатите срещу рафинериите в Саудитска Арабия цените на петрола за следващата година бяха определени на размер от 65 долара за барел. Предвид последните събития тази оценка вероятно ще бъде преразгледана. Дори ако цената на петрола не се повиши, оценката за Русия, както и на много други инвеститори, в момента е по-положителна, отколкото преди няколко години. Причината: страната стана много по-привлекателна за предприемачите. Това се потвърждава от т.на. индекс за лекота на правене на бизнес от Световната банка, който анализира колко е трудно да се създаде и управлява компания в дадена страна. През 2010 г. Русия беше на 124-то място в тази класация, а сега се издигна на 31-во място. Германия е на 24-то място. Руските акции сега са евтини „Корпоративното управление също се подобри значително“, казва Милендорфер. Т.е. прозрачността на управлението на компанията. Но на първо място, руските акции сега са евтини. „Рейтингът е много нисък, съотношението цена/доход сега е средно около пет“, казва експертът. По този начин годишната печалба съответства на една пета от общата стойност на компанията. В индекса Dax това съотношение вече е едно към 14. Ниската оценка води до факта, че множество руски акции гарантират невероятно висок доход. Понякога над десет процента, например в случая с „Норникел“, който Милендорфер счита за привлекателен пример. Освен това тя предпочита компании, които не са пряко ангажирани в стоковия сектор, например „Сбербанк“. „За разлика от много други държавни компании, тази институция се управлява много професионално“, Тя също харесва „Яндекс“, руската търсачка, която заема повече от 60% от руския пазар, много повече, отколкото „Гугъл“. Подобно на американския стандарт, „Яндекс“ се разширява в много други области, например, в такситата или в тази на безпилотните превозни средства. Проблемът с руската фондова борса и като цяло с руската икономика е, че компании като „Яндекс“ са рядкост. Загрижеността за стоките доминира, както преди. Но не само това е проблем. МВФ в своя доклад през август подчерта: „Структурните бариери съществуват отдавна и включват голямо влияние на правителството, свръхрегулация, широко разпространени слабости в управлението и институциите, неадекватна инфраструктура и насрещен вятър“. Но още по-лошо е, че усилията за реформи, според МВФ, намаляват през последните години. Всичко това води до факта, че по-високите цени на петрола обикновено носят малко. „По правило високите цени на петрола означават по-високи доходи за Русия и увеличение на сумата, която може да бъде използвана за подобряване на икономическото благосъстояние на страната“, казва Екатерина Золотова, експерт от аналитичния център „Геополитическо бъдеще“. „Но руската държава изглежда парализирана, когато става въпрос за изразходването на тези средства\". В момента се появиха структурни икономически проблеми. „Дори силното увеличение на цените на петрола няма да бъде достатъчно, за да стимулира руската икономика\", каза експертът. Радостта на руската страна ще бъде краткотрайна. Вероятно и тази на инвеститорите, е заключението на автора.", "date": "2019.09.24", "title": "Русия - тайният бенефициент от атаките срещу Саудитска Арабия"}
{"url": "https://www.24chasa.bg/novini/article/7671487", "text": "Министърът на правосъдието Данаил Кирилов подписа пред посланиците на държавите-членки на ЕС писмо до Европейската комисия за демокрация чрез право (Венeцианската комисия), в което иска становище и препоръки по законопроекта за изменение и допълнение на Наказателно-процесуалния кодекс (НПК) във връзка с въвеждане на ефективен механизъм за разследване срещу главния прокурор и председателите на Върховния административен съд и Върховния касационен съд.  Това стана днес по време на работна среща в Министерството на правосъдието с участието и на представител на делегацията на Европейската комисия в България, на която бе обсъден напредъкът на България и изпълнението на показателите в рамките на Механизма за сътрудничество и оценка (МСО), съобщиха от пресцентъра на Министерството на правосъдието. По време на дискусията министър Кирилов запозна дипломатите с предприетите действия от правителството в последните месеци, като сред тях е и изготвената през юни т.г. промяна на НПК за отговорността на т. нар. трима големи с съдебната система по повод изпълнение на препоръки по дела на Европейския съд по правата на човека. Министър Кирилов акцентира и върху постановлението на правителството от миналата седмица, с което се създава национален механизъм за постмониторинг в областта на борбата с корупцията и организираната престъпност, съдебната реформа и върховенство на закона. Той подчерта, че в Съвета за координация и сътрудничество, който е предвидено да осъществява постмониторинга, ще участват представители на най-високо ниво от изпълнителната, съдебната и законодателната власт, като е гарантирано участието и на гражданския сектор. Приетият от Министерския съвет проект за промени в Закона за съдебната власт, в който се предвижда отмяна на разпоредбата за автоматичното отстраняване от длъжност на магистрати и на задължението те да декларират членството си в съсловни организации, също бе сред дискутираните теми. „България работи и ще продължи да работи в тясно сътрудничество и в конструктивен диалог с институциите с експертиза в областта на върховенството на правото като ЕК, GRECO, Венецианската комисия и Службата за подкрепа на структурни реформи“, заяви Кирилов. Той благодари на посланиците на държавите-членки и на екипите им в ресор „Правосъдие“ за активната работа и подкрепа в изпълнението на препоръките и показателите на МСО.", "date": "2019.09.24", "title": "Министър Кирилов се срещна с посланиците от ЕС"}
{"url": "https://www.24chasa.bg/novini/article/7671512", "text": "На 20 септември в 13.45 ч. в Районно управление на МВР - Генерал Тошево е заявено от жителка на Генерал Тошево, че на същата дата, около 12.30 ч., неизвестно лице се е обадило на мобилния телефон на 79-годишната й майка от същия град и я е въвело в заблуждение, че се обажда инспектор от полицията и че е нужно да съдейства при залавянето на телефонни измамници. Това съобщиха от ОДМВР-Добрич, предаде \"Фокус\". Жената взима от дома си спестяванията си в размер на 15 200 лева в банкноти с различен номинал, както и златни накити - синджирче и златна турска монета с приблизително общо тегло от 5 гр, като оставя всичко до санитарните помещения на жп гарата на град Генерал Тошево. По случая е образувано досъдебно производство.", "date": "2019.09.24", "title": "79-годишна жена от Генерал Тошево е дала над 15 000 лева на ало измамници"}
{"url": "https://www.24chasa.bg/novini/article/7671479", "text": "Проф. д-р Паскал Желязков  е новият изпълнителен директор на Българската агенция по безопасност на храните, съобщиха от там.  Той заменя на поста досегашния директор Дамян Илиев. Той е освободен със заповед на премиера Бойко Борисов.  Желязков досега бе директор на Национален Диагностичен Научноизследователски Ветеринарномедицински Институт „Проф. Д-р Г. Павлов“. От БАБХ посочват, че той има дългогодишен опит като ръководител на структури с научноизследователска, диагностична и аналитична дейност. Бил е началник отдел в Център за оценка на риска, директор на Национална научноизследователска станция по ловно стопанство, биология и болести по дивеча, както и зам.-генерален директор в Национална Ветеринарномедицинска Служба. Назначен е и нов заместник-изпълнителен директор Марияна Шумова, която към момента изпълнява длъжността началник отдел в дирекция „Граничен контрол“. Шумова е била директор на Областната дирекция по безопасност на храните в Хасково. Тя ще заеме позицията на Тодорка Янковска-Стефанова.", "date": "2019.09.24", "title": "Професор сменя Дамян Илиев, шеф на агенцията по храните"}
{"url": "https://www.24chasa.bg/novini/article/7671518", "text": "Тигър нападна двама ловци в Хабаровския край в източната част на Руската федерация, след като са се приближи към мястото, на което животното яде плячката си, предава РИА Новости, като се позовава на директора на центъра „Амурски тигър“ Сергей Арамилев. Единият от нападните е починал, а звярът е бил застрелян от другия ловец, посочва \"Фокус\". „Все още не се знае какво точно се е случило, тъй като тялото на починалия човек и тигърът не са изследвани. Преди това, както е успяла да установи групата за разрешаване на конфликти, бащата и синът са акостирали в лодка до брега, за да видят реколтата от кедровите орехи и по стечение на обстоятелства се оказва, че те точно до мястото, където тигърът е ял сърната“, обяснява Арамлиев. Според него разстоянието от него до пристигащите ловци е било по-малко от 15 метра, а когато са тръгнали на брега през високата крайбрежна трева - около 6 метра. „Оказва се, че те просто са отишли до мястото, където тигърът е ял сърна. Трудно е да се разбере какво се е случило, няма сняг, няма следа. Експертът ще отговори на този въпрос. Тигърът е нападнал най-близкия човек, а вторият, който е имал карабина, е застрелял звяра\", отбеляза Арамилев.", "date": "2019.09.24", "title": "Тигър уби ловец в Русия"}
{"url": "https://www.24chasa.bg/novini/article/7671542", "text": "Проверките започват от днес и ще продължат по график до 11 октомври. До 27 септември ще бъдат проверени обекти на \"Електроенергиен системен оператор\" ЕАД и \"Електроразпределение Юг\" ЕАД в района на Ямбол, Карнобат, Айтос, Бургас и Пловдив. От 30 септември до 4 октомври предстои да бъдат инспектирани обекти на ЕСО ЕАД и \"ЧЕЗ Разпределение България\" АД в района на Банско, Разлог, Белица, Гоце Делчев и Хаджидимово. Между 7 и 11 октомври ще бъдат проверени обекти на ЕСО ЕАД и \"Електроразпределение Север\" АД в района на Бяла, Борово, Две могили, Русе, Ветово и Цар Калоян.", "date": "2019.09.24", "title": "Започва проверка на готовността на енергийните дружества за зимата"}
{"url": "https://www.24chasa.bg/novini/article/7671529", "text": "Делото срещу Николай Банев, съпругата му Евгения и майка му Мария тръгва по същество на 21 октомври, реши спецсъдът. На разпоредителното заседание, което се проведе днес, адвокатите и тримата подсъдими поискаха то да бъде върнато на прокуратурата, защото не разбирали обвиненията.  Банев се оплака от нечовешките условия в ареста и в затвора, където се намира в момента. Той поиска да бъде пуснат под домашен арест. Съпругата му Евгения също помоли съдиите да освободят мъжа й, за да я подкрепи в този момент, тъй като тя се лекува от тежко заболяване. Близо 3 часа адвокатите и прокуратурата спориха дали делото трябва да бъде върнато за корекции в обвинителния акт.  В крайна сметка съдът го насрочи за 21 октомври.", "date": "2019.09.24", "title": "Делото срещу фамилия Баневи тръгва на 21 октомври"}
{"url": "https://www.24chasa.bg/novini/article/7671545", "text": "Разпоредителното заседание по делото срещу бившия председател на Дупнишка популярна каса Георги Близнаков и неговата съпруга Ивона в Окръжен съд- Кюстендил бе отложено за петък - 27.09.2019 година. Днес следобед бе погребението на Близнаков, който се самоуби вчера със скок от блок в кв. Запада в Благоевград. Съдия Надя Георгиева отложи делото за петък, когато са призовани и всичките 247 пострадали вложители в касата, но явяването им в съдебна зала не е задължително. Определени са и нови две дати за разглеждане на делото - 28.10.2019 г. и 25.11.2019 година. Срещу подсъдимите са повдигнатите и предявени обвинения за следните престъпления: 1/ По чл. 252, ал.2 (причинени другиму значителни вреди),вр. с ал. 1 (извършвал по занятиебанкови сделки),вр. с чл.20, ал.2 вр. с ал.1 от НК, за което са предвидени наказания: лишаване от свобода от 5 до 10 години и Глоба от 5 000 лв., до 10000 лв., както и конфискация на част или на цялото имущество на дееца; 2/ Почл.253, ал.5 (имуществото е в особено големи размери и случаят е особено тежък) вр. с ал.3, т.1 (деянието по ал.1.... е извършено от две..... лица, сговорили се предварително) ит. 2 (деянието по ал.1 е извършено два или повече пъти) вр. ал.1 (извършил сделки с имущество- пари, за което знаел, че е придобито чрез престъпление по чл.252, ал.2 вр. с ал,1 вр. с чл.20, ал.2 вр. с ал.1 от НК) -т.нар, „изпиране на пари\", за което са предвидени наказания: лишаване от свобода от 5 до 15 години, Глоба от 10 000 лв. до 30 000 лв. и лишаване от права по чл.37, ал. 1 д.6 и т.7 от НК и З/ По чл.255, ал.3 ( данъчни задължения в особено големи размери) вр. с ал. 1 (избегнал установяване и плащане на дан. задължения), т.2 (потвърдил неистина) вр. с чл.26, ал.1,вр. с чл.20,ал.2 вр. с ал.1 от НК -т.нар. „избягване установяване или плащане на данъчни задължения\", за което са предвидени наказания лишаване от свобода от 3 до 8 години и конфискация на част или на цялото имущество на дееца. Наказателната отговорност е лична и не се наследява или прехвърля. Заради това наказателното производство срещу Близнаков ще се прекрати.", "date": "2019.09.24", "title": "В петък чакат в съда вдовицата на самоубилия се шеф на Дупнишката популярна каса"}
{"url": "https://www.24chasa.bg/novini/article/7671574", "text": "Британският премиер Борис Джонсън увери, че правителството му ще изпълни решението на Върховния съд на Обединеното кралство, който определи като „незаконно“ решението му да прекрати временно работата на парламента, предава TACC, като се позовава на информация от ВВС. По-рано председателят на Камарата на общинините Джон Бъркоу обяви, че парламентът на Обединеното кралство ще възобнови работата си в сряда. „Възложих на органите на Камарата на общините да предприемат необходимите стъпки, за да гарантират, че тя ще заседава утре и че това ще се случи в 11:30 часа (местно време)“, обяви Бъркоу пред репортери пред сградата на парламента в Лондон, предава  . След като Върховният съд на Обединеното кралство постанови, че решението на премиера Борис Джонсън за пророгация на законодателния орган е незаконно, Бъркоу настоя, че парламентът трябва да се „свика без забавяне“. В изявление той подчерта: „Приветствам решението на Върховния съд, съгласно което пророгацията на парламента е незаконна. Съдиите отхвърлиха твърдението на правителството, че закриването на парламента за пет седмици е просто стандартна практика, за да се даде възможност за ново изказване на кралицата.Като стигнаха до заключението си, те потвърдиха правото и задължението на парламента да се събере в този решаващ момент... Като въплъщение на нашата парламентарна демокрация, Камарата на общините трябва да се свика незабавно. За тази цел сега спешно ще се консултирам с партийните лидери\".", "date": "2019.09.24", "title": "Борис Джонсън: Правителството ще изпълни решението на Върховния съд"}
{"url": "https://www.24chasa.bg/novini/article/7671578", "text": "Българин е загинал от мълния в Гърция, след като времето в страната рязко се влоши днес, съобщи \"Елефтерос типос\". 56-годишният българин е бил ударен от мълния в района на незаконно сметище край селището Алимаки на полуостров Пелопонес, предава БТА. Това е вторият смъртен случай от мълния днес. По-рано загина 35-годишен пакистанец, който е извършвал земеделски дейности.", "date": "2019.09.24", "title": "Мълния уби българин в Гърция"}
{"url": "https://www.24chasa.bg/novini/article/7671588", "text": "Районният съд в Лом одобри постигнатото споразумение между представител на Районна прокуратура – Лом и защитата на подсъдимия Ц. К. Ц. за наказание „Една година лишаване от свобода“ условно за използване на документ с преправено съдържание. 24 годишният Ц. К. Ц. – безработен, с основно образование и неосъждан е бил спрян на 2 януари 2018 г. от полицейски служители в град Хаген, Германия. При направената проверка комисарите от германската полиция установили, че водачът представил фалшифициран документ за правоуправление на МПС. Проверката на шофьорската книжка в България показала, че документът е бил издаден от ОД МВР- Ловеч на името на К. Р. Ч. но след преправяне, с промяна на лични данни на лицето и неговата снимка върху оригиналната заготовка, му е придаден вид, че е издаден на Ц. К. Ц. Според одобреното от съда споразумение на подсъдимия с прокуратурата Ц. К. Ц. е осъден на „Една година лишаване от свобода“ като изпълнението на наказанието се отлага за срок от три години от влизане на определението в законна сила. Ц. К. Ц. трябва да плати и направените в хода на досъдебното производство разноски от 559.00 лева /петстотин петдесет и девет лв./. Определението е окончателно и не подлежи на жалба или протест.", "date": "2019.09.24", "title": "Присъда от една година затвор условно на млад мъж за фалшива шофьорска книжка"}
{"url": "https://www.24chasa.bg/novini/article/7671757", "text": "Британският премиер Борис Джонсън няма да подава оставка и ще се върне в Лондон след речта си в ООН днес, предаде Ройтерс, цитирайки източник от \"Даунинг стрийт\". Преди това беше планирано Джонсън да си тръгне от Ню Йорк утре. По-късно днес Джонсън ще разговаря по телефона с министри от кабинета си, каза източникът. На въпрос за годишната конференция на Консервативната партия на Джонсън, която започва в неделя, източникът каза, че Джонсън още не е разговарял с председателя на парламента в кои дни ще заседава Камарата на общините, предава БТА. Джонсън заяви, че решението на Върховния съд, че удължаването на ваканцията на парламента е незаконно и затруднява опита му да постигне споразумение за Брекзита, но добави, че в момента законът гласи, че Великобритания трябва да напусне ЕС на 31 октомври. \"В момента законът гласи, че Великобритания напуска ЕС на 31 октомври каквото ще да става, но за нас важното сега е да постигнем добро споразумение. Работим по това. Съгласно закона напускаме на 31 октомври и силно се надявам, че ще постигнем споразумение. Мисля, че хората в страната ни искат да видят как парламентаристите са единни и работят за националния интерес това да бъде постигнато\", каза Джонсън.", "date": "2019.09.24", "title": "Борис Джонсън няма да подава оставка"}
{"url": "https://www.24chasa.bg/novini/article/7671764", "text": "Полицията продължава  На 23.08.2019 г. тя е напуснала защитено жилище за лица с психични разстройства, където е била настанена на свободен режим и не се е завърнала. За локализиране местонахождението й са предприети и проведени редица оперативно издирвателни мероприятия в района, но до момента те не дават резултат. Жената не носи документи за самоличност. Видимата й възраст е 45-50 г., висока е 168 см, с побеляла чуплива коса, продълговато бяло лице, тънки вежди и устни и с нормално телосложение. При напускането на дома е била облечена със светло сив панталон и синьо зелен суитчър с розов ръкав. Умоляват се гражданите, които могат да дадат информация за местонахождението й, да се обадят на тел. 112 или в най-близкото управление на МВР.", "date": "2019.09.24", "title": "Продължава издирването на 45-годишната Илонка, избягала от психиатрия"}
{"url": "https://www.24chasa.bg/novini/article/7671777", "text": "Родена е в Ямбол през 1972 г. Завършва политехническа гимназия в родния си град, ветеринарна медицина в Тракийски университет Стара Загора и финансов мениджмънт в Института за следдипломна квалификация на УНСС. През 2018 г. завършва първия випуск „Паисий Хилендарски“ на Института за политика, подкрепен от БАН. Споделя мотото на института, че „образованият човек, който демонстрира решителност, е държавник, а необразованият човек, който демонстрира решителност, е катастрофа“. Завърнала се е да работи и да създаде семейство в родния си град. Има син на 17 години. Работила е само в частния сектор на различни ръководни позиции. В момента е производствен директор в семейната им фирма за мебели в Ямбол. Член е на БСП от 2004 г. и вярва, че добър общественик се става бавно. Според нея освен личните качества, година след година трябва да надстройваш обществено доверие, житейски и управленски опит, тъй като това е начинът да удовлетвориш не собствените си амбиции, а очакванията на онези, които ти се доверяват. За нея най-важни за успеха са умът, позитивната енергия, сериозният труд, и страстта към работата. Тя твърди, че не се състезава с другите, а със себе си. Определя се като консенсусна личност и оптимист, който умее да обединява хората, не предава каузи, идеи и приятели. Тя е от младото поколение в БСП, на което левицата разчита за обновление на партията. Председател е на общинската организация на социалистите в Ямбол от две години. От 8 години е общински съветник и познава спецификата на местното самоуправление. Като председател на групата съветници на БСП в последния мандат успя да направи левицата ярка опозиция на управляващата партия ГЕРБ в Ямбол. - Повишаване на доходите чрез привличане на високо-технологични инвестиции - Създаване на икономически зони съвместно със съседни общини - Стимулиране на бизнеса за създаване на по-добре платени работни места - облекчения на данъци и такси и незабавно административно обслужване - Създаване на фонд „Млади специалисти“ за финансиране на работещи специалисти в Ямбол до 30 г. и студенти, за да се завърнат да работят в града - Изготвяне на регистър на ямболските студенти, за да ги привлича общината да се завърнат в родния си град - Осигуряване на общински жилища на млади специалисти - Създаване на преференциални условия за насърчаване на бизнеса на млади хора – парцели на по-ниски цени, данъчни преференции - Стимулиращи условия за отглеждане на деца в Ямбол – безплатна детска кухня и безплатни ясли, еднократна общинска помощ при раждане на второ и трето дете на двама осигурени родители и на майки студентки - План за поетапна рехабилитация на уличната мрежа и на тротоарите, за да се движат по тях бебешки колички - Благоустрояване на всички жилищни квартали – изграждане на детски площадки, игрища, паркинги и пътеки за придвижване в междублоковите пространства - Възлагане на нови благоустройствени дейности на общинските предприятия за скоростно отстраняване на възникнали проблеми - Въвеждане на кръгови кръстовища на най-натоварените пътни участъци - Изграждане на градски плувен комплекс - Почистване на коритото на река Тунджа в града, превръщането на крайречната зона в място за отдих и спорт - Създаване на общинско предприятие за сметосъбиране и сметоизвозване за намаляване на такса смет - По-добро почистване на кварталите, съвременно оформление и поддържане на входните артерии на Ямбол - Програма за кадрово укрепване на медицинските специалисти в Ямбол – стипендии, университетски такси, осигуряване на общински жилища и други преференции на млади медици - Осигуряване на денонощна стоматологична помощ - Изграждане на хоспис за специални грижи за болни пациенти - Реконструкция на общинските поликлиники и помощ за областната болница - Увеличаване на обхвата на социалните услуги в Ямбол - Разкриване на център за временно настаняване на бездомни - Откриване на дневен център за хора с увреждания над 18-годишна възраст - Създаване на звено към Домашния социален патронаж за предоставяне на услуги в дома на възрастни, болни и хора с увреждания - Общински стимули на учители за повишаване нивото на образование - Летни училища за увеличаване на грамотността сред проблемни ученици - Общината да бъде партньор между професионалните училища и ямболския бизнес за насърчаване на практичното обучение - Възстановяване на диалога с гражданите – ежеседмичен приемен ден на кмета, изнесени приемни по кварталите на всяко тримесечие - Възможност на гражданите пряко да участват в местното самоуправление чрез обществени допитвания, общи събрания, обществени консултации, подписки и други форми - Въвеждане на нови електронни услуги чрез нов сайт на общината - Възвръщане на прекратената практика за среща с медиите, които са посредници между общината и гражданите https://www.facebook.com/%D0%9A%D0%B0%D1%82%D1%8F-%D0%93%D0%B5%D0%BE%D1%80%D0%B3%D0%B8%D0%B5%D0%B2%D0%B0-540643529415670/?epa=SEARCH_BOX http://www.kontrapunkti.bg/index.php/bg/ https://www.facebook.com/%D0%91%D1%8A%D0%BB%D0%B3%D0%B0%D1%80%D1%81%D0%BA%D0%B0-%D1%81%D0%BE%D1%86%D0%B8%D0%B0%D0%BB%D0%B8%D1%81%D1%82%D0%B8%D1%87%D0%B5%D1%81%D0%BA%D0%B0-%D0%BF%D0%B0%D1%80%D1%82%D0%B8%D1%8F-%D0%B3%D1%80%D0%B0%D0%B4-%D0%AF%D0%BC%D0%B1%D0%BE%D0%BB-2298791980446369/?eid=ARDWFUN6geI63RcyPSMlYuRJqXB3SQelzXc8ARP0jvvyCqHERXF7ZdIiY9rpa3PHfWV5phV7sfv7726Z", "date": "2019.09.24", "title": "Кандидатът за кмет на Ямбол Катя Георгиева не предава каузи, идеи и приятели"}
{"url": "https://www.24chasa.bg/novini/article/7671800", "text": "„Това за мен беше година и половина на страшни премеждия и различни емоции. Общо взето беше като едно влакче на ужасите”, каза Желяз Андреев за „Плюс-Минус. Коментарът след новините” по  .  Преди година и половина стана ясно, че Съединените американски щати искат екстрадирането на българина по обвинение, че е търгувал с държава, върху която има ембарго. Желяз Андреев тогава работеше за американска компания от България. Беше задържан у нас. САЩ поискаха екстрадирането му, а България се вдигна в негова защита. Кошмарът за него приключи миналата седмица. „Не вярвам, че лошите неща могат да се случват толкова безскрупулно и изведнъж и то на хора, които изобщо не очакват такова нещо да им се случи и да влезе в живота им. Знаех, че трябва да се прояви една голяма доза търпение”, каза още той. По думите му хората често го питат как успява да бъде толкова позитивен и положителен към случващото му се. „Предполагам, че това просто е подход в живота”, казва той. „Това е най-голямото изпитание, през което съм преминавал. Това, което ми помогна да се справя с всичко беше подкрепата на приятелката ми - Милена и подкрепата на обществото”, коментира още Андреев.", "date": "2019.09.24", "title": "Желяз, свален от издирване от Интерпол: Бях на влакчето на ужасите"}
{"url": "https://www.24chasa.bg/novini/article/7671840", "text": "Американският град Питсбърг беше притеснен от мистериозната смърт на трима млади мъже, на чиито ръце бяха намерени оранжеви гривни. Случаят започна да се разплита от полицията. Разследването стартира, след като по улиците на града случайни хора се натъкваха на труп след труп. Все на мъже между 30 и 50-годишна възраст, съобщава “ ”. Общото между всеки един от тях било, че на ръцете им имало оранжеви гривни. Няколко часа, след като телата били откарани в моргата за аутопсия, в полицията били получени обаждания и за оцелели, които също носели подобни гривни. Те обаче били в много тежко състояние и не можели да говорят. Общо четирима души са откарани в болница с опасност за живота. Единият от тях бил припаднал в асансьор в кооперация на “Tunnel Boulevard”. Другите трима, които все още били живи, се намирали в апартамент в същата кооперация. „Общото между всички са оранжевите гривни на ръцете им. За момента знаем две места, на които посетителите ги получават като доказателство, че са си платили вход“, обясни на извънреден брифинг Уендъл Хайсрич от полицията в Питсбърг. „Проверяваме и двете места. Знаем, че там се организират партита. Най-вероятно се касае за злоупотреба с наркотици. Каква точно е била дрогата обаче не можем да кажем. Ясно е само, че е смъртоносна“, допълни Хайсрич.", "date": "2019.09.24", "title": "Мистериозна смърт на трима млади мъже с оранжеви гривни в Питсбърг (Снимки)"}
{"url": "https://www.24chasa.bg/novini/article/7671832", "text": "Първоначалните данни на белгийската полиция по случая с починалия българин в Брюксел сочат самоубийство. Това коментираха за   от посолството ни в Белгия. От там допълниха, че оказват пълно съдействие на близките. Смъртта на 36-годишния Искрен Йорданов от Русе е настъпила на 17 септември. „Искрен е имал близка белгийка. Опитахме да се свържем с нея, но никакъв успех. Надявам се федералните власти да ни обяснят и дадат подробна информация, за което сме направили запитване”, каза Малин Месалски, завеждащ консулска служба към посолството в Брюксел. Той е заминал за Белгия при приятелка на 13 септември. Два дни по-късно говори с майка си по телефона за последно, след което повече връзка с него няма. На 20 септември семейството в Русе е потърсено от полицията, за да ги уведомят, че Искрен е починал в Брюксел на територията на китайското посолство. Информацията до българските власти е подадена от Интерпол.", "date": "2019.09.24", "title": "Първоначалните данни сочат, че загиналият в Брюксел българин се е самоубил"}
{"url": "https://www.24chasa.bg/novini/article/7670721", "text": "За повечето жители на градовете храната на масата им идва от селата, но новите технологии в земеделието им дават възможност сами да отглеждат зеленчуците и други култури на закрито с помощта на вертикални конструкции, съобщи  . В сравнение с конвенционалното, уникалното за вертикалното земеделие е, че позволява отглеждането на земеделски култури на по-малко пространство без почва и естествена светлина и то целогодишно. Контролираната среда във вертикалните ферми означава, че те няма да бъдат повлияни от неблагоприятни климатични условия като по този начин ще се гарантира стабилното производство. Освен това закритите ферми в градовете ще съкратят разстоянието до супермаркетите и продуктите ще бъдат доставяни пресни. В Китай урбанизацията се развива с бързи темпове. Според доклад на Националната академия за икономически стратегии към Китайската академия за социални науки, коефициентът на урбанизация в страната ще достигне 70% до 2035 г. Като резултат се очаква един милиард китайци да живеят и работят в градовете. В същото време държавата с най-многобройно население в света има само 7% от обработваемата земя и 6% от прясната вода на планетата. Но тя трябва да изхрани 22% от световното население. Китайската корпорация за зърнени култури, масла и хранителни продукти през 2015 г. изгради първата високотехнологична ферма в покрайнините на Пекин. Със закрита площ от 80 000 кв.м тя разполага с най-модерните високи технологии, сред които изкуствено осветление, контрол на температурата и хидропонични системи, доставящи хранителни вещества за отглежданите зеленчуци. Американският стартъп за вертикално земеделие „Plenty\" има планове да изгради най-малко 300 органични ферми на закрито в китайските градове, започвайки от Пекин, Шънджън и Шанхай. Те са убедени, че ще осигурят на китайците безопасни и екологично чисти продукти, тъй като затвореното пространство не налага използването на пестициди.", "date": "2019.09.24", "title": "Вертикалното земеделие е ново решение за продоволствената сигурност в големите градове"}
{"url": "https://www.24chasa.bg/novini/article/7671847", "text": "", "date": "2019.09.24", "title": "Предприемачът Стефан Сабрутев е кандидат за кмет на Смолян"}
{"url": "https://www.24chasa.bg/novini/article/7671846", "text": "Главният прокурор Сотир Цацаров внесе искане Върховният касационен съд да възобнови производството по условно предсрочно освобождаване на Джок Полфрийман и да спре изпълнението на постановеното условно предсрочно освобождаване на осъдения за убийство австралийски гражданин, съобщиха от прокуратурата. Днес, 24.09.2019 г., до главния прокурор постъпи молба от Аксения и Христо Монови – родители на убития Андрей Монов, за внасяне на искане до Върховния касационен съд за възобновяване на производството по условно предсрочно освобождаване на Джок Полфрийман, осъден за убийството на сина им. Изложени са съображения за наличие на правна възможност съдебният акт на Апелативен съд София да бъде проверен по реда на възобновяването, независимо от това, че е озаглавен „определение“, а не „решение“, както и този акт е постановен от незаконен състав. Приложено е копие от преводно нареждане от 12.06.2012г. за заплатена държавна такса от „Български хелзинкски комитет“/ БХК/ за регистрация на сдружение с нестопанска цел в полза на Джок Полфрийман. След като се запозна с постъпилата молба и определение № 429 от 19.09.2019 г. по внч дело № 921/2019 г. на Апелативен съд гр. София, днес 24.09.2019 г. главният прокурор Сотир Цацаров внесе във Върховния касационен съд искане за възобновяване на производството по делото и отмяна определението. Главният прокурор поиска Върховният касационен съд да спре изпълнението на съдебния акт. В прикачения файл прокуратурата публикува пълния текст на искането на главния прокурор до ВКС:", "date": "2019.09.24", "title": "Цацаров иска ВКС да спре условното освобождаване на Джок Полфрийман (Обновена)"}
{"url": "https://www.24chasa.bg/novini/article/7671865", "text": "Банкова е изпълнителен директор на \"Крис Фешън Индъстрийс\" АД- град Ловеч. Председател на УС на БАПИОТ Член на УС на Фондация „ За Ловешката езикова” Родена е през 1969 г. в Ловеч. Завършила е ГЧЕ „Ернст Телман”- Ловеч, а след това \"Международни икономически отношения\" във ВИИ “Карл Маркс” в София. Магистър по международни отношения. От 1992 до 1996 г. работи в \"Пионер\" АД – гр. Бяла Слатина, като координатор експортна дейност в София. От 1996 г. е в „Крис Фешън Индъстрийс” АД – град Ловеч. 12.12.2016 г. до 30.09.2018 г. е старши експерт по проект TEXAPP. От 2013 г. до 2020 г. е ръководител проект „Подобряване на енергийната ефективност в производството на Крис Фешън Индъстрийс АД по Оперативна програма „Развитие на конкурентоспособността на българската икономика” (2007 – 2013 г.) Разведена с едно дете Демографската криза в града и обезлюдяването - кризисен проблем за по-малките градове и общини в страната Дошло е време за инвестиции в хората , да се формират политики за привличане на млади специалисти за ключовите сфери от живота на общността: Здравеопазване Образование Иконимическо развитие - чрез професионално подготвени кадри - Търсене на пътища и средства за стабилизиране на на МБАЛ „Проф. Параскев Стоянов” или нейното преструктуриране; - Предоставяне на стипендии и други възможности , финансирани от общинския бюджет за млади специалисти с медицинско образование; - Осигуряване на общинска денонощна аптека и дентален център; - Да се разработят политики за провеждане на здравна профилактика; - Подобряване на профилактиката в учебните заведения и детските градини; - Създаване на условия и възможности за разгръщане на интелектуалния потенциал на младите поколения - бъдещето на Община Ловеч; - Привличане на високомотивирани и изключителни добре подготвени преподаватели; - Създаване на възможности за активно спортуване на младите хора; - Намаляване на дела на отпадащите ученици; - Улесняване на диалога на професионалните гимназии и работодателите в посока ускорено развитие на дуалното образование. - Превръщането на Ловеч в средищен туристически център; - Облагородяване на парк \"Стратеш\" и Зоопарка в Ловеч като важни туристически обекти; - Превръщането в парк, музей и галерия на сградите на старите казарми; - Оптимизиране управлението на общинската собственост съобразно приоритетите на общината и хората; - Търсене на иновативни производства, които да отварят нови пазарни ниши; - Улесняване на административните процедури за бизнеса и гражданите; - Стимулиране на социалната икономика и подобряване на инвестиционната среда; - Грижа за културното наследство на града и общината. https://www.krisfashion-industries.com/?page_id=71", "date": "2019.09.24", "title": "Радина Банкова, която ръководи успешно голяма фирма, издигната за Ловеч"}
{"url": "https://www.24chasa.bg/novini/article/7671870", "text": "Трудовата книжка - и като външен вид, и като реквизити, ще се промени коренно. Това става ясно от проект на Постановление за приемане на Наредба за трудовата книжка и трудовия стаж, публикувано за обществено обсъждане от Министерството на труда и социалната политика, съобщава  . От снимките към проекта се вижда на пръв поглед, че цветът се променя от син на червен, без да се дават обяснения защо. В мотивите към предложението социалният министър Бисер Петков посочва, че съществуващият към момента образец на трудовата книжка не е актуализиран от 1996 г. Той също така изтъква, че реквизитите, които съдържа сега използваната трудова книжка, не отговарят на промените в трудовото законодателство, настъпили през последните повече от 20 години. Посочва се, че от една страна тези законодателни промени изискват вписването на допълнителна информация в трудовата книжка, за която обаче няма предвидени полета, а от друга – изисква се прецизиране на реквизити на сега съществуващи полета. „Промените, които се налага да бъдат извършени в действащата към момента наредба, са многобройни и важни, поради което се предлага да се приеме нова Наредба за трудовата книжка и трудовия стаж, а действащата до момента наредба – да бъде отменена“, посочва Петков. Също така с новата Наредба се предвижда да бъде намалена административната тежест за работодателите, като отпадне изискването да се води прономерован, прошнурован и заверен дневник за издадените от него трудови книжки с подписа и печата на работодателя. В мотивите към предложените промени за съдържанието на трудовите книжки се посочва, че промяната се налага „заради липсата на полета за вписване на допълнителна информация, необходимостта от премахване на някои от сегашните такива, форматът на трудовата книжка не позволява четливо вписване на данни, липсва регламентация относно вписването на датата, когато трудовата книжка не е издадена от работодателя, и прекратяването на трудовия договор чрез инспекция по труда“. За справянето с тези проблемите са предвидени 6 промени. Техническите параметри на трудовата книжка ще претърпят промяна, също както графите. Въвеждането на изискване за поставяне на печат в трудовата книжка при прекратяване на договор ще увеличи достоверността, а воденето на регистър за издадените от работодателя документи, вместо той да ги заверява с подпис и печат, ще намалят административната работа. Регламентира се вписването в трудовата книжка, в случай на прекратяване на трудовия договор чрез инспекцията по труда. Премахва се изричната регламентация за признаване на трудов стаж при надомна работа. Постановлението трябва да влезе в сила от 1 юни 2020 г.", "date": "2019.09.24", "title": "Трудовата книжка става червена от 1 юни 2020 г."}
{"url": "https://www.24chasa.bg/novini/article/7671808", "text": "До 26 септември е отворено кандидатстването за  на СофтУни. Курсът е насочен към всички, които искат да придобият основни познания по програмиране, както и да разберат дали искат да се развиват в една от най-бурно развиващите се и успешни сфери на 21 век – тази на информационните технологии. Безплатното обучение е инициатива на Софтуерния университет, която се провежда ежегодно, като тази година турнето включва 8 различни български града. Във всеки един от градовете лекциите ще бъдат водени от някои от най-добрите практици в областта на софтуерното инженерство. През годините инициативата се радва на огромен интерес и значими успехи. До момента през обучението са преминали повече от 90 хиляди души от над 40 града в страната. Вижте кои са тазгодишните домакини на безплатния курс “Programming Basics” и се включете, като кандидатствате през  линк  . • Асеновград:  , лектор е Димитър Димитров; • Благоевград: Община Благоевград,  , лектор е Донка Георгиева; • Бургас:  , зала 110, лектор е Валентин Русалийски; • Варна:  , зала 11, лектор е Искра Николова; • Велико Търново:  , лектор е Асен Николов; • Пловдив:  , лектор е Атанас Манолов; • Русе:  , лектор е Коста Николов; • София: ", "date": "2019.09.24", "title": "Изтича срокът за кандидатстване за безплатното обучение по Programming Basics на СофтУни"}
{"url": "https://www.24chasa.bg/novini/article/7672057", "text": "Президентът на САЩ Доналд Тръмп призова хората по света да се гордеят със страната си и да съхранят националния си суверенитет в реч пред Общото събрание на ООН, като същевременно подчерта военното могъщество на САЩ, предадоха Ройтерс и ДПА, цитирани от БТА. \"САЩ са най-могъщата държава в света. Да се надяваме, че никога няма да им се наложи да използват това могъщество\", каза Тръмп. \"Ако искате свобода, гордейте се със страната си. Ако искате демокрацията, пазете суверенитета си. А ако искате мир, обичайте държавата си. Мъдрите лидери винаги поставят доброто на страната си на първо място. Свободният свят трябва да прегърне националните си основи. Той не бива да се опитва да ги заличи или да ги замени. Бъдещето не е на глобалистите, бъдещето е на патриотите\", заяви Тръмп, като подчерта, че всяка страна има свое наследство, което я прави специална и уникална. Тръмп заяви, че администрацията му не иска война с никоя страна, но Вашингтон ще защити националните си интереси. \"САЩ не се стремят към конфликт с никоя друга страна. Искаме мир, сътрудничество и взаимна изгода с всички. Аз обаче никога няма да спра да защитавам американските интереси\", заяви той. Тръмп разкритикува Иран, като каза, че Техеран фанатично се стреми към сдобиване с ядрени оръжия и подклажда войните в Сирия и Йемен. Той защити санкциите на САЩ срещу Иран и изтеглянето на Вашингтон от иранското ядрено споразумение от 2015 г. Тръмп призова страните по света да затегнат икономическите санкции срещу Иран и заяви, че никоя страна не бива да подкрепя \"кръвожадността на Иран\". \"Всички страни имат дълг да действат. Никое отговорно правителство не бива да субсидира кръвожадността на Иран. Докато продължава застрашителното поведение на Иран, санкциите няма да се отменят. Те ще бъдат затегнати\", каза Тръмп. Президентът каза също така, че Северна Корея ще може да реализира своя огромен потенциал само в случай на пълна денуклеаризация, допълва ТАСС. Тръмп заяви, че всеки може да води война, но мирът е за смелите, като разкритикува \"безкрайните войни\" и обеща да работи за мир в Афганистан, предадоха Ройтерс и ДПА. \"Всеки може да воюва, но само най-смелите избират мира. Целта на САЩ е да не води тези безкрайни войни\", каза Тръмп и обвини талибаните, че са избрали да продължат нападенията си вместо да поемат знамето на мира. Тръмп разкритикува Венецуела и заяви, че в тази страна върлуват ескадрони на смъртта докато хората обедняват. \"При социализма и комунизма става дума само за едно нещо: власт за управляващата класа\", каза Тръмп. Той заяви, че венецуелският президент Николас Мадуро е \"кубинска марионетка\" и увери венецуелците, \"които са хванати в капан в този кошмар - Америка е зад вас\". Тръмп предупреди да се внимава с \"призрака на социализма, който разбива държави и разрушава общества\". Тръмп предупреди, че ще затегне граничната сигурност и прикани мигрантите да не плащат на каналджии да ги вкарват в САЩ. \"Ако стигнете дотук, няма да бъдете допуснати\", каза той и добави, че миграцията вреди на страните на произход. \"Тези страни не могат да осъществят потенциала си, ако младите им хора напускат домовете си\", заяви Тръмп. \"Когато подронвате граничната сигурност, подронвате човешките права и човешкото достойнство\", каза Тръмп и заклейми поддръжниците на отворените граници, като заяви, че политиката им е \"жестока и злонамерена\", защото дава сила на престъпните мрежи за трафик на хора. Тези активисти поставят своето усещане за добродетелност над човешкото достойнство на мигрантите, заяви Тръмп и похвали Мексико за съдействието му в областта на миграцията. Президентът отправи предупреждение към Китай заради Хонконг, предаде Франс прес. Той каза, че следи отблизо ситуацията там и призова Пекин да защитава демократичния живот на бившата британска територия. Светът очаква твърдо, че китайското правителство уважава договора, който го обвързва с британците и който бе одобрен от ООН, в който Китай се ангажира да защитава свободата на Хонконг, неговата юридическа система и неговия демократичен начин на живот. Начинът, по който Китай ще реши да управлява ситуацията, ще ни каже много за неговата роля в света в бъдеще, допълни Тръмп. Тръмп предупреди, че малък брой социални медии придобиват огромна власт и това може да подкопае свободата на словото. \"Не можем да допуснем гигантите на социалните медии да заглушат гласовете на хората\", каза той. Тръмп осъди страните, в които хомосексуалността е престъпление и хората са наказвани заради сексуалната си ориентация. САЩ ще са солидарни с хората от ЛГБТК общността, заяви Тръмп и призова \"да се защитава ролята на жените в обществата ни\".", "date": "2019.09.24", "title": "Тръмп пред ООН: Бъдещето е на патриотите, а не на глобалистите"}
{"url": "https://www.24chasa.bg/novini/article/7672053", "text": "Петгодишно момченце от Афганистан бе прегазено днес от камион на гръцкия остров Лесбос, предаде Асошиейтед прес. Полицията съобщи, че момченцето се намирало в картонен кашон край пътя, когато тежкият камион го смазал. Шофьорът на камиона, който доставял стоки за местна фирма, минал през кашона на заден ход, без да разбере, че в него има дете, предава БТА. Инцидентът е станал близо до мигрантския лагер Мория. Не е ясно дали детето си е играело или е спяло в кашона. Областният управител Костас Мудзурис каза, че случилото се е трагедия. \"Ясно е, че тази ситуация не може да продължава\", каза Мудзурис за Асошиейтед прес.", "date": "2019.09.24", "title": "Камион прегази афганистанче в кашон на остров Лесбос"}
{"url": "https://www.24chasa.bg/novini/article/7672128", "text": "\"След като главният прокурор Сотир Цацаров се запозна с молбата на родителите на Андрей Монов, както и като прецени мотивите на атакуваното определение от Софийския апелативен съд и се запозна с материалите по делото прецени, че са налице основания за възобновяване на това производство и затова сезира Върховния касационен съд\". Това каза говорителят на главния прокурор Румяна Арнаудова във връзка с искането на Сотир Цацаров Върховният касационен съд да спре изпълнението на съдебния акт, цитирана от  . \"Основанията са две – неспазването на изискуемата форма на произнасяне на Софийския апелативен съд като становището на главния прокурор е, че е следвало този съд да се произнесе с решение, тъй като такъв е законът, такъв е Наказателно-процесуалният кодекс, но въпреки това и въпреки че не е спазена тази форма Софийският апелативен съд се е произнесъл по начин, който противопоставя невъзможност да се поиска възобновяване на това производство“, разясни Арнаудова. \"Второто основание да се поиска възобновяване на това производство са доказателствата за незаконен състав. Това определение според доказателствата по делото е постановено от незаконен състав от двама от общо тримата съдии са имали законно основание за самоотвод. Това те не са сторили въпреки задълженията си по закон, тъй като има достатъчно доказателства за отношения включително и лични на председателя на състава и на докладчика по това производство, за които те са били длъжни да съобщят“, обясни още говорителят на главния прокурор. „Софийският апелативен съд отмени определение на Софийски градски съд и постанови условно предсрочно освобождаване на Джок Полфрийман с остатък повече от 6 години и половина, което беше постановено на 19 септември с акт озаглавен от Софийския апелативен съд определение, което е окончателно и беше изпълнено незабавно. Още на 19 септември Полфрийман свободен гражданин. Независимо от произнасянето на съда, независимо от начина, по който беше съобщено и на прокуратурата и на медиите днес главният прокурор беше сезиран с молба от родителите на починалото момче, което е убито от Полфрийман, с искане на внасяне на искане за възобновяване на това производство с условното предсрочно освобождаване на извършителя на престъплението“, коментира още Арнаудова.", "date": "2019.09.24", "title": "Румяна Арнаудова: Полфрийман е бил освободен от незаконен съдебен състав"}
{"url": "https://www.24chasa.bg/novini/article/7672144", "text": "Временно се ограничава движението по АМ „Тракия“ в посока София, съобщиха от МВР. Обходен маршрут: п.в. „Плодовитово“ – Плодовитово – Поповица – Пловдив – Войводиново – п.в. „Пловдив-изток“ Сигнал за пътен инцидент на АМ „Тракия“ , при 158 км, е подаден малко преди 18 часа. По първоначални данни ТИР е самокатастрофирал. Водачът е загинал на място. Извършва се оглед. По случая е образувано досъдебно производство. Работата по установяване на причините продължава.", "date": "2019.09.24", "title": "Затвориха АМ \"Тракия\" към София заради катастрофа със загинал"}
{"url": "https://www.24chasa.bg/novini/article/7672166", "text": "Турският президент Реджеп Тайип Ердоган заяви днес на сесия на Общото събрание на ООН, че Турция не може сама да понесе тежестта на сирийските бежанци, и повтори призива за създаване на зона за сигурност в Североизточна Сирия, предаде ДПА. Турция може да препрати един до два милиона сирийски бежанци в тази зона, каза Ердоган. Той призова и за \"мирен коридор\", широк 30 и дълъг 480 километра, като добави, че в зоната може да бъдат преместени 3 милиона бежанци, ако тя бъде разширена до Деир аз Зур и Ракка в Сирия. Ердоган отново предупреди, че ако \"зоната за сигурност\", планирана заедно със САЩ, не бъде установена до края на септември, Турция ще трябва да приложи \"собствени планове за действие\". Ердоган призова още за реформиране на Съвета за сигурност на ООН, предаде ТАСС. \"Отново заявявам, че светът е повече от пет /държави/. Отдавна е дошло време за преразглеждане на подходите, реформиране на организациите и правилата. Трябва незабавно да се направят кардинални реформи в дейността на Съвета за сигурност на ООН, за да се постигне справедливост на международната арена\", каза турският президент.", "date": "2019.09.24", "title": "Ердоган в ООН: Зона за сигурност в Сирия да приеме бежанци"}
{"url": "https://www.24chasa.bg/novini/article/7672172", "text": "Задълбочаването на двустранните отношения между България и Казахстан и подобряването на свързаността между Черноморския и Каспийския регион обсъдиха днес президентите на двете държави Румен Радев и Касим-Жомарт Токаев. Двамата се срещнаха в Ню Йорк в рамките на 74-ата редовна сесия на Общото събрание на ООН. Приятелските отношения между двете държави и стратегическото им географско положение са отлична основа за задълбочаване на икономическите и търговските контакти, беше общата позиция на президентите Румен Радев и Касим-Жомарт Токаев. Знак за интереса на Казахстан към нова динамика в търговските връзки и задълбочаване на диалога с България е и повишаването на ранга на дипломатическата мисия на Казахстан у нас и решението да бъде акредитиран извънреден и пълномощен посланик. Възможностите за засилването на образователния и научен обмен, също бяха обсъдени по време на срещата.", "date": "2019.09.24", "title": "Радев обсъди засилването на научния обмен с президента на Казахстан"}
