{"url": "https://www.24chasa.bg/novini/article/7151440", "text": "Населението на България намалява с бързи темпове, като най-вероятно ще падне до 6,52 млн. през 2040 г. Това е заключението от проучване на екип от Института за изследване на населението и човека (ИИНЧ) при БАН. В песимистичния вариант се прогнозират 5,86 млн., ако не се предприемат спешни действия. Но при надпартиен консенсус и реализация на ред препоръки след 20 г. може населението у нас да наброява 6,75 млн. души. Трендът при всички случаи е надолу, но не това е новината. Трябва да се говори за мерките за преодоляване на негативните демографски тенденции, заяви при представянето на проекта директорът на института проф. Антоанета Христова. Изготвянето му е възложено от Министерския съвет, а работата продължила година и половина. Експертите предлагат 3 симулационни варианта с над 200 мерки за действие, като от това колко и как бъдат изпълнени, зависят крайните резултати. Икономиката е ключова за решаване на демографските проблеми, както и повишаването на качеството на живот и по-ефективното управление на работната сила. Акцент е поставен и върху хората над 50 г., при които въпреки активните емиграционни процеси се наблюдава обратна тенденция на завръщане в България. Ще продължава да се увеличава и делът на хората над 65 г. За тях са нужни специални политики, за да запазят капацитета си и да останат максимално дълго на пазара на труда, обясни проф. Христова. Обратно на очакванията, раждаемостта не е ключ към решаване на демографските проблеми, допълни още тя. По думите ѝ сега една жена в детеродна възраст ражда по 1,5 деца, а към 2040 г. прогнозата е да се повиши до 1,8. Но не това е “ключът към промяната”. Раждаемостта у нас може да се повиши от завръщането на българите, отишли в чужбина след 1989 г., допълни тя. Безплатни учебници и помагала, храна и извънкласни занимания по спорт, чужди езици и изкуства за учениците, лекарства за децата, безплатни прегледи за бременни, вдигане на детските надбавки. Това са основните искания, посочени от родителите. Като допълнителни мерки за подобряване на семейната политика се предлагат компенсаторни суми, ако детето не е прието в ясла или градина, които да отиват за родителски кооперативи и почасови услуги, лицензиране на гледаческите услуги, гъвкаво работно време и отложено ползване на платения отпуск за отглеждане на дете до 8 г., посочи проф. Татяна Коцева. Средната заплата в България е 6 пъти по-ниска от тази в ЕС и при двата пола. Това заяви проф. Кремена Борисова при представянето на проекта с мерки за справяне с демографската криза. Освен ниското заплащане лошите условия на труд и липсата на сигурност за и на работното място са другите причини много млади хора да търсят реализация в чужбина. Процентът на заети у нас е под средното за Европа. В същото време от хората в трудоспособна възраст около 1/3 са извън пазара на труда, а близо 80% от тях заявяват, че не желаят да работят. Големите дисбаланси в страната, породени от вътрешната миграция, също създават проблеми, обясни доц. Спас Ташев. Те могат да се преборят чрез създаване на индустриални паркове, развиване на устойчива икономика и разкриване на нови работни места. За да се върнат младите в България, се предлага още и признаване на придобитите в чужбина образователни и квалификационни степени.", "date": "2018.11.13", "title": "Българите под 6 млн. през 2040 г. според най-мрачния сценарий (Обзор)"}
{"url": "https://www.24chasa.bg/novini/article/7151434", "text": "Държавният глава Румен Радев се срещна с председателя на инициативния комитет, издигнал неговата кандидатура на президентските избори през 2016 г., проф. Стефан Данаилов, по повод навършването на две години от спечелената изборна победа. Това съобщиха от прессекретариата на президента.                                                                                                                                                                                                                                                                                                                       ", "date": "2018.11.13", "title": "Румен Радев се срещна със Стефан Данаилов по повод 2 години от изборната победа"}
{"url": "https://www.24chasa.bg/novini/article/7151463", "text": ", говори пред камерата на  „Събух заедно с клина надолу и видях че е започнало раждане. Само казах - сложете я бързо да легне, и виждам, че вече бебето си показа главата. Гордея се с това, че името на България ще се прослави с добро. Защото ние сме силен народ”, казва Марияна Андреева. След раждането на 3 деца Марияна казва, че за да помогнеш на родилка не е нужно да имаш медицинско образование. Майката и бебето са добре и утре ще се срещнат с жената, помогнала за най-важния момент в живота им.", "date": "2018.11.13", "title": "Марияна, която изроди бебе във влак в Англия: Горда съм, България се прослави с добро"}
{"url": "https://www.24chasa.bg/novini/article/7151490", "text": "Министерствата на външните и на вътрешните работи на Република Македония потвърдиха, че бившият премиер на страната Никола Груевски се намира в Унгария, съобщава агенция МИА, цитирана от БТА. Бившият премиер на Република Македония Никола Груевски написа днес следобед във Фейсбук, че е в Унгария, където поискал политическо убежище от унгарските власти, но досега нямаше яснота дали съобщението е автентично и достоверно. Македонското министерство на вътрешните работи съобщи, че след направените проверки е потвърдило, че \"лицето Никола Груевски, което се издирва за изтърпяване на наказание \"лишаване от свобода\" от две години за извършено престъпление - приемане на възнаграждение за противозаконно влияние, се намира в Република Унгария.\" По-късно министерството на външните работи на Република Македония разпространи съобщение, в което се казва, че в министерството е бил извикан посланикът на Унгария в Скопие Ласло Дукс за среща с държавния секретар Виктор Димовски с цел проверка на информацията, че Груевски е избягал в Унгария. След срещата е била осигурено потвърждение на достоверността на информацията, получена чрез Министерството на вътрешните работи, се казва в съобщението на външното министерство. От вчера бившият премиер е обявен за национално издирване за изтърпяване на двугодишната си присъда затвор по делото \"Танк\" за покупката на луксозен мерцедес.", "date": "2018.11.13", "title": "Край на неизвестността - потвърдиха, че  Груевски е в Унгария"}
{"url": "https://www.24chasa.bg/novini/article/7151481", "text": "Агробизнесът в България е по-млад, по-образон и инвестира в качествената ни храна. Това стана ясно във вторник при връчването на наградите в конкурса “Агробизнесмен на България” за 2018 г. Той се организира за 27-и път от най-авторитетния агровестник в България - “Български фермер” , като тази година е с подкрепата на “ДСК Агро” и в партньорство с “Филип Морис България”. Светла Стоянова - собственик и управител на фирма “Хелга-Светла Стоянова”, взе големия приз. Тази година фирмата, която управлява Стоянова, навършва 20-години. Започва като малък семеен бизнес през 1998 г. с отглеждане на житни култури върху 40 дка. Постепенно увеличава обработваемите площи, които вече са 20 000 дка. В момента Базата и машините са едни от най-модерните в Европа. За мен е гордост и отговорност да съм жена, работеща в земеделието, и да получа тази награда, каза Стоянова. “Успехите ми се дължат преди всичко на работата ми с водещи фирми. Правя опитни полета на всички фирми за семена, торове и препарати”, заяви победителката. И се обърна към младото поколение в земеделието с призива “Да бъдат разумни и добри хора, да сеят с любов и така ще постигнат добри резултати”. И благодари за усилията на държавата в лицето на земеделското министерство и фонд “Земеделие”. Победител в категорията “Компания за иновативно хранене в растениевъдството” стана “Екофол”. Компанията произвежда торове, работи за модерно и интензивно земеделие. Отличието връчи Блага Букева - редакционен директор на в. “Български фермер”, на Татяна Михайлова - изпълнителен директор на “Екофол”. “Българското земеделие се превърна в успешен, интензивен модерен сектор”, заяви Михайлова. И благодари на земеделците, че избират българското. Наградата “Агроиноватор” взе Иван Иванов - собственик и управител на “Агротайм”. Отличието му бе връчено от Светлана Боянова - председател на Института за агростратегии и иновации. “Много се радвам, че ще имаме до края на годината възможност за прием по мярката за иновации. Разработките на компанията са много добър пример какво би могло да бъде подкрепено по Програмата за развитие на селските райони”, каза Боянова. Иванов заяви, че за него е чест да вземе наградата за иновации. “Остава ни да видим резултатите от тях, а след две-три години защо да не вземем и най-голямата награда - за агробизнесмен”, заяви Иванов. Компанията му прилага световни новости като безорна технология в растениевъдството , а в животновъдството е единствената, която В категорията “Компания за дигитализация на сектора” бе отличена НИК. С помощта на GPS устройства и софтуер тя променя практиката по очертаване на земеделски площи. Отличието връчи Стилиян Гребеничарски - анализатор от “ИнтелиАгро”, на търговския директор на НИК Тодор Шишков. Той заяви, че компанията ще продължава да дава най-добрите цялостни решения за дигитализация на земеделието. Учен с принос за българското земеделие е академик Атанас Атанасов - основател и ръководител на Геномния център към Софийския университет. Той получи отличието от Любомир Коралов, зам. главен редактор на “Български фермер”. “България има потенциал - да стане богата държава, но ние не използваме това както трябва. Трябва да обединим нашите усилия, за да успеем”, каза Атанасов. Според него освен към зърното  В категорията “Успешно лансиране на нов продукт” победител стана “Приаксор” на BASF. Това е първият продукт на българския пазар, който комбинира две от най-силните активни вещества за растителна защита - ксемиум и ЕФ500. Маркетинг мениджърът на компанията Красимира Иванова бе наградена от Ирена Димова от комисията по земеделие в парламента. Агротърговец на годината стана “Пионер семена България - Кортева агрисайънс”. Отличието връчи главният редактор на в. “24 часа” Борислав Зюмбюлев на Чавдар Дочев - търговски директор на компанията за Балканите. “Както се казва - без семена не става, а ние предлагаме много качествени. Благодаря, че сме забелязани от в. “Български фермер”, каза Дочев. И уточни, че три американски гиганта в земеделието се обединили и вече ще съществуват под новото име “Кортева”. Агроинвеститор на годината стана Антон Тотев. Отличието връчи изпълнителният директор на фонд “Земеделие” Живко Живков, който отбеляза, че Тотев е бил номиниран на европейския конкурс за млад фермер в Брюксел. Живков го поздрави, че се е върнал от чужбина и е 26-годишният Тотев е отличен за инвестиция в оранжерия за целогодишно отглеждане на зелени зеленчуци, салати и подправки. Компания с принос в обучението на кадри стана “ЕвроФерт”, която повече от 10 години си сътрудничи с български университети. Отличието връчи Венелина Гочева - издател на вестниците “24 часа” и “Български фермер”. Получи го Йордан Стойков, председател на Съвета на директорите на “ЕвроФерт”. “Мога да изразя убеждението на ръководството ни, че парите, похарчени в образование, са най-добра инвестиция”, каза Стойков. Млад агробизнесмен стана Милена Митова - Борисова, която благодари на баща си Божидар Митов. Той й подарява свинекомплекс вместо кола, както тя искала. Тя е зооинженер, собственик на 2 свинекомплекса. Отличието връчи Виолина Маринова - главен изпълнителен директор и председател на Управителния съвет на Банка ДСК. “Както забелязах, има много млади хора, които участват активно в земеделието. Банка ДСК подкрепя малките и средните предприятия. Неслучайно нашият слоган е “Доверието е взаимно”, каза Маринова. Искам да ви уверя, че и в следващата година Така министърът на земеделието Румен Порожанов се обърна към присъстващите на церемонията по връчването на наградите “Агробизнесмен на България” за 2018. “Това е един форум, който дава апогей на всяка една земеделска година. Смятам, че и настоящата, въпреки че имаше определени трудности в някои отрасли, беше доста добра”, заяви министърът. И добави, че годината не е била такава за редица други държави. “Господ ни пожали, надявам се, че той ще бъде с нас и през следващата година”, добави Порожанов.  През 2017 г. почти 2,5 млрд. лв. са изплатени на земеделци, те са с 200 млн. повече от 2016 г. Министърът съобщи, че днес стартира кръгла маса с големите търговци и производители, на която ще се дискутира как да се промотират българските продукти на пазара. 1 млрд. лв. до края на 2018 г. ще влязат в сметките на земеделските стопани, заяви изпълнителният директор на фонд “Земеделие” Живко Живков на събитието “Агробизнесмен на България”. Тези средства ще бъдат за обвързана подкрепа на животновъдите, които отглеждат различни категории животни. Над 600 млн. лева от тази сума ще отидат за плащанията на фермерите за единица площ. Други над 100 млн. лева от общата сума ще бъдат преведени на земеделски производители по ПРСР - по различни схеми и мерки. За 2018 г. Живко Живков отчете, че фонд “Земеделие” е показал, че може да работи бързо и качествено, без да се шуми много около него. “Интересно е за отбелязване, че успяхме да работим на скоростта, която министър Румен Порожанов ни постави като водеща”, каза още той. Живков отчете още една добра новина за сектора, а тя е, че българските земеделци и българската администрация се научиха да работят в един добър екип.  За по-чести срещи се обяви и управителят на “Медийна група България холдинг” и издател на в. “24 часа” и в. “Български фермер” Венелина Гочева. Тя съобщи, че в началото на следващата година двете издания ще инициират среща между застрахователи и земеделци. За мен е важно да чуваме всичко, което ви вълнува, затова ще ви събираме по-често, каза тя. “Тази година за първи път се получиха страшно много предложения за класацията на конкурса, а това показа, че бизнесът е много активен. “Представяте ли си в България някой да предложи някой друг в бизнеса”, запита Венелина Гочева. Тя представи новия проект на “24 часа” - TrendY, в който младите пера на вестника изразяват вижданията си. Те са родени след 90-те години, когато започва и издаването на “Български фермер”, отбеляза Гочева. При старта му първите теми, които предлагат, са свързани с наука, екология, храна. “Значи има смисъл всичко, което произвеждате, щом се забелязва”, добави Венелина Гочева. Аз имам изключителното удоволствие да мога да промотирам България на най-различните форуми, вече и в арабските страни, похвали се министърът на земеделието Румен Порожанов. Той определи оценката за българския агросектор като изключително висока. Заяви, че през следващата седмица очаква министърката на продоволствието на Обединените арабски емирства Мариам ал Мери. “Работим много усилено по закона за поземлените отношения, той имаше драфт в добро състояние, но по препоръка на парламента пожелаха да включим арендата и опазването на земеделското имущество. В средата на следващия месец ще качим окончателния вариант за обществено обсъждане. Очакваме всеки от асоциациите и земеделците да има активна позиция, така че да се получи един добър документ, за да има устойчивост в сектора”, заяви Порожанов. Относно обвързаните производства той обясни, че се е работило в посока на това да има справедливост в плащането - за плодове и зеленчуци, за животновъдство. Така че да се получи добра проекция, която да даде справедливост и да покрива себестойността на всеки продукт. Важна е темата за ОСП, в момента дебатът тече. Основни теми, които вълнуват - таван на плащанията, процент обвързано производство, какъв ще е стратегическият план. В момента се подготвя заданието за т.нар. слот анализ, който да изведе състоянието на всеки подотрасъл в сектора. “Това ще е един изключително важен документ”, каза министърът. Заяви, че не е оптимист, че ще има одобрено законодателство в този Европейски парламент, особено предвид това как върви дебатът по ОСП. Една дерогация не трябва да наруши финансирането по начина, по който се извършва в момента, каза Порожанов. ", "date": "2018.11.13", "title": "Агробизнесът: по-млад, образован, инвестира за качествената ни храна"}
{"url": "https://www.24chasa.bg/novini/article/7151527", "text": "Пуснато е движението през пътния възел \"Даскалово\" и по автомагистрала \"Люлин\", съобщи БТА.   Недоволните граждани настояха за по-висок стандарт на живот, реформи в правителството, спиране разграбването на страната и създаване на условия, които да върнат в родината работещите в чужбина. Протестът бе мирен, охраняван от полиция и жандармерия, до ексцесии не се стигна.", "date": "2018.11.13", "title": "Пуснаха движението през пътен възел \"Даскалово\" и по магистрала \"Люлин\""}
{"url": "https://www.24chasa.bg/novini/article/7151412", "text": "25 години ще лежи в затвора циганинът Тунджай Киров, който преди година и половина уби с юмруци и ритници жена, за да я ограби. Присъдата обяви съдия Петър Сантиров от Софийския градски съд във вторник. Тунджай се призна за виновен и делото се гледа по съкратената процедура. Рецидивистът, който има 6 предишни присъди, нападнал 40-годишната икономистка Силвия Николова в 2,40 ч на 20 май 2017 г. на метри от дома ѝ в столичния кв. “Люлин 10”. Жената била в близката бензиностанция, за да си купи цигари. Тунджай също се мотаел вътре. Щом Силвия се отправила към дома си, той я проследил и я нападнал в гръб в тъмен участък до блока ѝ. Удрял я и я ритал с крака. Грабнал 80 лв., които били у нея, и златното ѝ синджирче, и избягал. Силвия изпаднала в безсъзнание, но се свестила и успяла сама да се добере до дома си, а там близките ѝ повикали Бърза помощ. Въпреки усилията на лекарите на 22 май 2017 г. Силвия издъхнала от жестоките удари по главата и тялото. ", "date": "2018.11.13", "title": "25 години решетки за циганин, убил от бой жена за 80 лева в “Люлин”"}
{"url": "https://www.24chasa.bg/novini/article/7151384", "text": "Британски и ирландски медии съобщават, че британските и европейските преговарящи за Брекзит са постигнали споразумение по предложената сделка за Брекзит за разрешаване на основния оставащ висящ въпрос - този за ирландската граница, предадоха световните агенции. Ирландската национална телевизия Ар Ти И каза, че двете страни са постигнали съгласие по предложения за това на ирландската граница да няма митнически пунктове и други препятствия, посочва Асошиейтед прес, цитирана от БТА. Телевизията казва, че текстът е бил договорен късно вчера вечерта и че после е бил предаден на Лондон, допълва Ройтерс, като се позовава на запознати източници. Те определят договорения текст като възможно най-стабилен, но допълват, че е некоректно да се казва, че преговорите за Брекзит са приключили, посочва Ройтерс. Според договорката се предвижда сключване между Великобритания и ЕС на споразумение за временно и частично съхранение на действието на митническите правила и на правилата на общия пазар на ЕС на цялата територия на Обединеното кралство, допълва ТАСС. При това на територията на Северна Ирландия тези правила ще бъдат запазени във възможно най-голям обем, като ще включват не само аспекти от митническите отношения, но и по-тясно взаимодействие в областта на общия пазар с ЕС, допълва агенцията. Такова решение ще позволи да се избегне установяване на митническа граница между Северна Ирландия и останалата част на Обединеното кралство, срещу което се обявява британското правителство и северноирландците протестанти-юнионисти. Договореността предвижда също и възможност за удължаване на действието на временното съхраняване на европейските митнически правила на британска територия. Според британската агенция Прес асошиейшън Великобритания и ЕС са договорили \"техническо споразумение\" за Брезкит, което ще бъде разгледано утре на заседание на британския министерски съвет, предаде Франс прес. Британската агенция се позовава на британски правителствен източник. Според британски медии министрите в правителството са били поканени да се явят тази вечер поотделно на Даунинг стрийт преди заседанието утре, предадоха Франс прес и Ройтерс. Според Би Би Си става дума за текст на споразумение, договорен на техническо ниво от представители от двете преговарящи страни след интензивни разговори тази седмица. Британските министри бяха информирани за състоянието на преговорите рано днес. На този брифинг те научиха, че остават малък брой висящи въпроси за разрешаване, припомня Би Би Си. Британски бизнес групи ще бъдат информирани за Брекзит утре, пък съобщава заместник-политическият редактор на в. \"Таймс\", предаде Ройтерс. Според в. \"Телеграф\" Тереза Мей може да свика две заседания на правителството. Едното утре, а другото на следващия ден, след като министрите са прочели текста на договорката, предаде Ройтерс.", "date": "2018.11.13", "title": "Британската медия: Великобритания и ЕС са договорили техническо споразумение за Брезкит"}
{"url": "https://www.24chasa.bg/novini/article/7151396", "text": "КНСБ настоява за увеличение на обезщетението за отглеждане на дете до две години, както и на обезщетението за безработица. От синдиката поискаха това да бъде заложено между първо и второ четене на бюджета на Държавното обществено осигуряване за 2019 година на среща с парламентарната група на ГЕРБ. След срещата лидерът на КНСБ Пламен Димитров и председателят на бюджетната комисия Менда Стоянова дадоха изявления пред медиите. КНСБ иска увеличение както на максималния, така и на минималния размер на обезщетението за безработица, каза Димитров. По думите му няма логика да се вдига максималният осигурителен доход, а да не се вдига максималното обезщетение - то трябва да е 60 на сто от максималния осигурителен доход. Минималното обезщетение трябва да бъде увеличено от 9 на 12 лева, за което трябват около 12 милиона допълнително, допълни президентът на КНСБ. КНСБ иска и обезщетението за втората година майчинство да се вдигне с 40 лева. За това са необходими 17 милиона лева. От синдиката смятат, че няколко системи остават недофинансирани. Около 10 милиона лева допълнително трябват за системата на земеделието - за \"Напоителни системи\", \"Борба с градушките \" и Селскостопанска академия, за да могат заетите там да получат тези 10 процента увеличение на заплатите. Поставен е и проблемът с музикално-сценичните дейности, които остават също недофинансирани според синдиката. За тях трябват около 20 милиона лева допълнително, за да могат хората също да получат увеличение на заплатите, както е обещано на всички. В социалните услуги и социалните дейности трябва по-високо увеличение на заплатите - поне 15 процента е необходимо да се увеличат възнагражденията, смятат от КНСБ. Пламен Димитров подчерта, че КНСБ не си е променила позицията по бюджета за 2019 година. От синдиката го определиха като най-добрият бюджет от управлението на Борисов досега. Оценката беше добре премислена и аргументира, каза Димитров. При над 5 милиарда повече разходи спрямо тазгодишните, не мога да кажа друго, допълни той. Разпределението на приходите не е най-добро, знаете нашето мнение по отношение на плоското облагане, каза още Димитров. КНСБ е изразила ясна подкрепа за увеличение на разходите за социални нужди, здравеопазване, образование и за тези 840 милиона лева повече, които са предвидени за персонал. Димитров припомни, че КНСБ през лятото поиска милиард и сто милиона повече увеличение на заплатите в бюджетните системи. Към 80 процента са изпълненията на нашите искания, допълни лидерът на КНСБ. Председателят на бюджетната комисия Менда Стоянова отбеляза, че срещата е минала в приповдигнат тон, защото за първи път синдикатите са доволни от разходната част на бюджета. По думите й ще се огледат възможностите и резервите, които има, за да се изпълнят исканията. Ясно е, че при един разпределен бюджет, ако се търси увеличение в едно перо, то трябва да е за сметка друго, допълни председателят на бюджетната комисия. Тя допълни, че остават различията по отношения на данъчната система, те са фундаментални, но при сериозната приходна част, предвидена в бюджета, се дава основание да се счита, че необходимите за разходните политики приходи се събират и при тази данъчна система. Според Стоянова това става и заради изсветляването на икономиката, което ще продължи, както и заради добрата работа на приходните агенции. Надявам се и протестиращите вън да чуят, че бюджет 2019 е един от най-добрите бюджети, той осигурява допълнително средства и за социална защита и за работещи, и за ключови приоритетни сфери важни за развитието на държавата като здравеопазване и образование, заяви председателят на бюджетната комисия.", "date": "2018.11.13", "title": "КНСБ иска по-високи обезщетения за отглеждане на дете и за безработица"}
{"url": "https://www.24chasa.bg/novini/article/7151404", "text": "Турция смята за възможно преминаването към разплащане в национални валути в търговията с Беларус и разглежда възможността за придобиване на белоруската банка \"Москва - Минск\" от турската Зираат банк. Това е заявил днес председателят на Великото национално събрание на Турция Бинали Йълдъръм на среща с председателя на Съвета на републиката (горната камара на парламента) на Беларус Михаил Мясникович в Минск, съобщи ТАСС, цитирана от БТА. Акционери на банката \"Москва - Минск\" са Белоруската национална банка (с над 99 процента) и акционерното дружество \"Паритетбанк\". Банката обслужва повече от 10 хиляди юридически лица, включително основни участници на фондовата борса. \"Москва - Минск\" се нарежда на десето място от 24 белоруски банки по отношение на размера на активите. След разговорите с Йълдъръм Мясникович съобщи, че президентът на Беларус Александър Лукашенко планира да посети Турция през първата половина на 2019 г. Самият Лукашенко на срещата си с председателя на турския парламент по-рано днес заяви, че му импонира независимата политика на Турция и нейната позиция по глобалните въпроси на развитието на света.", "date": "2018.11.13", "title": "Турция и Беларус обсъждат да преминат към търговия в национални валути"}
{"url": "https://www.24chasa.bg/novini/article/7151091", "text": "Жестокото убийство на 45-годишната Мария П. от Горна Оряховица е извършено от ревност под въздействието на алкохол и дрога. Това признал пред разследващи извършителят на тежкото престъпление Николай Кънчев. 36-годишният криминално проявен мъж, който бе обявен за общодържавно издирване, бе закопчан в понеделник вечерта в Горна Оряховица. Направил е самопризнания, а прокуратурата го е привлякла като обвиняем за убийство на жената и средна телесна повреда на домакина на фаталния среднощен купон. Николай и Мария били гаджета и в петък вечерта отишли на гости на 36-годишния Светослав Спасов в кв.\"Пролет\". Пили алкохол и Мария започнала да флиртува с домакина. Николай изпаднал в ярост и между мъжете избухнал скандал, който прераснал в бой. Ревнивият мъж се нахвърлил върху Светльо. После започнал да нанася удари на Мария. Жената била пребита  и обезобразена с юмруци и ритници и по-късно издъхнала от получените травми. Съседи разказаха, че чували разправия и блъскане от 1.30 до 5.30 ч. през нощта. Никой обаче не е сигнализирал в полицията. В ранния следобед в събота Николай избягал от апартамента, където останало да лежи безжизненото тяло на приятелката му. Около 17,30 ч. същия ден 36-годишният Светослав, съобщил, че в жилището му има жена в безпомощно състояние. Пристигналите медици констатирали смъртта, настъпила в следствие на множество наранявания от зверския побой. Целият апартамент бил в кръв, разказват криминалисти. Собственикът първоначално бе отведен за разпити, но в момента е под охрана в болница със счупен череп. Николай е задържан за 72 часа с постановление на прокуратурата. Предстои да му бъде поискано от съда налагане на постоянна мярка \"задържане под стража\".", "date": "2018.11.13", "title": "Николай ритал и удрял до смърт Мария от ревност"}
{"url": "https://www.24chasa.bg/novini/article/7151321", "text": "Румънската страна ще има ангажимента да почиства снега от \"Дунав мост\" тази зима. Това съобщиха от областната управа в Русе, цитирани от БТА. През миналия зимен сезон почистването на съоръжението се извършваше от нашата страна. Според подписан протокол между двете държави то се осъществява на ротационен принцип. Областният управител на Русе Галин Григоров и неговият заместник Валентин Колев са разговаряли днес с префекта на Гюргево Адриана Пуцару. Целта на срещата е била да се осигури безпроблемното функциониране на съоръжението през предстоящия зимен сезон. По време на разговорите е станало ясно, че до края на месеца ще приключат ремонтите в района на кръговото кръстовище при \"Дунав мост\" от българска страна. Така до средата на декември се очаква да заработи отново зона \"Изток\" на граничния пункт. Тя разполага с четири трасета за товарни и още толкова за леки автомобили, които да поемат напълно входящия от Румъния трафик.", "date": "2018.11.13", "title": "Румъния ще почиства снега от \"Дунав мост\" тази зима"}
{"url": "https://www.24chasa.bg/novini/article/7151325", "text": "Франция си спомня днес за жертвите на терористичните атаки, извършени преди три години в Париж, предаде Франс прес. Тогава отряд от девет радикализирани мъже атакуваха няколко заведения, зоната край стадиона Стад дьо Франс и концертната зала Батаклан в Париж и убиха 130 души. Ранените бяха над 350, информира БТА. Както и предишните години, в Париж се състоя възпоменателно шествие. То започна от мястото на първата от атаките - пред Стад дьо Франс в северната част на столицата. В шествието се включиха премиерът Едуар Филип, кметицата на Париж Ан Идалго, вътрешният министър Кристоф Кастанер. За първи път в церемониите на участва президентът. Шествието продължи из всички места, на които бяха извършени атаките преди три години и приключи пред залата Батаклан. На всяко място участниците в него спираха и запазваха едноминутно мълчание в памет на загиналите. Те оставяха и цветя и пускаха в небето балони. През зала Батаклан бяха прочетени имената на жертвите, после бяха бяха положени венци и цветя. Там дойдоха и много полицаи и служители на Бърза помощ, които преди три години са помагали за спасяването на пострадалите в атентатите. Месец ноември си остава тежък за близките на загиналите и за ранените в атаките от 13 ноември 2015 г. Някои от тях предпочитат да се изолират у дома, а други предпочитат да напуснат Париж, за да не си спомнят изживения ужас.", "date": "2018.11.13", "title": "3 години от най-смъртоносните атентати във Франция (Снимки)"}
{"url": "https://www.24chasa.bg/novini/article/7151331", "text": "Движението на изхода на Пловдив в посока Хасково е затруднено, съобщиха от пресцентъра на полицията, цитирани от БТА. Малко след 17,00 часа на моста на река Чая са се ударили три автомобила. По първоначални данни няма сериозно пострадали. До изтегляне на колите движението е временно ограничено.      ", "date": "2018.11.13", "title": "Сблъсък между 3 коли затрудни движението на изхода на Пловдив към Хасково"}
{"url": "https://www.24chasa.bg/novini/article/7151334", "text": "Германка, омъжена за грък е жената, която в късния следобед вчера бе намерена мъртва в автомобила си. 55-годишната, Ангела Майер, е с двойно гражданство и от дълги години живее и работи в Серес, Гърция, съобщава struma.com. Снощи полицията издирила съпруга й, който незабавно пристигнал и бил шокиран от случилото се. Според показанията му жена му била болна. В последната година състоянието й се влошило, но никой от близките и не очаквал да посегне на живота си и то в България. Казала, че тръгва от Серес ден по рано на пазар и спряла да вдига телефона си, обяснил шокираният мъж. Тя бе намерена в колата си, около нея опаковки от лекарства, което още снощи извади основната версия за смъртта - самоубийство.", "date": "2018.11.13", "title": "Германка, омъжена за грък, е жената, открита мъртва в кола в Петрич, самоубила се"}
{"url": "https://www.24chasa.bg/novini/article/7151351", "text": "С възгласи \"Много сме, силни сме\" около 300 перничани блокираха автомагистрала \"Люлин\" непосредствено след пътен възел \"Даскалово\", съобщи БТА. Движението е спряно и в двете посоки. Недоволните преминаха пеша разстоянието от пернишкия квартал \"Изток\" до автомагистралата. Те издигат искания за оставка на правителството. Те настояват за по-висок стандарт на живот и промяна на системата за управление. Протестът се охранява от полиция и жандармерия. За протестните действия не е поискано и не е давано разрешение от община Перник.", "date": "2018.11.13", "title": "Недоволни перничани затвориха\nавтомагистрала \"Люлин\""}
{"url": "https://www.24chasa.bg/novini/article/7151176", "text": "Македонското външно министерство съобщи, че в съответствие с компетенциите си и в координация със съответните институции в страната е предприело постъпки за проверка на информацията, че бившият премиер Никола Груевски е в Унгария и ще иска политическо убежище там, предаде агенция МИА, цитирана от БТА. Министерството на правосъдието на свой ред съобщи, че ако бъде официално потвърдено, че бившият премиер е избягал в Унгария, ще поиска той да бъде екстрадиран. Преди това трябва да бъде установено местонахождението му и за него да бъде издадена международна заповед за задържане. По повод обвиненията, че Груевски не бе задържан в ареста преди влизане на присъдата му в сила, председателят на Наказателния съд Иван Джолев заяви, че съдът не може самоинициативно да определя мярката арест, а това винаги е по искане на прокуратурата. По делото \"Танк\" за купуването на мерцедеса от самото начало на повдигането на обвинението до съобщаване на решението от страна на прокуратурата в нито един момент не е поискано задържането на Груевски в затвора, заяви Джолев. Той добави, че двата паспорта на Груевски - и личният, и дипломатическият, са иззети и му е определена мярка подписка по делото \"Титаник\" за изборни злоупотреби. По делото \"Танк\" няма никакво предложение нито за гаранция с някакъв имот, нито предложение за някаква мярка за осигуряване на присъствието му, каза Джолев.", "date": "2018.11.13", "title": "Македония ще иска екстрадирането на Груевски"}
{"url": "https://www.24chasa.bg/novini/article/7151186", "text": "\"България е член на НАТО вече 13 години. Някой направи ли досега равносметка какво спечели и какво загуби държавата ни от това? Въпросът зададе председателят на БСП - София Калоян Паргов по време на дискусия на тема \"Има ли нужда от нова концепция за националната сигурност на България?\", организирана от Дискусионен клуб \"Политика 21\" и Градския съвет на БСП - София, съобщиха от пресцентъра на БСП. Участие във форума, който се проведе във Федерацията на научно-техническите съюзи, взеха депутатите доц. д-р Николай Цонков, заместник-председател на Комисията по отбрана към Народното събрание, както и членовете й ген. Кольо Милев и Петър Витанов, членът на Комисията по вътрешна сигурност и обществен ред Красимир Янков, както и редица доказани експерти в сферата на националната сигурност и отбраната. Калоян Паргов обяви, че с днешния форум Градският съвет на БСП - София подновява дискусията за необходимостта от доктрина за национална сигурност. \"Редица фактори влияят на сигурността на държавата. Не е само отбраната, вътрешния ред, службите, опазването на границите. Образованието, здравеопазването, социалната политика също са изключително важни, коментира Калоян Паргов. - Колкото по-малко деца се раждат в България, толкова по-зле за сигурността. Колкото по-лоша е грижата за здравето на гражданите, толкова по-голяма е заплахата за националната ни сигурност. Колкото по-зле е ръководена и въоръжена армията, толкова по-слаба е тя. А, всъщност, знаем ли какви са функциите на днешната наша армия?! Някой направи ли равносметка за тези 13 години членство на България в НАТО? Какво ни даде НАТО и какво ние дадохме на НАТО?! Освен тези мисии по света, в които участваха български военнослужещи и дадоха свидни жертви. Нормално ли е да има 9000 служители в администрацията на българската армия и 15 000 военнослужещи?! Това съотношение правилно ли е? Не бива ли да бъде направена реформа, която да намали броя на служителите в администрацията на българската армия, да бъде увеличен броят на военнослужещите, да бъде инвестирано в екипировка, оборудване, обучение? Ето това е част от концепцията на БСП за промяна, това е нашата алтернативна политика в рамките на българската армия. Защото сигурността е ефимерно понятие, то е усещане. Днес хората в България не се чувстват сигурни и защитени. И точно тази тяхна несигурност ги принуждава да излязат на улицата и да протестират. Дори тези техни протести са част от сигурността на държавата. В конкретния случай - липсващата им сигурност\". Доц. д-р Николай Цонков беше категоричен, че е крайно наложително да бъде направен анализ и да бъдат формулирани основните национални интереси. \"Законодателната база, която съществува в момента, не е прецизна, а освен това не се изпълнява в пълна степен, коментира той. - Всичко това води редица проблеми след себе си, а най-опасният от тях е липсата на достатъчно добра координация между отделните елементи за национална сигурност. Крайно наложително е да бъде направен задълбочен анализ на вътрешната и външната среда за сигурност и на тази база да бъдат очертани основните тенденции. Този анализ трябва да е основа за нова стратегия за национална сигурност на България. А следващата стъпка е да бъдат формулинари основните национални интереси на страната ни. Като сравнително малка държава, смятам, че трябва да се съсредоточим основно в региона\". Според ген. Кольо Милев, проблемите в българската армия до момента са решавани на парче, а това няма как да доведе до цялостно справяне с кардиналните въпроси в сектора. \"Като бивш командир на 61-а Стрямска механизирана бригада смятам, че сухопътните войски се неглижират, категоричен беше ген. Милев. - Смятам, че по отношение на българската армия усилията трябва да бъдат насочени главно в две направления - личният състав и въоръжението и техниката. Наблюдаваме свиване на армията за сметка на полицията, където се наливат много средства. Колкото до националната политика по отношение на сигурността - все още нямаме ясно заявени цели и приоритети. България е в разкрачено положение между Запада и Изтока, което никак не е добре\".", "date": "2018.11.13", "title": "Паргов: Време е за равносметка какво спечелихме и загубихме за 13 г. в НАТО"}
{"url": "https://www.24chasa.bg/novini/article/7151185", "text": "ЕС няма за цел да наказва Великобритания, а главният преговарящ на съюза Мишел Барние има за цел да постигне споразумение, което да бъде възможно най-удовлетворително и за двете страни. Това заяви днес председателят на Европейската комисия Жан-Клод Юнкер, цитиран от Ройтерс и БТА. \"Не искаме никакво наказание за Великобритания\", каза шефът на ЕК пред депутатите от Европейския парламент. Той определи излизането на Великобритания като \"трагедия и историческа грешка\" и добави, че въпреки всичко ЕС ще приеме резултата от британския референдум за членството такъв, какъвто е, и ще се опита да направи така, че всичко да приключи по възможно най-удовлетворителния начин за всички. \"Комисията, заедно с Барние, работи в тази посока\", каза Юнкер на английски по време на дебатите в ЕП с участието на германския канцлер Ангела Меркел.", "date": "2018.11.13", "title": "Юнкер: ЕС се опитва да постигне възможно най-доброто за всички споразумение за Брекзит"}
{"url": "https://www.24chasa.bg/novini/article/7151160", "text": "Да се създава един европейски съвет за сигурност, който да се ръководи на ротационен принцип, и европейска армия. За това настоя германският канцлер Ангела Меркел в изказване в пленарната зала на Европейския парламент в Страсбург. Тя обсъди бъдещето на Европа с евродепутатите и от председателя на Европейската комисия Жан-Клод Юнкер. САЩ имат по-малко видове отбранителни системи в сравнение с нас - 50-60 на 160 в полза на ЕС, подчерта Меркел. В искането си за единна европейска армия тя напомни Първата световна война и разединението, което е довело до нея. Тя цитира думите на френския президент Емануел Макрон от миналата седмица: \"Трябва да работим върху перспективата един ден да имаме истинска европейска армия.\" Нещо, на което американският президент Доналд Тръмп реагира бурно. Меркел подчерта, че общата европейска армия няма да бъде конкурент на НАТО, точно обратното - ще подпомогне отбранителните способности на всички европейски страни в пълна координация със Северноатлантическия алианс. Единство, финансова стабилност, по-голяма ефективност във външната политика - такива бяха другите акценти в речта й. Германският канцлер подчерта, че за в бъдеще вижда страните - членки още по-свързани. Говори, че единството трябва да е и финансово-икономическо, като обърна внимание и на стабилността на еврото и развитието на новите технологии, лидерството в които Европа за жалост вече е отстъпила. Европейските държави - родното място на автомобила, в момента внасят батерии от Азия, даде пример за отстъпените позиции на континента. Да върнем водещата си роля в новите технологии, призова Меркел. Наред с нуждата от това ЕС да взема единен решенията си, германският канцлер подчерта нуждата от солидарност към страни извън Европа. Когато ЕС няма единна позиция, а се разделя на отбори и има различни мнения, това го отслабва и той не може да бъде силен на световната сцена, обобщи Меркел.", "date": "2018.11.13", "title": "Меркел поиска Европейски съвет за сигурност и армия на ЕС"}
{"url": "https://www.24chasa.bg/novini/article/7151190", "text": "Проф. д. и. н. Антонина Кузманова, която е ръководител на националната научна конференция „Добруджа в края на първата световна война”, провеждаща се в Добрич днес и утре, с над 50-години професионален път, посветен на изследването на Добруджанския въпрос, на въпроса „Има ли нещо неказано по темата”, отговаря така: \"Винаги се намира нещо – недостъпен документ и др. Не е възможно всичко да се намери. Като пример ще дам следното – след излизането на моя книга за възвръщането на Южна Добруджа към България, след време откривам в архива на външното министерство един разговор на наши дипломати с американския дипломатически представител у нас. Той казва, че искането на България за възвръщането на Южна Добруджа е толкова аргументирано и справедливо, че „дори един дяволски съд няма да го отхвърли”. За нашата кауза за Южна Добруджа силно ни подкрепят редица страни, но с едно наум – за собствена изгода. Такава е дипломатическата игра. Затова продължавам да твърдя, че тогава цар Борис действа много умело. Намирала съм в архива и писмо от историка Петър Мутафчиев. Той пише писмо до цар Борис защо да не поискаме и Северна Добруджа. Има редица дипломатически и политически аргументи, които показват, че е щяло да бъде грешка – това е моето мнение. ”Умира се от глад, но се умира и от преяждане”- казва един италиански външен министър от това време. След Първата световна война Румъния получава територии, тя е галеница. Спорът кое е справедливо и кое – не, продължава. За съжаление, сме малки и това винаги трябва да го знаем.", "date": "2018.11.13", "title": "Възвръщането на Южна Добруджа било много добре защитен дипломатически ход"}
{"url": "https://www.24chasa.bg/novini/article/7151173", "text": "Не знаем дали Никола Груевски е избягал или не. Трябва да установим това, да констатираме извън страната ли е, каза днес македонският премиер Зоран Заев, отговаряйки на журналистически въпроси, предаде агенция МИА. Премиерът още веднъж заяви, че управляващите нямат намерение да се месят в правосъдната система и призова институциите да бъдат оставени да си свършат работата. \"Полицията нямаше никакво право без съдебно решение да отнема свободата на Груевски, нито да го доближи, да го следи или да прилага нещо. Затова са необходими съдебни заповеди\", напомни Заев в отговор на въпроса чия е отговорността за това, че Груевски още не е намерен, цитиран от БТА. Заев подчерта, че не може да каже кой е отговорен, защото всички институции са действали така, както се е действало и досега.", "date": "2018.11.13", "title": "Заев също не знае избягал ли е бившият премиер Груевски"}
{"url": "https://www.24chasa.bg/novini/article/7151217", "text": "И в следващата година ще има пълна предсказуемост в министерството и структурите му, за да може да работи агросекторът успешно, е заявил министърът на земеделието, храните и горите Румен Порожанов на церемонията за наградите \"Агробизнесмен на България - 2018\". Това съобщиха от пресцентъра на Министерството на земеделието, храните и горите, цитирани от БТА. \"Почти 2,5 млрд. лв. са изплатени на земеделци през 2017 г., средствата са с 200 млн. повече от 2016 г. През последната кампания плащанията бяха регулярни според индикативния график, без забавяния, които да са повече от няколко дни\", е казал още Порожанов. Министърът е разказал пред представителите на бранша, че се работи много усилено по закона за поземлените отношения. По препоръка на парламента в него се включват и темите с арендата и опазването на земеделското имущество. В средата на следващия месец ще бъде качен окончателният вариант на проектозакона за обществено обсъждане. \"Очакваме асоциациите и земеделците да имат активна позиция, така че да се получи един добър документ, за да има устойчивост в сектора\", е заявил Порожанов. Относно обвързаните производства той е обяснил, че се е работило в посока на това да има по-голяма справедливост в плащанията - за плодове и зеленчуци, както и животновъдството, за да се покрива относително еднакъв процент от себестойността. \"Важна е темата за Общата селскостопанска политика, в момента дебатът тече. Основни теми, които ви вълнуват са таван на плащанията, процент обвързано производство, какъв ще е стратегическият план. В момента се подготвя заданието за т.нар. SWOT- анализ, който да изведе състоянието на всеки подотрасъл в сектора. Това ще е един изключително важен документ\", е заявил още земеделският министър. Той е информирал, че утре с кръгла маса ще стартира кампания за промотиране на българските храни.", "date": "2018.11.13", "title": "Почти 2,5 млрд. лв. са изплатени на земеделци през 2017 г."}
{"url": "https://www.24chasa.bg/novini/article/7151295", "text": "Намалява броят на регистрираните инциденти с ученици през изминалата учебна година, заяви по време на дискусия срещу насилието заместник-министърът на образованието и науката Деница Сачева. Това съобщиха от пресцентъра на МОН, цитирани от БТА. Данните сочат, че намалява и насилието върху деца спрямо предходната година. Това може да се тълкува като проява на по-голяма чувствителност в образователните институции вследствие на проведени обучения и дейности за превенция на насилието, както и на по-прецизно отразяване на случаите на агресия, за да се работи по тях. Деница Сачева е посочила, че ще се продължи да се насърчава интегрираният метод за разрешаване на конфликти чрез включване на всички страни в този процес - както за учениците и учителите, така и за психолозите, педагогическите специалисти и родителите. Според Сачева има известно увеличение на регистрираните случаи на физическо и на вербално насилие над ученици, както и минимално увеличение броя на регистрираните случаи на насилие над учител. Инцидентите с пътно-транспортни произшествия с ученици бележат относително постоянни нива. В отговор на тези тенденции Министерството на образованието и науката залага през следващата година в рамките на квалификационните си програми да организира обучения за учители в модули за формиране на социални и емоционални умения. Ще продължат и усилията за увеличаване броя на психолозите и педагогическите съветници в училищата, като целта е на всеки 350 ученика да има по един специалист от тях. Деница Сачева е участвала в старта на глобалната кампания на УНИЦЕФ \"Заедно срещу насилието в училище\" в Националната финансово-стопанска гимназия. Кампанията цели да повиши осведомеността и чувствителността по темата за насилието в училище, да подобри разпознаването на различните му форми и да подкрепи училищата в България в превенцията на насилието и тормоза, както и в справянето с тях. На събитието е присъствала още и д-р Джейн Муита, представителят на УНИЦЕФ за България. В рамките на дискусията учениците са влезли в ролята на политици, учители, журналисти и родители и са обсъдили формите за превенция и борба с насилието. Основна констатация от страна на учениците е била, че ненасилието започва от личното решение на всеки един отделен човек. Те са предложили повече часове със занимания по интереси, които да включват дискусии и работа по групи с деца с различни проблеми, като това, според тях, ще изостри чувствителността им към проблемите на другия, разбирането към тях и толерантността. Друг основен апел на учениците е отправен към родителите, които трябва да се научат да чуват и разбират \"мълчанието на децата\", защото то твърде често е породено от страх - страх от упреци, от неразбиране и от наказания.", "date": "2018.11.13", "title": "Намалявал броят на регистрираните инциденти с ученици"}
{"url": "https://www.24chasa.bg/novini/article/7151299", "text": "Канадският премиер Джъстин Трюдо каза вчера, че в ход са преговори с Пакистан за пакистанската християнка Асия Биби, чието оправдаване миналия месец от върховния съд по дело за богохулство срещу исляма, предизвика неколкодневни протести в южната азиатска държава, предаде Ройтерс. Биби, която прекара 8 години в затвора в очакване да бъде изпълнена смъртната й присъда, преди да бъде окончателно оправдана, е на защитено място, защото недоволните от оправдателната присъда застрашават живота й. Съпругът на Биби - Ашик Масих, се обърна с молба за помощ към Великобритания, Канада, Италия и САЩ. \"Водим разговори с пакистанското правителство\", каза Трюдо в интервю за Франс прес в Париж, където присъстваше на церемонията по случай 100 години от края на Първата световна война, цитиран от БТА. Казаното от него беше потвърдено и от говорител в Отава. Днес пакистанското външно министерство каза, че положението на Биби е обсъдено предния ден, когато канадският първи дипломат Кристия Фриланд се обадила по телефона на пакистанския си колега Шах Махмуд Куреши. Ислямистите заплашиха да организират протести в Пакистан, ако на Биби бъде позволено да замине. Правителството посочи, че няма да й позволи да пътува в чужбина.", "date": "2018.11.13", "title": "Трюдо: Канада преговаря с Пакистан за осъдената на смърт християнка Асия Биби"}
{"url": "https://www.24chasa.bg/novini/article/7151363", "text": "Ще бъде направен дебат по ветото на президента Румен Радев, но на този етап не виждам причини да приемаме нито една от четирите му позиции, каза пред журналисти председателят на парламентарната бюджетна комисия Менда Стоянова, информира БТА. Днес държавният глава наложи вето на Закона за изменение и допълнение на Закона за корпоративното подоходно облагане. Той изразява несъгласие с разпоредбите за данъка върху моторните превозни средства, чиято уредба, според него, няма да стимулира замяната на по-старите автомобили с по-нови, нито ще доведе до постигане на търсения екологичен ефект. Президентът изразява несъгласие и с отлагането на реформата за таксата върху битовите отпадъци, която, според него, е направена без мотиви, както и с повишаването на местния данък за сгради в курортните общини и преструктурирането на Агенция \"Митници\". Менда Стоянова не смята, че ветото може да забави приемането на бюджета. Ветото ще бъде разгледано още в четвъртък на бюджетна комисия, следващата седмица то ще бъде в зала, а бюджета ще го гледаме в края на ноември, така че ще има достатъчно време да се приеме данъчният закон в окончателния му вид преди окончателното приемане на бюджетния закон, коментира Стоянова. Тя отбеляза, че не е успяла да се запознае в подробности с мотивите, само с кратката им част, но не е намерила в четирите части, в които е наложил вето президента, достатъчно аргументи, за да бъдат приети те. Дебатът за моторните превозни средства и въвеждането на екологичната компонента като елемент от определянето на данъка, ние мотивирахме многократно и още по време на дебатите на данъчния закон и сега поддържаме нашите мотиви, отбеляза Стоянова. Тя допълни, че за нея е изненада ветото за това, че се отлага въвеждането на такса битови отпадъци по новия начин, по който бизнесът настоява и по който гражданите ще трябва да понесат по-високата тежест за сметка на бизнеса. По думите й друг аргумент за това отлагане е била административната тежест и възможността общините правилно да определят броя на наистина живеещите на определен адрес, за да се изчисли правилно таксата смет. Това би могло да се случи много по-точно след преброяването, когато в самата анкетна карта на преброяването има показатели, които автоматично ще бъдат обработени и предоставени на общините, каза Стоянова. Според нея ветото в тази част е много странно, защото ако се приеме, това значи без подготовка и веднага да се натоварят милиони хора за сметка на бизнеса. Има вето в частта на структурните промени в Агенция \"Митници\", за мен също е изненадващо това вето, защото това, което предлагаме да се случи в Агенцията е по примера на НАП, каза Стоянова. Те искат да преведат своята структура, възможности, организация и управление на процесите вътре, контрол на едно друго ниво, съобразявайки се с добрите практики в НАП, допълни председателят на бюджетната комисия. \"Не знам защо президентът е преценил, че това е противоконституционно, защото в крайна сметка ветото трябва да бъде мотивирано с противоконституционност на всяка една разпоредба\", допълни още Стоянова.", "date": "2018.11.13", "title": "Менда Стоянова не вижда причина да се приема нито една от позициите на Радев по ветото"}
{"url": "https://www.24chasa.bg/novini/article/7151371", "text": "С острата резолюция, приета с мнозинството от гласовете от Европейския парламент, се демонстрира още веднъж двойният аршин, който официалните представители в Брюксел налагат на страните членки, пише в коментарен материал електронното издание на в. \"Ромъния либера\", цитиран от БТА. При условие, че в Унгария и в България не съществува национална антикорупционна агенция, защото, по думите на правителствените им ръководители, при тях не съществува корупция, условията, наложени на нашата страна, приличат на ешафод, коментира авторът Мариус Гилезан. За първи път форумът в Брюксел нахлува грубо в законодателството на една страна, без да даде юридическа аргументация, прихващайки само лозунгите на гражданското общество, с което оставя впечатлението, че подкрепя една парадържавна сила, пише авторът. В България са задържани журналисти, но обвиненията за ограничаване на свободата на пресата се насочват срещу Румъния, отбелязва той. Като пример за \"двойни стандарти\" журналистът определя осъждането в резолюцията на употребата на прекомерна сила от страна на румънската жандармерия по време на протеста в Букурещ през август. \"Не чухме и гък от Брюксел, когато каталунците бяха пребивани от жандармерията в Мадрид\", отбелязва Гилезан. По отношение на Механизма за сътрудничество и проверка (МПС) авторът цитира изявление на първия заместник-председател на Европейската комисия Франс Тимерманс, който казва, че наблюдението на България може да завърши през 2019 г. \"Нима в България не бяха задържани журналистите от Райз Проджект, не организираше ли полицията в България организираната престъпност, не се ли отхвърляха в България най-много наказателни дела на час в света? Не се ли извършват в България най-големите грабежи?\", пита журналистът. Ако ние останем с МСП над главата си, а те се измъкнат, това е знак, че Брюксел заради твърде силната ишиасна криза мери с двоен аршин, се отбелязва в статията.", "date": "2018.11.13", "title": "В Румъния: Брюксел мери с двоен аршин"}
{"url": "https://www.24chasa.bg/novini/article/7151377", "text": "Си Ен Ен заведе дело срещу американския президент Доналд Тръмп и 5-има от главните му помощници в Белия дом заради отнетата акредитация на кореспондента на телевизията Джим Акоста, предадоха медии в САЩ. Достъпът на Акоста до Белия дом бе забранен след разгорещен спор между репортера и президента Тръмп на пресконференция. Двамата се спречкаха за приближаващите към САЩ хиляди мигранти от Латинска Америка. Акоста поиска да зададе допълнителен въпрос, но Тръмп каза “Достатъчно” и нареди на служителка да му отнеме микрофона, което тя не успя да направи. След това репортерът бе обвинен, че се е отнесъл непочтително към нея. Чрез съда Си Ен Ен настоява акредитацията на президентския кореспондент да бъде възстановена незабавно. Според телевизията решението на Белия дом е в нарушение на Първата поправка и Петата поправка към американската конституция. Искът е внесен в Окръжния съд във Вашингтон. Журналистическата колегия се обедини зад Джим Акоста, защото смята, че същото може да се случи на всеки друг репортер.", "date": "2018.11.13", "title": "Си Ен Ен съди Тръмп заради изгонен репортер"}
{"url": "https://www.24chasa.bg/novini/article/7151166", "text": "\"Силно удовлетворяваща е положителната оценка за положените усилия и постигнатите от България устойчиви резултати\", това се казва в позиция на ръководството на прокуратурата по доклада на ЕК относно напредъка на България по Механизма за сътрудничество и проверка. И още: \"Коректно е отчетен приносът на прокуратурата на Република България за значителния напредък и близкото до пълно изпълнение на показателите, определени от ЕК, три от които - приети за изцяло изпълнени. Констатирано е подобряване на ефективността на наказателния процес, като резултат от промените в НПК и в изпълнение на препоръките в Независимия експертен анализ на Прокуратурата. Положително е оценена активността на главния прокурор за отчетност пред Народното събрание, като гаранция за прозрачност и независимост на Прокуратурата. Подчертан е същественият напредък и резултатите по показателя „Организираната престъпност“, както и водените редица мащабни разследвания за корупция срещу високопоставени длъжностни лица. Позитивно е и становището за предприетите от ръководството на ПРБ действия по оптимизиране на структурата на районните прокуратури. Липсата на нови препоръки и изразената увереност, че България може да приключи процеса по Механизма за сътрудничество и оценка идната година са показателни за необратимостта на напредъка. Прокуратурата ще продължи действията за пълното изпълнение на препоръките, като отново подчертава, че то е постижимо единствено при добро и конструктивно взаимодействие между всички институции. Ръководството на Прокуратурата изразява благодарност към прокурорите, следователите и съдебните служители и цени приноса им за признатия напредък\".", "date": "2018.11.13", "title": "Прокуратурата доволна от оценките в евродоклада"}
{"url": "https://www.24chasa.bg/novini/article/7151142", "text": "Унгарски правителствен говорител заяви, че не може нито да потвърди, нито да отрече съобщението в профила на бившия премиер на Република Македония Никола Груевски, че се намира в Унгария, където е поискал политическо убежище, съобщи Ройтерс. \"Ние не можем да коментираме индивидуални искания за убежище, които все още са в процес на обработка\", е заявил той в електронно писмо до агенцията. По-рано македонското Министерство на външните работи съобщи, че Груевски не е преминавал границата през нито един от законните гранични пунктове. Полицията все още разследва дали статусът във Фейсбук е написан от Груевски, дали той е истински или има за цел да отклони фокуса на издирването на бившия премиер, съобщи македонският сайт Прес 24. Както съобщи агенция МИА, говорителят на ВМРО-ДПМНЕ Димче Арсовски заяви, че не знае къде е Груевски и в партията нямат информация той да е в Унгария. Арсовски добави, че нямат сведения и че Груевски е получавал заплахи, както пише във Фейсбук. От вчера Груевски е обявен за национално издирване за изтърпяване на двегодишната си присъда затвор по делото \"Танк\" за покупката на луксозния мерцедес.", "date": "2018.11.13", "title": "Унгария: Не потвърждаме, но и не отричаме, че Груевски е в страната"}
{"url": "https://www.24chasa.bg/novini/article/7151138", "text": "Палестинските групировки, сред които и движението Хамас, което е на власт в ивицата Газа, обявиха днес прекратяване на огъня с Израел, договорено индиректно благодарение на посредническите усилия на Египет, предаде Франс прес, цитирана от БТА. Групировките поясниха, че ще се придържат към прекратяването на огъня, ако еврейската държава също го спазва. \"Усилията на Египет позволиха да се стигне до прекратяване на огъня между съпротивата и ционисткия враг и съпротивата ще го спазва толкова дълго, колкото ционисткият враг го спазва\", се казва в общо изявление на групировките.", "date": "2018.11.13", "title": "Палестинските групировки обявиха прекратяване на огъня с Израел"}
{"url": "https://www.24chasa.bg/novini/article/7151146", "text": "\"Най-острият доклад по Механизма за сътрудничество и проверка\" (в. \"Адевърул\"), \"Бедствие в Брюксел - Европейската комисия срива Румъния със земята\" (в. \"Котидианул\"), \"Новост по отношение на Механизма за сътрудничество и проверка: България може да се отърве през 2019 г., Румъния - не\" (информационен сайт Зиаре), са част от заглавията в румънските електронни медии във връзка с публикувания днес доклад на Европейската комисия за напредъка в прилагането на правосъдните реформи, предава БТА. Вестник \"Адевърул\" посочва, че докладът по Механизма за сътрудничество и проверка (МСП) за Румъния е изключително критичен по адрес на правителството и парламента на страната, като основните обвинения са насочени към атаките срещу правосъдието. ЕК иска от Букурещ \"незабавно\" да спре прилагането на правосъдните закони, както и всички назначения и уволнения на високопоставени прокурори, които са в ход, пише изданието. Приемането на правосъдните закони и натискът върху независимостта на съдебната система, по-специално върху Националната дирекция за борба с корупцията (НДБК), са предизвикали съмнения за необратимостта на напредъка, постигнат от Румъния, посочва в. \"Гъндул\". В. \"Котидианул\" пише, че ЕК също така е поискала блокиране на влизането в сила на предложените изменения в Наказателния и Наказателно-процесуалния кодекс и е призовала Букурещ да се съобрази напълно с всички препоръки в рамките на МСП, както и тези на Венецианската комисия и Групата държави срещу корупцията (ГРЕКО). Информационният сайт Зиаре изтъква, че за първи път България е разделена от Румъния по отношения на МСП, тъй като София е получила срок за прекратяване на мониторинга през 2019 г., а Румъния - не. Според първия заместник-председател на Комисията Франс Тимерманс Румъния е направила \"стъпки назад\" през последната година по отношение на борбата срещу корупцията и независимостта на съдебната система. Изданията отбелязват също, че днес Европейският парламент е приел резолюция за правовата държава в Румъния, която изразява \"дълбокото безпокойство\" на евродепутатите спрямо реформата в правосъдното и наказателното законодателство и \"осъжда насилствената и несъразмерна намеса на полицията при протестите в Букурещ през август.\"", "date": "2018.11.13", "title": "Румънски медии: За първи път България е разделена от Румъния чрез Механизма за сътрудничество и проверка"}
{"url": "https://www.24chasa.bg/novini/article/7150916", "text": "Европейската комисия (ЕК) ще предложи днес безвизов режим за британските поданици за влизане в ЕС след Брекзита, предаде Ройтерс, като се позова на дипломатически източници и чиновници в Брюксел, съобщи БТА. Главният преговарящ на ЕС по раздялата с Великобритания Мишел Барние ще уведоми комисията докъде са стигнали преговорите, които според британския премиер Тереза Мей са към края си, като остава само въпросът с ирландската граница. Дипломати от ЕС казват, че не вярват тази седмица да има пробив в преговорите, така че Европейският съвет да одобри сделката на срещата си по-късно този месец. Въпреки че е възможно споразумението да бъде постигнато през декември, забавянето крие риска Обединеното кралство да напусне без споразумение. Затова днес ЕК ще обсъжда евентуални планове за подготовка на останалите 27 страни членки за реакция при \"твърд Брекзит\". Комисията ще дискутира и по промени в плана за повишаването на енергийната ефективност до 2030 г. предвид напускането на Великобритания. Независимо дали ще има, или няма да има договор за развода ЕК ще предложи на Лондон безвизов режим с ЕС на реципрочна база, твърдят източниците на Ройтерс.", "date": "2018.11.13", "title": "Еврокомисията ще предложи безвизов режим за британците след Брекзит"}
{"url": "https://www.24chasa.bg/novini/article/7150924", "text": "Бившият премиер на Република Македония Никола Груевски не е преминавал границата през нито един от законните гранични пунктове, съобщи македонското МВР  , съобщи македонският сайт Прес 24. Полицията все още разследва дали статусът във Фейсбук е написан от Груевски, дали той е истински или има за цел да отклони фокуса на издирването на бившия премиер. От вчера Груевски е обявен за национално издирване за изтърпяване на двегодишната си присъда затвор по делото \"Танк\" за покупката на луксозния мерцедес, припомня БТА. Говорителят на ВМРО-ДПМНЕ Димче Арсовски заяви, че не знае къде е Груевски и в партията нямат информация той да е в Унгария. Арсовски добави, че нямат сведения и че Груевски е получавал заплахи, както пише във Фейсбук. ", "date": "2018.11.13", "title": "Македонското МВР: Груевски не е минавал границата през нито един от пунктовете"}
{"url": "https://www.24chasa.bg/novini/article/7150931", "text": "Броят на чуждестранните студенти, предпочели американските колежи и университети, отново спадна миналата година. Това става за втора поредна година след повече от десетилетие на растеж, се посочва в доклад, цитиран от Асошиейтед прес, съобщава БТА. Записването на нови чуждестранни студенти е намаляло с близо 7 процента през есента на 2017 г., става ясно от годишен доклад, публикуван днес от Държавния департамент и Института за международно образование - изследователски център с идеална цел, базиран в Ню Йорк. Общият брой на чуждестранните студенти в САЩ все пак малко се е повишил - с 1,5 процента, благодарение на все по-големия брой студенти, които остават на временна работа след дипломирането си. Но броят на новопостъпващите студенти е спаднал до 271 000, най-ниският показател от 2013 г. насам. Авторите на доклада сочат като причина по-силната конкуренция от други страни, включително Австралия и Канада, както и поскъпването на образованието в САЩ. Те до голяма степен опровергаха тревогите на някои колежи, че антиимигрантската политика и риторика на Белия дом може да отблъснат студентите. Но някои от учебните заведения, до които се допита Асошиейтед прес, казват, че политическият климат в САЩ е допринесъл чуждестранните студенти да се чувстват нежелани и е способствал за намаляването на броя им. При това увеличението с 1,5 процент е най-слабото от периода 2002-2005 г., когато записването на чуждестранни студенти спадна с 4 процента след терористичните атаки на 11 септември 2001 г., сочат данни, предоставени от института. Сред новопостъпилите студенти най-голям отлив има от Саудитска Арабия, Южна Корея и Мексико, а Китай и Индия продължават да изпращат най-много студенти и те са повече от половината от всички чуждестранни студенти в САЩ. Спадът с 15-процента на студентите от Саудитска Арабия се получи година след като кралството сви стипендиантската си програма, която покриваше разходите на обучаващи се в чужбина саудитци.", "date": "2018.11.13", "title": "Американските университети привличат по-малко нови студенти от чужбина"}
{"url": "https://www.24chasa.bg/novini/article/7150935", "text": "На 15 и 16 ноември 2018 г. България ще бъде домакин на втория Международен конгрес на световните цивилизации и историческите маршрути, организиран от Световната организация по туризъм (СОТ) към ООН. Той ще се проведе в столичния „София хотел Балкан“. Това съобщиха от пресцентъра на Министерството на туризма. Форумът в София ще приеме над 500 участници от България и други страни - министри и ръководители на туризма, представители на публичния и частния сектор в отрасъла и свързаните с него индустрии, международно признати експерти в областта на културата и опазването на културното наследство. По време на дискусиите ще бъдат обсъдени общи инициативи за развитие на културно-историческия туризъм, както и мерки за опазване и популяризиране на материалното и духовното богатство на човечеството от древността до наши дни. Ще бъдат анализирани възможностите за развитие на туристически проекти, свързани с устойчивостта на културните маршрути и транснационалното сътрудничество за тяхното осъществяване. Сред основните теми ще бъдат също добрите практики като инициативата на СОТ „Западният път на коприната“. В рамките на събитието Министерството на туризма организира и двудневно туристическо изложение в Античния културно-комуникационен комплекс „Сердика“ (зона Ларгото), на което ще бъдат представени български традиционни продукти. То ще бъде открито на 15 ноември в 14:00 часа. Първият конгрес на световните цивилизации, организиран от Световната организация за туризъм, бе проведен също в България през ноември 2016 г.", "date": "2018.11.13", "title": "България е домакин на конгреса на световните цивилизации, организиран от ООН"}
{"url": "https://www.24chasa.bg/novini/article/7150929", "text": "Когато американските войски и техните афганистански съюзници влязоха в Кабул през ноември 2001 г. те бяха приветствани като освободители. Но след 17 години война, талибаните си възвърнаха половината от страната, положението със сигурността е по-лошо от когато и да било и много афганистанци обвиняват директно американците. САЩ изгубиха 2400 войника в най-продължителната си война и похарчиха повече от 900 милиарда долара за всичко - от военните операции до строежа на пътища, мостове и електроцентрали. Трима американски президенти обещаха да донесат мир на Афганистан, било чрез увеличаване, било чрез изтегляне на войски, чрез привличане на талибаните към преговори или избягването на диалога с тях. Миналата година САЩ пуснаха \"майката на всички бомби\" върху комплекс от пещери, предава БТА. Нищо от това не проработи. След години на фрустрация в Афганистан процъфтяват теориите на конспирацията, включително тезата, че американците не са затънали в безкрайна война, а точно така са я планирали. Мохамед Исмаил Касимяр, член на афганистанския Висш съвет за мир, се учудва как силите на САЩ и НАТО, които в един момент наброяваха 150 000 и се биеха рамо до рамо със стотици и хиляди афганистански войници, се оказаха неспособни да победят 10 000 талибани. \"Или не са искали, или не са могли да го направят\", каза той. Сега той подозира, че САЩ и съюзникът им Пакистан преднамерено са посели хаос в Афганистан, за да оправдаят продължаващото присъствие на чужди войски (понастоящем наброяващи близо 15 000 войници) с цел да използват страната като наблюдателен пост, от който да следят Иран, Русия и Китай. \"Те създадоха ад, а не рай за нас\", каза той. В Афганистан се разпространяват подобни теории на конспирацията. След убийството миналия месец на влиятелния полицейски началник на Кандахар, генерал Абдул Разек, социалните медии бяха наводнени от снимки и коментари с предположения, че той е станал жертва на американски заговор. Неотдавнашните атаки, извършени от вътрешни хора, при които афганистански войници убиха свои съюзници от САЩ и НАТО, предизвикаха одобрение в интернет. \"През 2001 г. афганистанците чистосърдечно подкрепиха идването на САЩ и на международната общност\", каза Хамид Карзай, който беше определен за първи президент на Афганистан, два пъти беше преизбиран и управлява до 2014 г. \"В продължение на няколко години нещата вървяха доста добре\", каза той в неотдавнашно интервю и добави: \"Тогава видяхме как САЩ или промениха курса, или просто игнорираха възгледите на афганистанския народ и условията, в които живеят афганистанците\". Той хвърля вината за продължаващата война върху неуспеха на САЩ да унищожи бунтовническите убежища в съседен Пакистан, върху бомбардировките на афганистанските села и домове и задържането на афганистанци при операциите. Други обвиняват пословично корумпираното правителство, което Карзай ръководеше повече от десетилетие и което масово се смята за поредния горчив плод на американското нахлуване. \"Всички пари, които са дошли в тази страна, са отишли при властимащите. Бедните не получиха нищо\", каза Хаджи Акрам, който работи като надничар в Стария град на Кабул, опитващ се да изхрани семейството си с близо 4 долара на ден, като добавя: \"Чужденците не подобряват положението. Те трябва да си вървят\". И не само афганистанците мислят така. Дори американският главен инспектор за възстановяването на Афганистан излезе с остра критика по време на реч в Охайо по-рано този месец. Джон Сопко посочи, че САЩ са похарчили 132 милиарда долара за възстановяването на Афганистан, което е повече от похарченото за Западна Европа след Втората световна война. Други 750 милиарда долара са били изразходвани за американски военни операции, а Вашингтон е обещал по 4 милиарда долара всяка година за афганистанските сили за сигурност. Какъв е резултатът? \"Дори след 17 години американски и съюзнически усилия и щедри финансови дарения Афганистан остава една от най-бедните, най-необразовани и най-корумпирани държави в света\", каза Сопко и допълни: \"Както и една от най-размирните страни\". Хамидула Насрат продава вносни тъкани на главния пазар в столицата на брега на река Кабул, зловонен поток, минаващ през задръстен с боклуци ров. Той си спомня, че се е радвал на падането на талибаните, които затворили неговото фотостудио, защото било неислямско. \"След талибаните очаквахме нещо добро, но вместо това от ден на ден става по-зле\", каза той и добавя: \"Как така суперсила като САЩ не може да спре талибаните? Това е въпрос, който всеки афганистанец си задава\". САЩ и НАТО официално завършиха бойната си мисия през 2014 г. Оттогава талибаните извършват почти ежедневни атаки срещу пропускателни пунктове в селските райони и координирани нападения в големите градове. Властите престанаха да публикуват данни за жертвите по-рано тази година, определяйки ги като секретни. Междувременно клон на \"Ислямска държава\" извършва повсеместни бомбени атентати срещу шиитското малцинство в страната. Афганистанците, които неотдавна са служили по фронтовите линии, се оплакват от дефектно снаряжение, недостатъчно снабдяване и подкрепления, които идват със закъснение и са лошо въоръжени, ако въобще се появят. Тамим Дарвеш е служил в афганистанската армия близо пет години в южната провинция Хелманд. Тази година той излезе в отпуск и не се върна, заменяйки месечната си заплата от 180 долара за работа като надничар с много по-малък доход. Той каза, че бойният дух е в най-ниската си точка, като много войници симпатизират на талибаните. Джавад Мохамади е служил повече от седем години в силите за сигурност до 2015 г., когато при разминиране стъпил на мина и е загубил и двата си крака. Бил е само на 25 години. Той си спомня как чуждестранните инструктори са му казвали винаги да проверява детектора си за метал, като го разлюлее върху парче метал, преди да навлезе в минното поле. Но когато уредът му отказал да работи, неговият афганистански командир му наредил независимо от това да го използва. \"Казаха ми, че само с това разполагаме. Това са ни дали, просто трябва да го използваме\", каза той. Следващият път, когато отишъл с развален уред, стъпил на мина, която детекторът не открил. \"Усетих как ме хвърли във въздуха. Погледнах и видях краката си до мен, имаше толкова много кръв. Извиках: \"Моля помогнете ми\".", "date": "2018.11.13", "title": "Афганистанци продължават да обвиняват САЩ за нестихващата война"}
{"url": "https://www.24chasa.bg/novini/article/7150932", "text": "Действията по разследването са осъществени под наблюдението на прокуратурата Вчера към 07.10 часа в полицията в град Гулянци постъпил сигнал за извършен грабеж в земеделски парцел със зелеви насаждения в местност в землището на село Ленково. Пристигналият на място екип е установил, че предната вечер непознати мъже нападнали и привели в безпомощно състояние 55-годишен работник в земеделския имот и му отнели наличните 220 лева, газов пистолет и дигитално радио. Отмъкнали и около 200 кг зеле, след което се оттеглили с автомобил в неизвестна посока. В рамките на образуваното досъдебно производство веднага стартирали оперативните действия и в резултат на проведеното професионално разследване криминалистите задържали четирима извършители на престъплението - на възраст от 28 до 46 години, трима от които от Гулянци. При извършени претърсвания на адреси в града и в селата Бръшляница и Шияково, обитавани от задържаните, са открити и иззети отнетите вещи. Четиримата мъже са разпитани пред съдия от Районен съд гр. Никопол и са направили самопризнания. С постановление на прокурор от Районна Прокуратура - Никопол мярката им за задържане е удължена до 72 часа. Работата по документирането на случая продължава под наблюдението на прокуратурата.", "date": "2018.11.13", "title": "Задържаха 4-ма, откраднали пари, газов пистолет, радио и 200 кг зеле в Плевенско"}
{"url": "https://www.24chasa.bg/novini/article/7150977", "text": "Голяма операция по прехвърляне на кандидати за убежище от островите във вътрешността на страната е започнало гръцкото Министерство на миграционната политика през последната седмица, съобщава \"Катимерини\". Всички, които са били прехвърлени от островите тези дни, ще презимуват в 4 хотела в област Атика. Целта е да бъде намален броят на блокираните по гръцките острови мигранти, защото през следващите дни се очаква понижение на температурите, предаде БТА. Общо от миналата събота до тази сутрин са заминали повече от 600 кандидати за убежище, предимно от остров Самос, но също така от Лесбос, Хиос и Кос. През същия период обаче поне 250 души са преминали от Турция на гръцките острови. През последните месеци в цяла Гърция бяха изградени нови места за настаняване на хилядите кандидати за убежище от островите. От 2018 г. досега над 16 500 кандидати за убежище са прехвърлени от \"горещите точки\" на островите във вътрешността на Гърция, след като е преценено, че са уязвими (инвалиди, семейства с един родител, хора с психични проблеми, непридружени непълнолетни и др.) Мигрантите, които са обявени за уязвими от компетентните комисии, са изключени от приложението на съвместната декларация на ЕС и Турция и следователно не могат да бъдат върнати в Турция. За тях ограничението да не напускат островите отпада. Мигрантският поток през границата между Турция и Гърция по река Еврос (Марица) обаче остава засилен. През октомври са били задържани 1991 бежанци и мигранти за незаконно влизане в Гърция. През същия месец са задържани и 76 трафиканти. През септември са били задържани 1695 мигранти и 66 трафиканти. Общо за периода от юли до края на октомври са задържани 6577 и са регистрирани за незаконно влизане в страната от полицейските управления в Северна Гърция.", "date": "2018.11.13", "title": "Гърция настанява кандидати за убежище от островите в хотели в района на Атина"}
{"url": "https://www.24chasa.bg/novini/article/7150907", "text": "Готвач на пико от Бургас отърва затвора като се призна за виновен и сключи споразумение с прокуратара, което съдът одобри. Така Младен М. получи 2 г. с 4 г. изпитателен срок. Срещу него бяха повдигнати три обвинения и той бе признат за виновен в това, че на 22 март, 2018 г. в  Бургас, без надлежно разрешително, с цел разпространение, държал високорискови наркотични вещества на обща стойност 123 лв., прекурсори и материали за производство на метаамфетамин и пистолет с четири патрона, самодейно снарядени с оловни съчми. Съдът счете, че деянията са извършени от подсъдимия при форма на вината \"пряк умисъл\". Определението на Бургаския окръжен съд е окончателно.", "date": "2018.11.13", "title": "Готвач на пико се споразумя с прокуратурата в Бургас, отърва затвора"}
{"url": "https://www.24chasa.bg/novini/article/7150978", "text": "Словенският министър без портфейл Марко Бандели, отговарящ за развитието, стратегическите проекти и сближаването, обяви решението си да подаде оставка след призив от премиера Марян Шарец, който го обвини в нарушение на етичния кодекс на държавния служител, предаде ТАСС. Премиерът обвини Бандели в нееднократно използване на специалната автомобилна сигнализация за по-бързо придвижване в трафика в извънработно време, предава БТА. Министърът също така беше упрекван за некоректно отношение към колегите и неизпълнение в срок на поръчения на премиера. Министърът на инфраструктурата Аленка Братушек, член на чиято партия е Бандели, от своя страна обвини премиера Марян Шарец в нарушение на коалиционното споразумение. По думите й той първо е трябвало да обсъди ситуацията с нея.", "date": "2018.11.13", "title": "Словенски министър подаде оставка, обвиняват го, че нарушил етичния кодекс"}
{"url": "https://www.24chasa.bg/novini/article/7150980", "text": "Андрей Бабиш-младши, по-възрастният син на чешкия премиер Андрей Бабиш, обяви, че е бил отвлечен и укриван в Крим след скандала с обвиненията за корупция срещу Бабиш-старши. В коментар премиерът заяви, че синът му е психически болен, съобщава Seznam Zpravy. Бабиш-младши твърди, че първо е отведен в Москва, а след това – в Крим, веднага, след като се е разразил скандалът във връзка с евентуални злоупотреби на чешкия премиер с пари от еврофондове. Според сина прехвърлянето от Москва в Крим е организирано от семейство Протопопови. Дита Протопопова е съветник в чешкото министерство на здравеопазването и личен психиатър на Бабиш-младши. Според него съпругът на Дита Протопопова го е заплашвал, предаде  .  „Те се ползваха с голямо доверие и злоупотребиха с него. Боя се от тези хора“, казва Бабиш-младши и допълва, че Петер Протопопов му казал, че заедно с баща му ще направят всичко, за да го заличат. В крайна сметка синът на чешкия премиер успял да избяга от Крим и да отиде при майка си в Швейцария. Премиерът Андрей Бабиш, смятан за един от най-богатите хора в Чехия, е разследван за злоупотреби с еврофондове. Като собственик на холдинга Agrofert през 2007-2008 той извадил от структурата на компанията едно нейно звено, което получило субсидия от ЕС от около 2 милиона евро. След това звеното било върнато обратно в холдинга. Бабиш твърди, че в момента на получаването на субсидията това не е било нарушение, понеже въпросното звено е било притежание на пълнолетните му деца. Въпреки тези обвинения Бабиш и основаното от него движение ANO спечелиха парламентарните избори в Чехия през 2017 година. Бабиш-младши твърди още, че е трябвало да подписва документи, свързани с бизнеса на баща му, но няма представа какво е подписвал. Премиерът Бабиш от своя страна коментира, цитиран от Seznam Zpravy, че синът му доброволно е напуснал Чехия. „Синът ми е психично болен. Той приема лекарства и трябва да е под наблюдение, затова е при майка си в Швейцария“, каза премиерът и добави, че атаката срещу него е стигнала до семейството му. Прокуратурата в Чехия се е самосезирала от изявленията на Бабиш-младши и наредила разследване, завършва публикацията в Seznam Zpravy.", "date": "2018.11.13", "title": "Синът на чешкия премиер твърди, че е бил отвлечен в Крим. Бабиш: Той е болен"}
{"url": "https://www.24chasa.bg/novini/article/7150928", "text": "На 4 г. и 6 м. бе осъден Петко В. от Бургас след първоначално споразумение с прокуратурата за 4 г. лишаване от свобода. Магистратите завишили наказанието с още половин година заради предишни осъждания, уточниха от пресцентъра на съда. Петко В. е признат за виновен в извършване на грабеж през юли, 2014 г. в магазин от голяма търговска верига в Бургас. При условията на опасен рецидив той отнел чужди движими вещи от владението на Ц. Ч. без нейно съгласие.  Заварен на местопрестъплението от двама охранители на обекта Петко им нанесъл няколко удара, за да запази откраднатите вещи. В крайна сметка е бил задържан и предаден на полицията. ", "date": "2018.11.13", "title": "Осъдиха на 4 г. и 6 м. крадец, нападнал охранители в бургаски магазин"}
{"url": "https://www.24chasa.bg/novini/article/7151000", "text": "Военнослужещи от формированието 54 060 - Шумен, от състава на Сухопътните войски, извършиха днес разузнаване на  , съобщиха от Министерството на отбраната. Специализираният екип е определил мините като учебни и ги е унищожил без взривяване. Действията на военнослужещите са били ръководени от капитан Ангел Иванов.", "date": "2018.11.13", "title": "Военни унищожиха, без да взривяват, откритите противотанкови мини край Разград"}
{"url": "https://www.24chasa.bg/novini/article/7151008", "text": "В доклада се констатира, че през последните месеци, след доклада от края на 2017 г., България е продължила с усилията си да изпълни препоръките в него. И с оглед на оценката ЕК счита, че някои препоръки вече са изпълнени и могат да се считат за временно затворени. Това каза на брифинг в Министерски съвет вицепремиерът Екатерина Захариева, цитирана от БТА, във връзка с доклада на ЕК по Механизма за сътрудничество и проверка, който беше публикуван днес от Комисията. Тя допълни, че според настоящия доклад Механизмът за България може да бъде приключен до края на мандата на тази Комисия. Захариева каза, че докладът е обективен. Тя изтъкна, че са изпълнени препоръките - едно, две и шест - за независимостта на съдебна власт, за правната рамка и за борбата с организираната престъпност. Продължава мониторингът по останалите три препоръки, по които обаче има положителни оценки. Сред оставащите препоръки са тези за продължаване на действията по промяна на така наречената съдебна карта, комисията посочва необходимостта и от напредък по делата, които са в съдебна фаза. Отчита се позитивно и работата на новия ВСС и начина на избора му. Министърът на правосъдието Цецка Цачева оцени доклада като положителен и обективен, доклад, който ясно очертава постигнатите резултати и необратимостта на осъществените реформи. Дадена е висока оценка на МС и НС за цялостната правна рамка за противодействие на корупцията по високите етажи на властта, допълни правосъдният министър. ЕК оценява като значителен напредък промените в НК и НПК. Положителна е оценка за действието на Прокуратурата за оптимизиране на районните прокуратури. Министерството на правосъдието ще продължи работата по изпълнение на всички препоръки в доклада, така че хоризонтът, който за първи път вече е видим, да бъде факт през идните месеци, каза министър Цачева и допълни, че правителството заявява своята решимост за консолидиране на усилията по постигнатите резултати. Министърът на вътрешните работи Младен Маринов заяви, че приема като положителна оценката на ЕК по показателя борба с организираната престъпност. Той отбеляза, че оценката се базира на международната дейност на ГДБОП и работата й със спецпрокуратурата.", "date": "2018.11.13", "title": "Захариева: Според ЕК някои от препоръките са изпълнени и могат да се считат за затворени"}
{"url": "https://www.24chasa.bg/novini/article/7151011", "text": "За пръв път в историята на европейските институции изложбено пространство в Европейския парламент в Брюксел ще носи името на българин – политикът, дипломат и финансист Атанас Буров. Решението е взето от ръководството на ЕП, а предложението е внесено от евродепутата Андрей Ковачев. Инициативата изложбено пространство в основната сграда на парламента да носи името \"Атанас Буров\" бе подета от делегацията на ГЕРБ в ЕП по предложение на евродепутата Андрей Новаков и бе одобрена без възражения от Председателството на парламента. В писмо до председателя на ЕП, Манфред Вебер изтъкна значимостта на демократа Буров за развитието на България като част от Европейската цивилизация. Процедурата по преименуването продължи около половин година, като финалното решение е новото име да бъде дадено на изложбено пространство в сградата на ЕП в Брюксел. \"Това е признание за ролята и мястото на България и българския народ в Европа. Нашата страна от повече от десетилетие е горда и отговорна членка на европейското демократично семейство, от което комунистическата диктатура ни откъсна в продължение на 45 години. Като ротационен председател на ЕС през първата половина на тази година България демонстрира политическо лидерство в момент на дълбока несигурност в бъдещето на европейския проект. Радвам се, че заедно с моите колеги от ГЕРБ успяхме да съберем широка политическа подкрепа в Европейския парламент за това предложение и част от демократичното сърце на Европа ще носи името на един голям български и европейски демократ и държавник“, заяви Андрей Ковачев. \"Трябваше да минат повече от 70 години един от най-бележитите и успешни български политици да получи признание и то на европейско ниво. Горд съм, че именно Атанас Буров ще бъде първият българин, на който ще бъде кръстено пространство в Европейския парламент, защото е сред онези смели държавници, които са запазили България в изключително труден период на две световни войни и държавни преврати. Макар приживе да остава непризнат, неоценен и съсипан от комунистическата власт, днес името му гордо ще показва приноса на България за изграждането на Европа\", заяви Андрей Новаков. Официалното откриване на изложбеното пространство е предвидено за началото на 2019 година. Атанас Буров е министър на търговията, промишлеността и труда през 1913 и през 1919 – 1920, както и на външните работи и изповеданията през 1926 – 1931. Считан е за една от най-влиятелните фигури в българския политически живот през първата половина на 20 век, а заради политическите си речи и въвеждането на модерни за времето си европейски практики на българска почва е наричан „идеолог на българската буржоазия\". Един от най-значимите му успехи е, че успява да извади България от международната изолация след Първата световна война и националната катастрофа, която страната преживява. Благодарение на Буров България е сред малкото държави, които дори получават намаление на военните си репарации. След съветската окупация на България на 9 септември 1944 година Буров е осъден от т.нар. Народен съд и заради това, че се противопоставя на терора на БКП, бива интерниран в Дряново, а впоследствие е изпратен в концентрационния лагер край Дулово. През 1954 година на 79-годишна възраст Атанас Буров издъхва в Пазарджишкия затвор.", "date": "2018.11.13", "title": "Кръщават на Буров част от ЕП в Брюксел по инициатива на Ковачев и Манфред Вебер"}
{"url": "https://www.24chasa.bg/novini/article/7151021", "text": "Президентът на САЩ Доналд Тръмп разкритикува неотдавнашното изявление на френския си колега Еманюел Макрон, че Европейският съюз трябва да създаде собствена армия, и че Европа следва да се защитава от Китай, Русия и дори от САЩ, предадоха световните агенции. \"Макрон предложи създаване на собствена армия, която да защитава Европа от САЩ, Китай и Русия\", написа Тръмп в Туитър днес. По-нататък американският президент напомни, че заради германската агресия по време на Първата и Втората световна война на французите се е наложило \"да започнат да учат немски в Париж, докато САЩ не им се притекоха на помощ\". Освен това Тръмп отново настоя европейските съюзници да увеличат финансовия си принос в бюджета на НАТО, съобщава БТА. В друг туит от днешната си серия туитове Тръмп осмя Макрон, изтъквайки неговата голяма непопулярност, казвайки, че френските търговски практики са нечестни и че икономиката на страната е в застой, отбелязва Ройтерс. Тръмп припомни, че рейтингът на Макрон е нисък (само 26 процента) и че в страната има висока безработица (почти 10 процента), допълва Франс прес. \"НЕКА ДА НАПРАВИМ ФРАНЦИЯ ВЕЛИКА ОТНОВО\", написа в друг туит Тръмп, припомняйки своя лозунг от кандидат-президентската си кампания \"Нека да направим Америка велика отново\". Макрон беше заимствал фразата на Тръмп, но я беше перефразирал на \"Нека да направим нашата планета велика отново\". Макрон каза на 6 ноември по радиостанция \"Европа-1\", че ЕС трябва да създаде собствени единни въоръжени сили. Той изказа и мнение, че ЕС трябва да се защитава от Китай, Русия и САЩ. От канцеларията на Макрон заявиха, че няма да коментират днешните туитове на Тръмп, като добавиха само, че френският лидер е изразил много ясно становището си за европейска армия и за европейска отбрана пред Тръмп по време на разговорите им в Париж през уикенда, посочва Ройтерс. Агенцията цитира и думи на съветник на Макрон, който казал: \"Това, че Тръмп помни европейската история, е нещо много добро\".", "date": "2018.11.13", "title": "Тръмп отново критикува изявлението на Макрон за европейска армия"}
{"url": "https://www.24chasa.bg/novini/article/7151022", "text": "Има постигнат напредък по текста за условията по излизането на Великобритания от ЕС, като остават да бъдат финализиране само две проблемни точки, съобщи днес британски правителствен източник, цитиран от Ройтерс. \"То е по-близо, отколкото беше вчера\", каза източникът, визирайки споразумението, предаде БТА. Демократичната юнионистка партия - съюзник на Мей - обяви днес, че ще гласува днес в подкрепа на опита на опозицията в Камарата да накара правителство да публикува правните съвети, които е получило за Брекзита.", "date": "2018.11.13", "title": "Британски правителствен източник: Брекзит \nе по-близо, отколкото беше вчера"}
{"url": "https://www.24chasa.bg/novini/article/7150700", "text": "Индийци лягат пред крави, за да бъдат стъпкани от тях, в странен ритуал в град Уджайн в щата Мадхя Прадеш, съобщи в. \"Мирър\", цитиран от БТА. Тези животни са считани за свещени в Индия и вярващите са убедени, че когато стадото премине през телата ми, ги очаква щастие и просперитет. В мрежата се появиха клипове как мъже лягат по пътя на кравите и очакват да бъдат стъпкани от тях. Животните са украсени с гирлянди и къна. Ритуалът се изпълнява ден след големия индийски фестивал Дивали. При церемонията в дните \"екадаши\", най-благоприятни за духовно пречистване, много мъже получават рани от копита, но вярващите са уверени, че бързо ще зараснат. Счита се , че ритуалът ще носи късмет както на преките участници, така и на семействата им и на цялата общност.", "date": "2018.11.13", "title": "Крави тъпчат индийци в ритуал, за да им донесат късмет и просперитет"}
{"url": "https://www.24chasa.bg/novini/article/7150688", "text": "Като елемент от общественото обсъждане на наредбата, с която се въвежда системата \"бонус-малус\" Комисията за финансов надзор (КФН) вече започна интензивни срещи с браншови асоциации и неправителствени организации. Целта на тези срещи е в режим на диалог да се чуят конструктивни мнения, които да бъдат отразени в окончателния вариант на системата \"бонус-малус\". Това съобщават в официално съобщение до медиите от КФН. Опазването живота на българските граждани и намаляване броя на пътнотранспортните произшествия е основната цел пред системата \"бонус-малус\". Предварителните разчети сочат, че 80% от собствениците на автомобили ще плащат по-евтина \"Гражданска отговорност\", тъй като ще попаднат в бонус-класовете. Под 1% от шофьорите ще бъдат в най-високите класове по малус, които предвиждат оскъпяване с 400%. Същевременно е важно да се посочи, че попадането в този клас най-често е следствие на виновно причинена смърт на пътя. Комисията за финансов надзор заедно с Министерство на вътрешните работи и Министерство на транспорта, информационните технологии и съобщенията, които също ще трябва да одобрят наредбата, организира на 3 декември 2018 година (понеделник) кръгла маса, на която ще бъдат поканени всички заинтересовани страни, включително и медиите.", "date": "2018.11.13", "title": "КФН: 80% от колите с по-евтина \"Гражданска\" при \"бонус-малус\" системата"}
{"url": "https://www.24chasa.bg/novini/article/7150701", "text": "Еврокомисарят по цифровата икономика и общество Мария Габриел днес беше на посещение в Албания, където разговаря с премиера Еди Рама, вицепремиера Сенида Меси, председателя на Държавния орган за електронна и пощенска комуникация Илир Зела и с представители на регулаторните органи на страната, съобщи Представителството на ЕК в България. Българският еврокомисар и премиерът на Албания подчертаха значението на Цифровата програма за Западните Балкани за европейската интеграция на Албания, за насърчаване растежа на предприятията в страната и региона, както и за подобряване функционирането на публичната администрация чрез предоставянето на електронни услуги. По отношение на предложението за намаляване на таксите за роуминг, което е в основата на Цифровата програма за Западните Балкани, комисарят отбеляза необходимостта първо да се изготви регионално споразумение между шестте балкански държави, в което да бъде включена и Албания, тъй като в момента страната заедно с Косово е извън съществуващото сега споразумение. Според Мария Габриел това е важна стъпка, за да се продължи процеса в посока на намаляване на тарифите между всички държави от региона от една страна и ЕС от друга. \"Постигането на регионално споразумение между шестте страни от Западните Балкани ще е важен сигнал и символ на успешно регионално сътрудничество. Това ще даде възможност да започнат преговори за намаляване на роуминг тарифите между региона и Европейския съюз\", заяви българският комисар Мария Габриел. Очакването към партньорите от шестте балкански държави е да постигнат договореност по техническата част на такова споразумение до срещата на Европейския орган на телекомуникационните регулатори през декември, а след това новото регионално споразумение да се подпише на срещата на високо равнище в Белград през април. В Тирана комисарят посети Техническия колеж, където се срещна със студенти и преподаватели, както и с албанската стартъп общност. Тя откри и балканския офис на френската организация ЕММА, която работи по проблемите на равенството между половете и по-активното включване на жените в цифровата икономика. Албания е четвъртата държава от Западните Балкани, която българският комисар по цифровата икономика и общество Мария Габриел посети в контекста на Цифровата програма на ЕС за региона. Визитата на комисаря е важна стъпка за напредъка в изпълнението на програмата за региона, следваща поетия ангажимент от балканските лидери на Срещата на върха в София през май, се казва в съобщението.", "date": "2018.11.13", "title": "Споразумение между страните от Западните Балкани дава възможност за по-евтин роуминг"}
{"url": "https://www.24chasa.bg/novini/article/7150715", "text": "Президентът на Сърбия и председател на управляващата Сръбска прогресивна партия /СПП/ Александър Вучич заяви днес, че диалогът в Брюксел ще продължи, когато Прищина престане да нарушава договора за Централноевропейското споразумение за свободна търговия /ЦЕФТА/, предаде Танюг. \"Никого не рекетираме\", подчерта Вучич, но добави, че няма да има диалог с тези, които нарушават споразуменията, предаде БТА. Диалогът ще продължи тогава, когато Прищина разбере, че трябва да се държи цивилизовано, в съответствие с правилата, които сама е приела, изтъкна той. Вучич, който разговаря в централата на СПП с лидера на гръцката Нова демокрация, отново каза, че очаква от ЕС гарантиране на изпълнението на споразумението ЦЕФТА, имайки предвид обявяването от правителството на Косово на 10-процентно повишение на митата върху всички сръбски стоки, внасяни в Косово.", "date": "2018.11.13", "title": "Вучич: Диалогът в Брюксел ще продължи, когато Прищина спре да нарушава договора ЦЕФТА"}
{"url": "https://www.24chasa.bg/novini/article/7150711", "text": "Дванадесет мигранти успяха да се доберат вчера вечерта с открадната рибарска лодка от Северна Франция до бреговете на Великобритания, където бяха арестувани, предаде Франс прес. Френската брегова охрана известила британските си колеги за случая, след като забелязала странния маршрут на лодката през Ламанша. Властите се свързали със собственика на лодката, от когото научили, че дългата около 12 метра лодка е била открадната, предаде БТА. Британската гранична полиция арестува мигрантите веднага, щом пристигнаха на британския бряг снощи около полунощ по Гринуич.", "date": "2018.11.13", "title": "12 мигранти откраднаха лодка във Франция и стигнаха до бреговете на Великобритания"}
{"url": "https://www.24chasa.bg/novini/article/7150511", "text": "58-годишен стрелочник-маневрист загина в района на старата гара Варна, след като падна и си удари главата фатално. Инцидентът стана в 11.30 часа. Мъжът разкачил локомотив от два вагона, които излизали от ремонтното депо. В този момент локомотивът бил ударен, навярно от друга машина, при което 58-годишният работник загубил равновесие, паднал и загинал на място. Разследващите категорично отрекоха информацията да е бил прегазен от влак. На мястото на инцидента е извършен оглед от следовател от Окръжния следствен отдел при Окръжната прокуратура във Варна. Образувано е досъдебно производство, което трябва да изясни причините и обстоятелствата за смъртната злополука.", "date": "2018.11.13", "title": "58-годишен стрелочник загина на релсите край старата гара във Варна (Обновена)"}
{"url": "https://www.24chasa.bg/novini/article/7150749", "text": "Турция настоя днес Израел да прекрати незабавно ударите си срещу ивицата Газа и призова международната общност да премине към действия в момент, когато ескалацията на напрежението породи опасения от нова война, предаде агенция Франс прес. \"Израел трябва незабавно да прекрати атаките си срещу населението в Газа\", заяви говорителят на турския президент Ибрахим Калън, цитиран от Анадолската агенция. \"Международната общност, която остава мълчалива пред атаките на Израел, трябва да поеме отговорността си и да премине към действия\", добави Калън, предаде БТА. Най-малко шестима палестинци бяха убити при израелски удари, извършени в отговор на изстрелването на стотици ракети от страна на Газа, при което в Израел загина един човек и десетки бяха ранени. Израелската армия обяви, че през последните няколко часа израелски изтребители, бойни хеликоптери, дронове и танкове са поразили над 70 цели на движенията Хамас и \"Ислямски джихад\" в ивицата Газа в отговор на масирания обстрел от палестинския анклав, при който срещу израелски градове са били изстреляни най-малко 300 ракети и снаряди. Анкара, която неизменно подкрепя палестинската кауза, редовно критикува израелската политика, въпреки размразяването на отношенията между Турция и Израел през 2016 г. след години на дипломатическа криза.", "date": "2018.11.13", "title": "Турция: Израел да прекрати незабавно \nударите си срещу ивицата Газа"}
{"url": "https://www.24chasa.bg/novini/article/7150750", "text": "Президентът на Черна гора Мило Джуканович изрази съжаление от \"липсата на ентусиазъм\" от страна на ЕС за Балканите, от което може да се възползват Русия и Турция, предаде агенция Франс прес. \"Фундаменталният проблем е липсата на ентусиазъм от страна на ЕС по отношение на нас и Русия и Турция, които се смятат за значими международни фактори, намират в това своя интерес\", заяви Джуканович в интервю за френския всекидневник \"Фигаро\", предаде БТА. \"Само една по-активна Европа може да попречи на това Балканите да попаднат под тяхно влияние\", добави той, признавайки, че в Европа не са готови да интегрират Западните Балкани. \"Алтернативата обаче е да чакаме избухването на нова голяма криза\", предупреди президентът. Черна гора, която преговаря за присъединяване към ЕС, има за цел, както и Сърбия, да стане член на съюза през 2025 г. \"Исторически и в културно отношение ние винаги сме били близки до Русия. От няколко години насам обаче отношенията ни сериозно се влошиха. Мога дори да кажа, че никога не са били толкова лоши\", призна Джуканович. Той припомни, че Черна гора подкрепи политиката на европейски санкции срещу Русия след анексията на Крим. Джуканович каза, че напредъкът в целия регион е под въпрос. Освен интересите на великите сили, които отново се пресичат на Балканите, той обясни това с три проблема, които спъват региона: \"Македония, парализирана от 2008 г., конфликтът между Сърбия и Косово, изходът от който не знае никой, и Босна и Херцеговина, която не функционира\". Опасявам се, че всички тези развития са в полза на привържениците на Велика Сърбия, предупреди Джуканович. ", "date": "2018.11.13", "title": "Президентът на Черна гора съжали за  \"липсата на ентусиазъм\" от ЕС за Балканите"}
{"url": "https://www.24chasa.bg/novini/article/7150768", "text": "Неизвестни лица оскверниха гроба на френския маршал Анри Филип Петен на остров Ил д'Йо, предадоха Франс прес и ТАСС. Надгробният камък е бил надраскан с боя. Това е било установено на 11 ноември - деня, когато беше отбелязана стогодишнината от края на Първата световна война. Според прокуратурата оскверняването на гроба е било извършено или на 10 ноември, или сутринта на 11 ноември. По случая е започнало разследване. Гробът на маршал Петен редовно става обект на вандализъм, поне един-два пъти годишно, заявиха местните власти. Петен е доста спорна политическа фигура. През Втората световна война той оглавява колаборационисткото правителство във Франция, известно като режимът на Виши. През юли 1945 г. Петен е осъден на смърт за заговор с врага и държавна измяна. Присъдата обаче е заменена с доживотен затвор. Изпратен е в изгнание на Ил д'Йо през ноември 1945 г., за да излежи там доживотната си присъда. Умира през юли 1951 г. на 95 години и е погребан на острова.", "date": "2018.11.13", "title": "За пореден път оскверниха гроба на маршал Петен\nвъв Франция"}
{"url": "https://www.24chasa.bg/novini/article/7150760", "text": "Властите разчистват голям мигрантски лагер в Рим, а италианският вътрешен министър Матео Салвини каза, че неразрешените обекти \"повече няма да бъдат толерирани\", предаде ДПА. Според хуманитарната организация \"Баобаб икспириънс\", която управлява лагера, в него живеят около 200 души, включително бездомници и роми, предаде БТА. Палатковият лагер, намиращ се зад гара \"Тибуртина\", много пъти е бил разчистван. Салвини каза през октомври, че в лагера е извършено изнасилване. \"Социалните въпроси в Рим се решават така: с полиция и багери\", заяви \"Баобаб икспириънс\" в Туитър. Организацията определи премахването на лагера като \"безкраен позор за този град\". Много мигранти са принудени да спят на открито в италианската столица поради липса на места, където да бъдат настанени.", "date": "2018.11.13", "title": "Разчистват голям мигрантски лагер в Рим"}
{"url": "https://www.24chasa.bg/novini/article/7150776", "text": "Бившият премиер на Република Македония Никола Груевски написа днес следобед във Фейсбук, че е в Унгария, където поискал политическо убежище от унгарските власти, предаде агенция МИА, цитирана от БТА. \"През последните няколко дни получих безброй заплахи за живота си. Сега съм в Будапеща и поисках политическо убежище от унгарските власти. Винаги ще остана верен на каузата на Македония. Никога няма да отстъпя\", пише Груевски в статуса си във Фейсбук. Засега няма потвърждение от компетентите македонски власти наистина ли Груевски е написал статута. От вчера бившият премиер е обявен за национално издирване за изтърпяване на двугодишната си присъда затвор по делото \"Танк\" за покупката на луксозния мерцедес.", "date": "2018.11.13", "title": "Груевски в Унгария, поискал политическо убежище"}
{"url": "https://www.24chasa.bg/novini/article/7150786", "text": "Лидерът на Европейската народна партия /ЕНП/ и кандидат за председател на Европейската комисия Манфред Вебер направи критично изказване по адрес на румънското правителство преди гласуването на резолюция на Европейския парламент за правовата държава в Румъния, съобщава информационният сайт Зиаре. \"Румънското правителство трябва да промени спешно посоката на страната, ценностите на ЕС не подлежат на преговаряне. Не може да съществува дискусия за спазването на фундаменталните принципи. Ясно е, че Румъния върви назад в борбата срещу корупцията. Има натиск върху правосъдието\", заяви Вебер на пресконференция преди гласуването, на която обяви, че ЕНП ще подкрепи резолюцията, предава БТА. Той определи като неприемлива намесата на органите на реда по време на протеста на 10 август в Букурещ. \"Видях хора, бити от полицията, което е недопустимо\", посочи Вебер. \"Трудно е да си представим, че една страна с толкова въпросителни по отношение на правовата държава ще поеме председателството на ЕС\", изтъкна още лидерът на ЕНП, визирайки поемането на ротационното председателство на Съвета на ЕС от Румъния на 1 януари 2019 г. Европейският парламент прие днес резолюция с 473 гласа \"за\", 151 \"против\" и 40 въздържали се, в която призова Румъния да приложи препоръките на Европейската комисия и на Съвета на Европа за запазването на върховенството на закона. В документа се изтъкват опасения за независимостта на румънската съдебна система след промените в законодателството, които допускат отслабване на борбата с корупцията, организираната престъпност и престъпленията с насилие. ЕП също така осъди насилствената и несъразмерна намеса на полицията при протестите в Букурещ през август. Евродепутатите призоваха за повишен парламентарен надзор над разузнавателните служби. В документа е изразена дълбока загриженост за политическите ограничения върху свободата на медиите и предложеното законодателство, които биха въвели наказания за оклеветяването на Румъния в чужбина.", "date": "2018.11.13", "title": "Манфред Вебер: Румънското правителство трябва незабавно да смени посоката на страната"}
{"url": "https://www.24chasa.bg/novini/article/7150797", "text": "Председателят на Конфедерацията на работодателите и индустриалците в България (КРИБ) Кирил Домусчиев и ректорът на Техническия университет-София чл. кор. проф.дтн инж. Георги Михов подписаха Рамково споразумение за стратегическо сътрудничество днес. Целта на споразумението е да се засили връзката между образованието и бизнеса чрез повече съвместни проекти, които да намират реални решения на предизвикателствата както от страна на работодатели, така и от страна на висшето образование. „Съпричастен съм с мисията на Техническия университет- София, защото това е мястото, където се създават най-търсените инженерни специалности, от които пазарът на труда в България има голяма нужда“, подчерта Кирил Домусчиев. „Факт е, че има сериозен недостиг на такива кадри и се надявам, че заедно ще продължаваме да убеждаваме обществеността и младите хора да се насочват към такива специалности. В индустрията възнагражденията на инженерните кадри растат и там добрите специалисти могат да се реализират и да получат едно европейско възнаграждение. Имаме много работа, която можем да свършим съвместно като университет и работодателска организация, защото вие подготвяте кадрите, а ние ги назначаваме и развиваме, и трябва да работим заедно в тази посока. Този ръст на БВП, на индустрията, на износа, който постигаме през последните години, може да бъде още по-сериозен, ако има добре подготвени кадри. Надявам се, че съвместно с високо уважавания Технически университет можем да дадем един допълнителен тласък на българската икономика“. Председателят на най-голямата работодателска организация на бизнеса в България - КРИБ е възпитаник на Техническия университет-София. „Аз съм много съпричастен с ролята на Техническия университет - София и поради това, че съм завършил този университет и съм много доволен от образованието и от знанията, които съм получил и от всичко, което университетът ми е дал, за да мога да се реализирам. Благодаря и за поканата да бъда член на вашето Настоятелство заедно с други уважавани колеги от бизнеса“, каза Кирил Домусчиев. По време на подписването ректорът на ТУ- София връчи на Кирил Домусчиев Юбилейния медал на Техническия университет. „Университетите, освен непрекъснато да се усъвършенстват в обучението на бъдещите кадри на пазара на труда, трябва и да алармират за тревожни тенденции в българското висше образование. По отношение на инженерното образование такива определено има“, заяви чл.-кор. проф. д.т.н. Георги Михов, ректор на ТУ-София. „Липсата на кадри в енергийния сектор, който е ключов за икономиката и националната сигурност на страната, е една такава тревожна тенденция. Друга тревожна тенденция – това са все по-големите трудности, с които се сблъскваме при осъвременяването на материалната база в университета. В това отношение подготовката на студенти от една инженерна специалност е много по-специфична в сравнение с подготовката на студенти от хуманитарните или икономически специалности, например. Ето защо е изключително важно прякото участие на бизнеса в процеса на обучение на студентите. Това партньорство ще ни помогне съвместно да правим по-задълбочен анализ на процесите на пазара на труда, да осъвременяваме материалната база в университета и да адаптираме обучителните си програми в реално време според изискванията на компаниите за по-голяма ефективност на бъдещите им кадри. Това партньорство ще ни помогне и съвместно да въведем механизми, с които да бъдат привличани младите хора към определени професии“, допълни Ректорът на най-големия учебно-научен комплекс в България в областта на техническите и приложни науки. Сътрудничеството между партньорите ще се развива чрез съвместни инициативи, свързани със свободни работни позиции и стажове за студенти на ТУ-София в компаниите-членове на КРИБ. Предвижда се и по-голяма активност на бизнеса в учебния процес на университета чрез участие на представители на КРИБ и нейни компании-членове в презентации пред студенти, лекции, семинари или други събития, организирани от ТУ-София. От съществено значение са и предвидените съвместни анализи за текущата ситуация на пазара на труда, нуждите на бизнеса от кадри, особено в сектори, където остро се усеща тяхната липса, като машиностроене и енергетика.", "date": "2018.11.13", "title": "КРИБ и Техническият университет-София се разбраха за съвместни проекти"}
{"url": "https://www.24chasa.bg/novini/article/7150772", "text": "Навремето в Ейн Гев, на брега на Галилейското езеро, израелците слагаха кърпи върху зелената трева, преди да седнат на земята. Ако днес обаче искат да останат на брега, трябва да забучат плажни чадъри в пясъка, появил се заради пресъхването на водоема, предаде Франс прес. \"Всеки път, когато идвам тук, сърцето ми се свива - довери 47-годишната Яел Личи, която често посещава района заедно със семейството си от 15 години. - Това езеро е символ на Израел. Когато има суша, първо се споменава за последствията за езерото.\" Всъщност в. \"Аарец\" ежедневно информира за нивото на водата в Галилейското езеро. Групи туристи от целия свят посещават района с езерото, разположено на 200 метра под морското равнище. За Израел този воден резервоар с площ 160 кв. км е от жизненоважно значение. Дълго време той бе основен водоизточник за страната и пресъхването му, което изглежда неизбежно, е обезпокоително. Това лято две островчета се появиха в езерото, предава БТА. \"От 2013 г. сме под долната червена линия, под която солеността се увеличава, рибите трудно оцеляват и растителността е засегната\", поясни хидрологът Амир Гивати. Нивото на водата е само 22 см над онова, което бе регистрирано по време на сушата през 2001 г. Но по онова време ежегодно се изпомпваха 400 милиона кубика вода, за да се напоява останалата част от страната. \"Тази година изпомпахме едва 20 милиона кубика вода\", отбеляза Гивати.", "date": "2018.11.13", "title": "Галилейското езеро пресъхва (Снимки)"}
{"url": "https://www.24chasa.bg/novini/article/7150794", "text": "Пиян шофьор блъсна велосипедист в Генерал Тошево, съобщават от Областната дирекция на МВР-Добрич. На 12 ноември, около 7,45 ч. е получено съобщение за възникнало пътнотранспортно произшествие. На място е установено, че лек автомобил „Опел”, управляван от 71-годишен мъж от град Генерал Тошево, е отнел предимството на велосипедист. При инцидента, 60-годишният велосипедист е транспортиран до болницата в Добрич, прегледан и освободен за домашно лечение с диагноза натъртвания и охлузни рани. Извършената проверка на водача на опела за употреба на алкохол отчита наличието на 1,04 промила алкохол. Пътното произшествие е обслужено по административен ред.", "date": "2018.11.13", "title": "71-годишен почерпен шофьор блъсна 60-годишен велосипедист в Генерал Тошево"}
{"url": "https://www.24chasa.bg/novini/article/7150819", "text": "Това каза изпълнителният директор на ДФ \"Земеделие\" Живко Живков на събитието Агробизнесмен на България, организирано от вестник \"Български фермер\" за 28-ми път с подкрепата на ДСК Агро и в партньорство с Филип Морис България ЕООД. Тези средства ще бъдат за обвързана подкрепа на животновъдите, които отглеждат различни категории животни. Над 600 млн. лева от тази сума ще отидат на плащанията на фермерите за единица площ. Други над 100 млн. лева от общата сума ще бъдат преведени на земеделски производители по ПРСР - по различни схеми и мерки. За 2018 г. Живко Живков с гордост отчете, че фонд \"Земеделие\" е показал, че може да работи бързо и качествено без да се шуми много около него. \"Интересно е за отбелязване, че успяхме да работим на скоростта, която министър Румен Порожанов ни постави като водеща\", каза още той. Живков още отчете една добра новина за сектора, а тя е, че българските земеделци и българската администрация се научиха да работят в един добър екип.", "date": "2018.11.13", "title": "1 млд. лв. до края на 2018 г. ще влязат в сметките на земеделските стопани"}
{"url": "https://www.24chasa.bg/novini/article/7150344", "text": "Иран подкрепя концепцията за изграждане на газоразпределителен център \"Балкан\" в България съобщава Министерството на енергетиката. Концепцията за изграждане на газоразпределителен център в България е била една от централните теми, които са обсъдили на среща министърът на енергетиката Теменужка Петкова и посланикът на Ислямска република Иран в нашата страна Сейед Мохамад Джавад Расули, пишат от министерството. Министър Петкова е представила пред своя гост концепцията, разработена съвместно с Европейската комисия и е подчертала, че проектът е получил подкрепата на комисията като важен за енергийната сигурност и либерализацията на търговията в целия регион на Югоизточна Европа. До момента е направено предпроектно проучване за газоразпределителния център, в което се разглеждат няколко източника за доставки на природен газ - от Русия, от Каспийския регион през междусистемната връзка с Гърция, от Румъния, както и евентуален местен добив от дълбоко Черно море, където в момента се осъществяват проучвания. Доставки на природен газ от Иран, който е един от водещите световни производители, биха били още един възможен източник за захранване на хъба, пише в съобщението. Петкова е запознала Сейед Мохамад Джавад Расули и с перспективата България да участва в изграждането на терминала за втечнен природен газ край Александруполис. Ние разглеждаме това като допълнителна възможност за диверсификация на източниците и маршрутите и гарантиране сигурността на доставките, е подчертала тя. По нейните думи, много добре развитата национална и транзитна инфраструктура в страната осигурява отлични възможности за изграждане на газоразпределителния център. Радваме се, че можем да помогнем за реализацията на този проект и да задълбочим сътрудничеството си в енергийната област, е казал още посланикът на Иран.", "date": "2018.11.13", "title": "Иран подкрепя изграждането на газоразпределителен център \"Балкан\" в България"}
{"url": "https://www.24chasa.bg/novini/article/7150343", "text": "Окръжната прокуратура в Плевен внесе в съда обвинителен акт срещу двама мъже за цигари без бандерол и подкуп на полицай, съобщиха от ведомството. Подсъдимият И.И. на 20 юни т.г. предложил подкуп от 2000 лева на младши инспектор от сектор \"Охранителна полиция\" при Второ РУ-Плевен. Срещу И.И. има второ обвинение - че на същата дата в лек автомобил е държал акцизни стоки без бандерол - 1000 кутии с пазарна стойност 7500 лева, като невнесеният акциз в бюджета е 4055 лева. Обвинение е повдигнато и на Б.С., тъй като в същия ден е държал 1500 кутии с цигари без бандерол с пазарна стойност 11 250 лева, като стойността на невнесения акциз е над 6000 лева. Двамата подсъдими се познавали. Срещнали се на паркинг, с цел Б.С. да вземе от И.И. цигари без бандерол. И.И. имал в колата си пет кашона с по 50 стека и прехвърлил три от тях в автомобила на Б.С. Двамата били забелязани от полицейски служители. Тогава И.И. се опитал да избяга, но бил настигнат и задържан. След това предложил на полицая подкуп от 2000 лв., за да го пусне. Предстои насрочване на делото от съда.", "date": "2018.11.13", "title": "Дават на съд в Плевен двама мъже за подкуп на полицай и цигари без бандерол"}
{"url": "https://www.24chasa.bg/novini/article/7150361", "text": "Нови 10 хиляди пазачи в кварталите и градските пазари са били назначени с указ на президента Реджеп Тайип Ердоган в системата на турското министерство на вътрешните работи. Указът е публикуван в турския държавен вестник и вече е в сила. Пазачите в пазарите, кварталите и махалите или т.нар. улични пазачи в последно време често се срещат сред тълпите на многолюдните пазари и по улиците на Истанбул и големите градове на страната. Те имат за задача да следят за опити за кражба или други престъпни дейности, да помагат за охраната на магазините, на жилищата и безопасността на възрастни и самотни хора. Нощно време патрулират по двойки и по график из улиците и сигнализират в полицията за съмнителни случаи, предаде БТА. Пазачите са облечени в специални униформи, които приличат на полицейските. Административно спадат към Генералната дирекция по сигурността и нейните поделения в страната, откъдето се контролира дейността им и се извършват назначенията. Професията стана много популярна и търсена както в големите метрополии, така и в по-малките населени места, особено на фона на силната миграция, която създава проблеми за сигурността на населението в кварталите и особено в крайградските махали. Със същия президентски указ са били извършени нови назначения в общо 36 направления в системата на вътрешните работи по места, информираха още медиите. Новите назначения попълват овакантени позиции на служители, отстранени в рамките на разследването на мрежата на Фетуллах Гюлен, обвинявана за опита за преврат в Турция през 2016 г.", "date": "2018.11.13", "title": "Над 10 000 пазачи следят за реда на градските пазари по улиците на Истанбул"}
{"url": "https://www.24chasa.bg/novini/article/7150441", "text": "Трима тийнейджъри са задържани от служители на РУ- Велинград, съобщиха от пресцентъра на МВР. През нощта срещу понеделник в Ракитово били регистрирани няколко кражби от хранителни магазини и едно противозаконно отнемане на лек автомобил. Откраднати са цигари от два обекта на обща стойност 160 лева. Сутринта пък 27-годишна жена установила липсата на лекия си автомобил \"Рено,\" паркиран на улица в родопското градче. Не след дълго колата е открита изоставена. Служители от местния полицейски участък и управлението във Велинград започнали работа по случая. В резултат на предприетите действия полицаите заловили трима тийнейджъри на възраст между 13 и 17-години, самоволно напуснали местното възпитателно училище-интернат, където са настанени. С децата работят инспектор \"Детска педагогическа стая\" и криминалисти.", "date": "2018.11.13", "title": "Задържаха трима тийнейджъри, ограбили няколко магазина, задигнали и кола във Велинград"}
{"url": "https://www.24chasa.bg/novini/article/7150379", "text": "Президентът Румен Радев наложи вето върху промените в Закона за корпоративното подоходно облагане, с които се повишават данъците за цапащите коли. Промените бяха приети на второ четене на 7 ноември. Те предвиждат новата формула за превозните средства до 3,5 тона да включва освен имуществен компонент и екокомпонент. Така колите, които замърсяват околната среда, ще плащат по-висок налог от останалите. Точният коефициент на еко добавката ще се определя от всеки общински съвет. \"Във връзка с въведения в данъка върху превозните средства екологичен компонент се отменят съществуващи досега данъчни облекчения. С отпадането на тези облекчения цялостната уредба на данъка върху превозните средства, която включва не само данъчната основа и данъчните ставки, а и предвидените облекчения, става небалансирана. Както в мотивите, така и в оценката на въздействието, е премълчан реалният процент на увеличение на данъка с оглед отпадането на тези облекчения. Така се прикрива фактът, че се засягат над 50 % от превозните средства на възраст над 15 г., които по официални данни са над 70 % от всички регистрирани 4 130 195 превозни средства. Реалното увеличение на данъка включва както утежнението, предвидено с въведения екологичен компонент, така и утежнението, предизвикано от премахването на досегашните данъчни облекчения. Така на практика увеличението на данъка е значително по-голямо, отколкото се представя на обществеността.\". Това се посочва в мотивите на държавния глава за връщане на текстовете. Промените трябва да бъдат върнати за повторно разглеждане в Народното събрание.  ЗА ВРЪЩАНЕ ЗА НОВО ОБСЪЖДАНЕ В НАРОДНОТО СЪБРАНИЕ НА РАЗПОРЕДБИ ОТ ЗАКОНА ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА КОРПОРАТИВНОТО ПОДОХОДНО ОБЛАГАНЕ, ПРИЕТ ОТ 44-ТО НАРОДНО СЪБРАНИЕ НА 7 НОЕМВРИ 2018 Г. Уважаеми народни представители, Връщам за ново обсъждане в Народното събрание разпоредби от Закона за изменение и допълнение на Закона за корпоративното подоходно облагане (ЗИД ЗКПО), тъй като с тях се препятства осъществяването на конституционно признати граждански права и вменени задължения. Без тяхното осъществяване обменът на жизнено важни блага както за обществото, така и за отделната личност, би бил невъзможен. Тези взаимоотношения засягат принципи на конституционния ред, установени в полза на отделния човек, но и в интерес на обществото. Тяхното нарушаване предизвиква основателна тревога. 1. Както и друг път съм подчертавал, опазването на околната среда е особено важна функция на държавата. Ето защо подкрепям включването на екологичен компонент при формирането на данъка върху превозните средства. Същевременно считам, че с приетата цялостна уредба на този данък няма да се постигнат целените резултати - стимулиране извеждането на по-стари автомобили от употреба и замяната им с по-нови и по-екологични автомобили, както и намаляване замърсяването на въздуха от превозните средства. Уредбата на данъка върху превозните средства не провежда последователно принципа „замърсителят плаща“, тъй като не отчита нито честотата на използването на превозните средства, нито наличието на устройства за намаляване на вредните емисии, нито вида на използваното гориво. Принципът „замърсителят плаща“ няма как да се въведе с екологичен компонент в имуществен данък. Замърсяването не се дължи на притежаването на пътното превозно средство, а на неговото използване. Постигането на екологичния ефект ще бъде затруднено и поради липсата на гаранции в закона, че събраните средства от този данък ще се разходват за екологични цели. Във връзка с въведения в данъка върху превозните средства екологичен компонент се отменят съществуващи досега данъчни облекчения. С отпадането на тези облекчения цялостната уредба на данъка върху превозните средства, която включва не само данъчната основа и данъчните ставки, а и предвидените облекчения, става небалансирана. Както в мотивите, така и в оценката на въздействието, е премълчан реалният процент на увеличение на данъка с оглед отпадането на тези облекчения. Така се прикрива фактът, че се засягат над 50 % от превозните средства на възраст над 15 г., които по официални данни са над 70 % от всички регистрирани 4 130 195 превозни средства. Реалното увеличение на данъка включва както утежнението, предвидено с въведения екологичен компонент, така и утежнението, предизвикано от премахването на досегашните данъчни облекчения. Така на практика увеличението на данъка е значително по-голямо, отколкото се представя на обществеността. Принципът на социалната справедливост на данъците има основа в чл. 60, ал. 1 от Конституцията. Що се отнася до данъчни облекчения и утежнения, те са допустими и тяхното определяне съгласно чл. 60, ал. 2 от основния закон е оставено на законодателя. Законодателят обаче е ограничен от правилото на ал. 1, като е длъжен да ги съобразява с доходите и имуществото на платците. Състоянието на превозните средства в една държава е проекция на стандарта на живот и показател за съществуващите социални разслоения в нея. Едва ли има собственик, който не иска да ползва по-ново и по-екологично превозно средство, а всъщност мнозинството от гражданите не може да си го позволи заради получаваните доходи. Ето защо проблемът е в намирането на подходящия баланс, който да отчита съществуващите реалности и да не накърнява принципа на данъчната справедливост. Независимо от въведения екологичен компонент, данъкът върху превозните средства по правната си същност е имуществен пряк данък. Затова той следва да е обвързан с имуществото на гражданите, както повелява чл. 60, ал. 1 от Конституцията. На практика с приетия закон за превозно средство с по-малка стойност ще се дължи по-висок данък, което е ефект предимно от отпадането на съществуващите досега данъчни облекчения. Именно данъчните облекчения са конституционно предвидена възможност за диференциране на данъчната тежест, която може да смекчи утежнението от въвеждането на екологичния компонент. Особено важна е данъчната справедливост (поносимост), която изисква съразмерност с имуществото и доходите на задължените лица. С приетата уредба допустимата граница за автономна преценка на законодателя е премината, тъй като данъчното бреме не е съобразено с равнището на доходите. Въз основа на гореизложеното считам, че приетата цялостна уредба на данъка върху превозните средства няма да постигне целения екологичен ефект, а ще породи неблагоприятни социални последици. Тези последици ще засегнат гражданите с ниски и средни доходи, както и малкия и средния бизнес. Облагането с данък и неговото плащане несъмнено е предназначено да се посрещат финансовите нужди на държавата, но не само това. Конституцията вменява на съвременната българска държава да е социална държава и заедно с гражданите да участва в постигането на по-добър живот, да се реализира съпричастност на държавата към успеха на индивидуалния труд, индивидуалното използване на собствеността и индивидуалната покупателна способност. Убеден съм, че може да бъде намерено друго законодателно решение за по-плавно нарастване на данъка върху превозните средства, което да е съобразено в по-голяма степен с конституционните критерии за установяване на данъците. 2. С § 39, т. 23, б. „а“ и б. „б“ от ЗИД ЗКПО срокът, в който общините следва да се подготвят за прилагането на приетата през 2017 г. реформа на таксата за битови отпадъци, се удължава от 2 на 4 години – от януари 2020 г. на януари 2022 г. Не за първи път Народното събрание удължава в различни закони срокове, свързани с ангажименти на държавата. Намирам за несправедливо сроковете за гражданите и бизнеса винаги да са задължителни, независимо от тяхната готовност, а сроковете за държавата немотивирано да могат да се отлагат. При приемането на § 39, т. 23, б. „а“ и б. „б“ от ЗИД ЗКПО за пореден път е нарушен чл. 83, ал. 1, изр. 1 от Правилника за организацията и дейността на Народното събрание (ПОДНС), който изисква аргументираност на предложенията. Видно от интернет страницата на Народното събрание, към предложението за удължаването на срока, направено от народни представители между първо и второ гласуване, не са приложени никакви мотиви. В конкретния случай става въпрос за продължаване до 2022 г. начисляването на таксата за битови отпадъци на база данъчната оценка на имота. Така ще се удължи прилагането на една конституционно нетърпима уредба. В редица свои решения Конституционният съд е разглеждал същността на таксите и разграничаването им от данъците (напр. Решение № 3 от 1996 г., Решение № 9 от 1996 г., Решение № 6 от 1998 г., Решение № 9 от 2000 г., Решение № 10 от 2003 г., Решение № 4 от 2013 г.). Неговата константна практика е, че такса се заплаща срещу извършена услуга и размерът се определя с оглед на разходите по извършване на услугата. В този смисъл, определянето на таксата за битови отпадъци въз основа на данъчната оценка на имота, а не въз основа на количеството отпадъци, придава на тази такса характер на данък. Събираната понастоящем такса за битови отпадъци въз основа на данъчната оценка на имота е в явно противоречие и с чл. 7, ал. 1 от самия Закон за местните данъци и такси (ЗМДТ), съгласно който местните такси се определят въз основа на необходимите материално-технически и административни разходи по предоставяне на услугата. 3. С приетия закон се въвеждат по-високи данъчни ставки за жилищни имоти в населени места или селищни образувания от Списъка на курортите в Република България (§ 39, т. 6 от ЗИД ЗКПО относно чл. 22 от ЗМДТ). Тези по-високи ставки ще се прилагат, когато имотите не са основно жилище на данъчно задълженото лице, не са отдадени под наем и не са регистрирани като места за настаняване по смисъла на Закона за туризма. Това завишаване на данъчните ставки при формирането на данъка върху недвижимите имоти е по предложение на народни представители, направено между първо и второ гласуване. Основните аргументи на вносителите са, че така се ликвидира съществуваща сега неравнопоставеност, тъй като собствениците, които отдават под наем имоти в курорти, освен данък върху недвижимите имоти, плащат и туристически данък/патентен данък или респ. подоходен данък по Закона за облагане доходите на физическите лица за декларираните приходи от наеми. Тези аргументи не могат да бъдат споделени. Става въпрос за различни по вид данъци – имуществени и подоходни, при които общата данъчна тежест зависи не само от стойността на имотите, но и от начина, по който те се използват. Конституцията определя две категории данъци - съобразно това дали са на базата на имуществото на данъчнозадължените субекти или на основание на техните доходи (чл. 60, ал. 1). Данъкът върху недвижимите имоти е типичен имуществен данък, докато туристическият данък, патентният данък и данъкът върху приходите от наеми са подоходни данъци. Както посочва Конституционният съд в Решение № 9 от 1996 г., юридическият състав на данъка върху недвижимите имоти обхваща правото на собственост върху тях и породеното от него данъчно задължение има един и същ обем както когато сградата се ползва за жилищни нужди, така и когато тя не се ползва за такива нужди. Поради това размерът на данъка върху недвижимите имоти се обуславя от стойността на обекта, която не се влияе от това за какви нужди той се използва (Решение № 9 от 1996 г., Решение № 11 от 2013 г.). В своята практика Конституционният съд последователно застъпва разбирането, че „Отделното посочване в чл. 60, ал. 1 от Конституцията на \"доходи и имущество\" трябва да се схваща като изискване за разграниченост между подоходните и имуществените данъци, за недопускане на елементи, присъщи на едната категория данъци в другата категория данъци (Решение № 9 от 1996 г., Решение № 8 от 2002 г. и Решение № 5 от 2012 г.). Затова като поставя размера на данъчната ставка, а оттам и на данъка, в зависимост от използването на недвижимия имот, § 39, т. 6 от ЗИД ЗКПО не кореспондира с чл. 60, ал. 1 от Конституцията. 4. Не мога да се съглася с подхода на Народното събрание при промените в Закона за митниците, направени с § 50 и § 64. Тези параграфи са внесени от народни представители между първо и второ гласуване и на практика са приети само на едно гласуване в нарушение на чл. 88, ал. 1, изр. 1 от Конституцията. По своята правна характеристика Законът за митниците е устройствен закон и няма връзка с промените в Закона за корпоративното подоходно облагане. Поради това липсва основание извършването на промени, които засягат цялостната структура на Агенция „Митници“, да се правят с преходните и заключителни разпоредби на друг закон. В нарушение на чл. 84, ал. 2, изр. 2 от ПОДНС тези разпоредби бяха гласувани в пленарна зала, въпреки че са извън обхвата на приетия на първо гласуване законопроект. Така за пореден път важни промени, които засягат една от най-многочислените администрации в изпълнителната власт, се правят на тъмно, без обществено обсъждане, без оценка на въздействието и в нарушение на правилата за дейността на Народното събрание, които самото то е установило. Съгласно § 64 ЗИД ЗКПО съществуващите митници се закриват със заповед на министъра на финансите. Немислимо е да се закрият всички митници, защото това би означавало, че държавата остава без администрация, която да изпълнява нейните функции във връзка с провеждането на митническата политика. От разпоредбите на § 50, т. 1, б. „в“ и т. 2 е видно, че не става въпрос за закриване на митниците, а за преобразуването им в териториални дирекции на Агенция „Митници“. Затова е недопустимо предвиденото в § 64, изр. 2 прекратяване на правоотношенията на служителите поради закриване на администрацията/предприятието по чл. 106, ал. 1, т. 1 от Закона за държавния служител и по чл. 328, ал. 1, т. 1 от Кодекса на труда. Така се придава друго, неприсъщо правно значение на юридически факти, за да се приложат неотносими към тях правни последици. Третирането на преобразуването на митниците като закриване заобикаля защитните разпоредби на чл. 87а от Закона за държавния служител и на чл. 123 от Кодекса на труда, предвиждащи запазване на правоотношенията на служителите при преобразуване. С § 50, т. 3, б. „а“ от ЗИД КПО в чл. 9 от Закона за митниците се създават нови ал. 4 и 5. Съгласно тях правоотношенията с директорите на териториални дирекции, с главните директори на главни дирекции и с директорите на дирекции в специализираната администрация в Централното митническо управление да могат да се прекратяват без предизвестие по преценка на директора на Агенция „Митници“, съгласувано с министъра на финансите. В мотивите на внеслите предложенията народни представители липсват каквито и да е било аргументи за новата уредба, което не съответства на изискванията на чл. 83, ал. 1, изр. 1 от ПОДНС. Необходимо е да се има предвид, че заемащите тези длъжности са държавни служители съгласно чл. 13, ал. 3 от Закона за администрацията и чл. 5, ал. 1 от Закона за държавния служител. Нещо повече, по силата на чл. 5, ал. 2 от Закона за държавния служител те са висши държавни служители. Предвиденото прекратяване на правоотношенията по преценка на директора на Агенция „Митници“ е флагрантно нарушение на основополагащи принципи на държавната служба. Статутът на държавния служител има конституционни измерения в чл. 116, ал. 1 от основния закон. Неговата значимост е очертана и от Конституционния съд в Решение № 11 от 1998 г., в което се изтъква, че “по смисъла на чл. 116, ал. 1 от Конституцията държавните служители са замислени като траен, независим от политическите промени гръбнак на държавата, а тази функция изисква стабилитет на служебното им положение\". Принципът на стабилитета е носещата конструкция на държавната служба. Той е предпоставка за професионалното, законосъобразно и безпристрастно изпълняване на служебните функции, както и гаранция срещу упражняването на политически влияния и натиск. Този принцип е неразривно свързан с основанията за прекратяване на служебното правоотношение и със защитата срещу произволни уволнения. Затова освобождаването „по преценка“ е несъвместимо със статута на държавния служител. Лишен от стабилитет, държавният служител не може да спази повелята на чл. 116, ал. 1 от Конституцията да бъде изпълнител на волята и интересите на нацията. Прекратяването на служебните правоотношения „по преценка“ означава целесъобразност, която не подлежи на съдебен контрол. Така освободените на това основание ще бъдат лишени и от право на защита пред съд. Приетите разпоредби не държат сметка за това, че правото на защита по чл. 56 от Конституцията е основно, всеобщо и лично право на гражданите, което по силата на чл. 57, ал. 1 от основния закон е и неотменимо право (Решение № 11 от 1998 г. на Конституционния съд). Неговото значение е още по-голямо в конкретния случай, в който чрез правото на защита се брани друго конституционно установено право – правото на труд. Разпоредбите на § 50, т. 3 ЗИД КПО не съответстват и на международни актове, по които България е страна - Всеобщата декларация за правата на човека (чл. 8), Международния пакт за гражданските и политическите права (чл. 14, т. 1) и Конвенцията за защита правата на човека и основните свободи (чл. 6, ал. 1). Уважаеми народни представители, Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 39, т. 6, т. 15, т. 17, т. 23, б. „а“ и „б“, § 40, § 50 и § 64 от Закона за изменение и допълнение на Закона за корпоративното подоходно облагане, приет на 7 ноември 2018 г.", "date": "2018.11.13", "title": "Вижте какви са мотивите на президента да върне данъка за цапащите коли"}
{"url": "https://www.24chasa.bg/novini/article/7150058", "text": "Китай е успял да разшири дяла си в списъка на най-производителните компютри в света, стана ясно от публикуваната в понеделник класация Топ 500, която се обновява на всеки две години, предаде  . Броят на суперкомпютрите, инсталирани в Китай, се е увеличил от 206 през юни до 227 понастоящем, което е 45.4% от всички машини по света. За сравнение, в САЩ броят им е 109, което е безпрецедентен спад, Въпреки това американските системи запазват първото си място по мощност. Първите две места в десетката на суперкомпютрите се окупират от американските „Summit\" and „Sierra\", следвани от китайските „Sunway TaihuLight\" и „Tianhe-2A\". Германия също успя да се добере до челната десетка със своя „SuperMUC-NG\", който зае 8-то място. Той всъщност е построен от китайската компания Леново, която има общо 140 машини в класацията. Топ 500 е считана за най-авторитетната класация за суперкомпютрите по света. Съставя се от експерти от САЩ и Германия.", "date": "2018.11.13", "title": "Китай разшири дяла си в Топ 500 на суперкомпютрите"}
{"url": "https://www.24chasa.bg/novini/article/7150452", "text": "Гранични полицаи от РДГП Драгоман разкриха високотехнологична инсталация за производство на канабис, задържани са двама. Служителите от сектор „Оперативно-издирвателна дейност“ в Регионална дирекция „Гранична полиция“- Драгоман са работили по сигнала за производство на наркотични вещества около месец. В резултат на интензивната работа е локализиран имотът и прилежащата към него двуетажна къща в Драгоман, където най-вероятно се e осъществявала незаконната дейност. Изследвайки външните подобрения на фасадата на къщата и топлообмена на различните помещения чрез използване на термовизионно наблюдение, граничните полицаи достигнали до извода, че приземният и вторият етажи се използват за дейност, изискваща висока постоянна температура. Това съобщиха от МВР. Предприетите мерки за пресичане на евентуалната престъпна дейност били съгласувани с районната прокуратура в Сливница и на 11 ноември служители на РДГП – Драгоман предприели специализирани полицейски действия в момент, в който в къщата са били 28-годишна жена, собственичка на имота, и 45 –годишен мъж от Сливница, криминално проявен. На адреса граничните полицаи открили изградена високотехнологична инсталация за производство на канабис. Иззети са общо 589 зелени тревисти растения в саксии и 3300 грама суха зелена тревиста маса, реагиращи при полеви наркотест на канабис. Намерени са и измервателна електронна везна, две машини за вакуумиране на найлонови пликове, мелница за ситно нарязване и филтриране на суха тревиста маса, голямо количество химически компоненти /четири бидона и 16 туби с различен обем/, свързани с производството на забраненото наркотично вещество и документи, свързани с набавянето на суровините, необходими за отглеждане на канабис. В прилежащия към къщата гараж е установен мощен електрически генератор, служещ за захранване на паралелна електрическа инсталация, която е поддържала изграденото съоръжение за отопление и вентилация на наркооранжерията. Собственичката на имота и мъжът са задържани. Образувано е досъдебно производство по описа на РДГП-Драгоман, работата по неговото документиране продължава под наблюдението на Софийска окръжна прокуратура.", "date": "2018.11.13", "title": "Разкриха високотехнологична инсталация за производство на канабис (Снимки)"}
{"url": "https://www.24chasa.bg/novini/article/7150448", "text": "Кметовете на общините подкрепят вдигането на данъка за цапащите коли и искат среща с президента, за да му обяснят защо се е стигнало до промените в данъка на автомобилите. Това заяви на брифинг председателят на УС на Националното сдружение на общините в Република България (НСОРБ) и кмет на Велико Търново инж. Даниел Панов. Той обяви, че пресконференцията е свързана с ветото на президента върху Закона за корпоративното данъчно облагане, с който се вдига данъкът на старите коли, които замърсяват въздуха повече. „Това, което в последно време забелязваме, е, че действително се манипулира с данъка на автомобилите, като още през 2015 г. общото събрание на НСОРБ гласува Законът за местни данъци и такси да бъде изцяло нов. Бих казал, че с добрата комуникация с правителството в последните години успяхме да променим някои неща в закона, като едно от тях беше за данъка на автомобилите. Като тук мога да вмъкна, че това е една от мерките, които ЕС прилага най-вече за чистотата на въздуха. С тази мярка не се вдига толкова драстично данъкът на автомобилите - това ще стане с от 5 до 10 лв. на година. И в крайна сметка с тези 55 ст. на ден, които се получават, подпомагаме въздуха да бъде по-чист в нашите общини“, обясни той. \"Търсили сме становища от всички български общини и сме стигнали до преработване специално на тази част за данъка на автомобили. И промените са одобрени, като те са най-вече в два аспекта – екологични и остарялата база на превозните средства. Допитвали сме се не само до малките общини, а до всички. Като НСОРБ ние защитаваме интереса на местната власт пред изпълнителната и действително в последните години се случват много добри неща. Създаването също така на електронни услуги за платен данък при преминаването на технически преглед също дадоха добри резултати“, обясни инж. Панов. \"Законът е направен така, че да покрие проблемите на различните общини. Там, където има сериозни проблеми с екологията, ще се гласуват по-високи данъци\", заявиха от сдружението.", "date": "2018.11.13", "title": "Сдружението на общините подкрепя данъка за цапащите коли"}
{"url": "https://www.24chasa.bg/novini/article/7150485", "text": "Бившият директор на Управлението за безопасност и контраразузнаване Сашо Миялков, донеотдавна член на ръководството на ВМРО-ДПМНЕ, заяви днес, че не знае къде в момента се намира неговият братовчед и бивш премиер Никола Груевски, когото македонската полиция издирва от снощи, предаде агенция МИА. \"Не знам\", кратко отговори Миялков на въпрос на журналистите в Наказателния съд в Скопие знае ли къде е Груевски. Миялковски бе днес в съда по делото на Специализираната прокуратура \"Титаник\" за изборни злоупотреби. Груевски също е призован по това дело.", "date": "2018.11.13", "title": "Бившият шеф на контраразузнаването в Македония: Не знам къде е Груевски"}
{"url": "https://www.24chasa.bg/novini/article/7150494", "text": "Косовският премиер Рамуш Харадинай предупреди президента Хашим Тачи, че може да бъде освободен от поста и да отговаря за нарушаване на конституцията и законите, ако в диалога със Сърбия подпише договор, накърняващ територията на Косово, предаде агенция МИА. Харадинай заяви в телевизионно интервю снощи, че неговата партия, Алиансът за бъдещето на Косово, без колебание ще гласува за освобождаване на Тачи, ако президентът се съгласи с промяна на границата или размяна на територии със Сърбия, и изрази убеденост, че и другите парламентарни партии ще сторят същото, предава БТА. Премиерът каза, че промяната на границата е сценарий на сръбския президент Александър Вучич и този сценарий не предвижда размяна на територии, тоест присъединяване на Прешевската долина към Косово, както твърди Тачи. \"Идеята на Вучич е Сърбия да получи северната част на Косово, богата на полезни изкопаеми, а в замяна Косово да не получи никаква територия, а само признаване на независимостта от страна на Белград\", каза Харадинай. Той добави, че сърбите неколкократно са му предлагали и на него, по различни канали, да приеме този сценарий за Косово. Харадинай оцени и като погрешна срещата на Тачи с руския президент Владимир Путин, защото, както каза, Косово принадлежи на друга зона на интерес.", "date": "2018.11.13", "title": "Харадинай към Тачи: Ще бъдеш освободен от поста, ако подпишеш договор за промяна на границите"}
{"url": "https://www.24chasa.bg/novini/article/7150492", "text": "Кметът на София Йорданка Фандъкова провери изпълнението на строително-ремонтните дейности в Северния парк, предаде БТА. В момента се работи в района при входа на парка в кв. \"Свобода\" на ул. \"Народни будители\". Над 95 процента от дейностите на настоящия етап от реконструкцията са изпълнени, посочи Фандъкова и допълни, че са изградени поливна система, две нови детски площадки, спортна площадка, кучешка площадка, осветление и канализация. Кметът Фандъкова посочи, че през 2015 г. е приключен първият етап на Северния парк, който е бил на стойност 2,5 млн. лв. За този етап са отпуснати около 1,5 млн. лв., като средствата са от приватизационния фонд от продажбата на \"Общински банка\". По думите й вече е кандидатствано за продължаване на работата по парка. Като краен резултат проектът трябва да включи цялостната реконструкция на този вход на парка, с което на практика ще са обновени около 140 дка паркови пространства. Районният кмет инж. Димитър Димов посочи, че до края на следващата година се надява да приключи реконструкцията на тази част от Северния парк. Той отбеляза, че се запазва цялата архитектура, която е създадена през 1977 г. Кметът Йорданка Фандъкова отхвърли обвиненията, че се инвестира само в центъра, и допълни, че огромни инвестиции се правят и в крайните райони като \"Надежда\" и \"Витоша\". Тази година направихме първия етап на парк \"Въртопо\" в район \"Младост\", продължава реконструкцията на розариума в Борисовата градина, в Южния парк беше обновен още един вход откъм бул. \"Гоце Делчев\", коментира Фандъкова и допълни, че се работи и по по-малки, но много важни градини като градината на последната спирка на трамвай номер 5 в кв. \"Княжево\". Следващата година продължаваме с политиката на поддръжка и разширяване на зелените системи, каза Фандъкова като посочи следващия етап на Северния парк, началото на новия етап на парк \"Възраждане\". По думите й продължава работата в Борисовата градина, в парк \"Дружба\", цялостната реконструкция на Западен парк.", "date": "2018.11.13", "title": "Фандъкова: 95% от ремонта в Северния парк са изпълнени"}
{"url": "https://www.24chasa.bg/novini/article/7150497", "text": "БСП ще предложи отмяна на решението за облагане с по-висок данък на старите коли между първо и второ четене на бюджета. Това обяви на пресконференция председателят на БСП Корнелия Нинова относно протестите в много градове на страната, предаде БТА. От левицата искат да падне текстът в Закона за корпоративното подоходното облагане и да се върне старото положение. Нинова посочи, че ще внесат отново своите предложения за намаляване на ДДС на хляб и лекарства, за 6400 лева еднократна помощ за второ дете и за преизчисляване на пенсиите. Настояваме Министерският съвет да си оттегли законопроекта за екотакса на дрехи и обувки втора употреба, посочи Нинова. \"Не инициираме протестите, но ги подкрепяме\", заяви лидерът на БСП. Тя посочи, че проблемите, които хората поставят, имат решение.\"Има място и начин. Мястото е Народното събрание, начинът е със закони\", коментира Нинова. Няма да се регистрираме, докато Валери Симеонов не подаде оставка, посочи тя. Кворум на мнозинството на ГЕРБ и \"Обединени патриоти\" няма да правим, но ще бъдем активни на дебати и в отстояване на позициите си, добави Нинова. И ние искаме чист въздух, но хората нямат пари да си сменят колите, посочи тя. Нинова коментира и изказване на председателя на ПГ на ГЕРБ Цветан Цветанов, че кметове на БСП стоят зад протестите в страната. \"Много интересно как кметовете ни от Асеновград, Брегово, Тунджа, Гоце Делчев, Правец, Арчар и Хърлец организираха протестите във Варна, София и Пловдив. Защо са им тогава Фандъкова, Николов, Портних, да си ги оттеглят\", посочи шеговито тя. Нинова призова управляващите да не прехвърлят отговорността там, където я няма, а да се вземат в ръце. Според нея протестите могат да ускорят процесите на падане на правителството и предсрочни избори. По повод изявлението на Цветанов, Корнелия Нинова коментира още, че Пактът за миграция не е гласуван в Брюксел от Европейския парламент, а в Ню Йорк от постоянния представител на България в ООН, който е получил писмени указания от МВнР, че страната ни подкрепя този пакт. \"Едно е Брюксел, друго е Ню Йорк, едно е ЕК, друго е ООН\", коментира тя.", "date": "2018.11.13", "title": "Нинова: БСП ще предложи отмяна на по-високия данък за старите коли"}
{"url": "https://www.24chasa.bg/novini/article/7150447", "text": "43-годишен столичанин с почти 50 криминалистически регистрации е задържан във Второ РУ в София след кратко преследване. Тази сутрин, около 1.10 часа в ж.к. \"Орландовци\" служители от Второ РУ подали сигнал за спиране на лек автомобил \"Ауди А 6\". Водачът не се подчинил, ударил патрулния автомобил и продължил движението си. В резултат на незабавните заградителни действия малко по-късно автомобилът е спрян. Задържан е шофьорът, с богато криминално минало, с почти 50 криминалистически регистрации. Той е отказал да даде кръвна проба за алкохол и упойващи вещества. Задържан е с полицейска мярка до 24 часа във Второ РУ. По случая е образувано досъдебно производство.", "date": "2018.11.13", "title": "Задържаха 43-годишен след гонка, ударил патрулка и избягал"}
{"url": "https://www.24chasa.bg/novini/article/7150518", "text": "Когато тази есен Съединените щати наложиха санкции на китайската армия, Китай отвърна с отмяна на срещата на министъра си на отбраната с Джим Матис в Пекин. Само няколко дни по-късно обаче китайски генерал посети Пентагона с успокоително послание: Пекин цени важността на военните връзки между двете страни. На 10 октомври Хуан Сюепин пристига на посещение, за да се срещне с помощниците на Матис. За визитата бе съобщено по-късно. Матис все пак провежда кратък разговор с китайския генерал в коридорите на Пентагона и му предава послание до китайския министър на отбраната Вей Фънхъ. И на двамата им предстоеше да присъстват на конференция за сигурността в Сингапур по-късно през октомври и Матис каза на Хуан, че очаква с нетърпение да се срещне с Вей там, каза висшият служител на Пентагона, отговарящ за азиатската политика Рандал Шрайвър. Отношенията между двете най-големи икономики в света се влошиха още повече по време на президентството на Доналд Тръмп заради ожесточената търговска война и споровете по отношение на Тайван, Южнокитайско море и други горещи геополитически точки. Разтревожен, че слабите връзки между големите армии може да доведат до недоразумение, което като снежна топка да прерасне в конфликт, Матис се опитва да изгради стабилни отношения с китайските военни лидери. Изглежда, че успява. За петък е планирана третата му среща с Вей за по-малко от пет месеца, което е необичайно често за контакти на високо равнище. Пътуването на Матис до Китай през юни бе първото посещение там на американски министър на отбраната от 2014 г. Според Шрайвър на преговорите между САЩ и Китай във Вашингтон в петък ще бъде засегната темата за мерки за \"намаляване на риска\" от страна на двете държави за избягване на случаен сблъсък. \"Искаме да се уверим, че съревнованието помежду ни ще бъде спортсменско и няма да има катастрофален резултат\", посочва Шрайвър. Риск от недоразумения Новите военни данни и неотдавнашните инциденти, свързани с американска военна активност в Южнокитайско море и Тайванския проток, показват, че министърът на отбраната стъпва по тънък лед. Въпреки че Матис се опитва да изгради отношения, с които да сдържа кризите, Пентагонът действа все по-активно в този район и това дразни китайското правителство. За дванайсетте месеца преди 30 септември например е имало шест така наречените операции за \"свободна навигация\" в Южнокитайско море, като за същия период през миналата година са проведени четири такива операции, заяви американски служител пред Ройтерс. Подобни операции включват изпращане на военни кораби в международни води, ако за тях претендират други държави. Китай има претенции към по-голямата част от Южнокитайско море и милитаризира намиращи се там острови. Тези шест операции се равняват на всичко, извършено от флота, през последните две години от президентството на Барак Обама. Кораби на Пентагона още по-често преминават през Тайванския проток, а тази година през него мина и американски самолетоносач, твърдят американски служители. Китай смята Тайван като своя територия и гледа на американската помощ за самоуправляващия се остров като на намеса в китайските вътрешни работи. Сюзън Торнтън, която до юли бе висшият съветник в Държавния департамент по въпросите на Азия, заяви, че засилената военна активност означава увеличаване на рисковете. \"Честно казано, правим доста по-агресивни неща и реакцията на китайците е по-остра, откогато и да било. Рискът от недоразумения нараства\", посочва Торнтън. Шрайвър призна, че е трудно да се предвиди доколко връзките между армиите на САЩ и Китай биха издържали при истинска криза. \"Предполагам, че докато няма криза и отношенията не бъдат подложени на изпитание, няма да разберем\", подчертава той. \"Мъдър човек\" Китай все по-самоуверено демонстрира военната си мощ. На 30 септември например китайски кораб се приближи на около 45 ярда (41 метра) до боен кораб на американския флот в международни води в Южнокитайско море. Екипажът на китайския кораб сложил буфери от едната страна на кораба, с което дал да се разбере, че очаква възможен сблъсък при извършването на маневрата си. \"Не правиш това, когато си насред океана и нямаш намерение да се удариш в нещо\", каза Матис пред журналисти миналия месец. В същото време китайското министерство на отбраната изрази надежда военните отношения да се превърнат в \"стабилизиращ фактор\" за връзките като цяло, а служители намекнаха, че Пекин има доверие на Матис повече, отколкото на когото и да е другиго в правителството на Тръмп. Един китайски служител заяви, че според Пекин Матис е \"мъдър човек\", който има достатъчно военен опит, за да знае, че е най-добре да се избягват въоръжени конфликти. Китайското министерство на отбраната не отговори на молбата ни за коментар. Съперник, а не враг Според Торнтън въпреки че контактите на Матис с Китай са полезни, те няма да са достатъчни, за да намалеят противоречията в отношенията между правителството на Тръмп и Китай в случай на криза. Още повече, че ако Матис бъде отстранен от министерския пост, приемникът му ще има нужда от време, за да влезе в ритъм - опасна перспектива във време на засилено напрежение, казва тя. В медиите се появиха слухове за отстраняването на Матис от правителството, въпреки че и Матис, и Тръмп отхвърлиха тази възможност. Когато през юни Матис летя до Пекин, той бе порицан от китайските военни за решението на Пентагона да нарече Китай в свой ключов документ \"стратегически съперник\", който милитаризира Южнокитайско море. По време на срещата при закрити врати Матис е защитил тази формулировка и е казал, че в Пентагона внимателно са избрали тази формулировка, защото са знаели, че тя ще бъде анализирана в Пекин, казват американски служители, присъствали на разговора. \"Съперник не значи противник и враг\", отбелязва Шрайвър, обяснявайки позицията на Матис. Двете страни са се срещали и в други случаи с цел изграждане на доверие. Високопоставеният американски генерал Джо Дънфорд заяви тази седмица, че преди четири месеца САЩ и Китай са провели среща за обсъждане на различни сценарии на потенциална криза. Целта на упражнението бе да намалим риска от погрешни действия по време на криза, каза Дънфорд. \"Мисля, че след 15 години ще ни помнят най-вече заради това как сме успели да създадем условия за позитивни отношения с Китай\", каза Матис на събитие във Вашингтон миналата седмица. (БТА)", "date": "2018.11.13", "title": "Как Матис се опитва да държи под контрол напрежението между САЩ и Китай"}
{"url": "https://www.24chasa.bg/novini/article/7150521", "text": "В Загреб тази нощ избухна пожар в автомобил и огънят се разпростря върху още няколко коли, съобщи агенция Хина, цитирана от БТА. Полицията разследва причините за пожара. В пожара горяха общо девет автомобила. Две коли са напълно изгорели, а останалите са понесли щети.                                                                                                                                                                                                                                                                                                                       ", "date": "2018.11.13", "title": "Девет автомобила горяха тази нощ в Загреб"}
{"url": "https://www.24chasa.bg/novini/article/7150532", "text": "Холивуд отмени бляскави церемонии по повод филмови премиери заради опустошителните пожари, които разрушиха домове на знаменитости и други граждани в Южна Калифорния, съобщи Асошиейтед прес. Церемониите, свързани с минаване по червен килим, за филмите \"Bird Box\" с участието на Сандра Бълок и \"Под сребърното езеро\" с Андрю Гарфийлд бяха отменени, заяви говорителка на фестивала на Американския филмов институт. Вестта идва, след като бе решено да бъде отменена подобна церемония за филма \"Балада за Бъстър Скръгс\" на братя Коен в рамките на същия фестивал. Освен това компанията \"Парамаунт\" отмени минаването по червен килим във връзка с прожекцията на \"Instant Family\" с участието Роуз Бърн и Марк Уолбърг, както и планираното след това парти. Освен че филмовите премиери загубиха от блясъка си, се появиха също съобщения, че разрушилите над 300 домове пожари са повлияли и върху филмопроизводството. Работата над сериала \"Drunk History\" на телевизионния канал Комеди сентрал временно била преустановена, след като снимките в природния резерват в планините Санта Моника били прекратени заради бушуващи наблизо пожари. Знаменитости, сред които Джерард Бътлър и Кейтлин Дженър, споделиха в интернет, че късметът им не е проработил, след като научили какво се е случило с именията им. Домът на Робин Тик в Малибу също бил разрушен. Певецът заяви в Инстаграм, че той, приятелката му и двете им деца са здрави и са обградени от приятели, преди да благодари на огнеборците.", "date": "2018.11.13", "title": "Отмениха филмови премиери в Холивуд заради пожарите в Калифорния"}
{"url": "https://www.24chasa.bg/novini/article/7150539", "text": "Европейският парламент прие днес резолюция, в която призова Румъния да приложи препоръките на Европейската комисия и на Съвета на Европа за запазването на върховенството на закона. Документът бе гласуван с 473 гласа \"за\", 151 \"против\" и 40 въздържали се. ЕП отчита опасенията за независимостта на румънската съдебна система след промените в законодателството, които допускат отслабване на борбата с корупцията, организираната престъпност и престъпленията с насилие. Евродепутатите отбелязват, че изглежда е необходим задълбочен преглед на законодателството за надзора на разузнавателните служби, информира БТА. В документа се посочва, че Румъния е на едно от последните места в ЕС по отношение на законодателството, свързано с изказванията, подбуждащи към омраза, и дискриминацията срещу хора с необичайна сексуалност (ЛГБТИ). Според ЕП съществува възможност приетите в Румъния законови изменения трайно да подкопаят независимостта на съдебната власт и способността за ефективна борба с корупцията, както и да отслабят принципите на правовата държава. ЕП осъжда насилствената и несъразмерна намеса на полицията при протестите в Букурещ през август. Евродепутатите призовават за повишен парламентарен надзор над разузнавателните служби. В документа е изразена дълбока загриженост за политическите ограничения върху свободата на медиите и предложеното законодателство, които биха въвели наказания за оклеветяването на Румъния в чужбина. Евродепутатите изразяват съжаление, че Европейската комисия миналата година не е представила доклад за борбата с корупцията в ЕС и настоятелно призовават незабавно да бъде възобновено годишното наблюдение над всички държави от Общността по този въпрос. Комисията е приканена да разработи строги показатели и лесно приложими единни изисквания за отчитане на равнището на корупция в държавите от ЕС. Този механизъм следва да се състои от годишен доклад с отделни за всяка държава препоръки, пише в резолюцията.", "date": "2018.11.13", "title": "ЕП призова Румъния да следва препоръките на ЕС за борба с корупцията"}
{"url": "https://www.24chasa.bg/novini/article/7150531", "text": "Окръжният съд в Пазарджик оправда 21-годишния Павлин Бажлеков за причиняване на смърт по непредпазливост при пътен инцидент, при който умира човек. Катастрофата става през юли, м.г., на пътя между Септември и Ветрен. Обвиняемият Бажлеков се прибирал с автомобила си след работа от Септември към родния си град Ветрен, когато в далечината видял каруца на пътното платно. Намалил скоростта и тръгнал да я изпреварва. Вече подминавал конския впряг, когато пред колата му изскочил 78-годишният собственик на каруцата Атанас Пазаров. Младият водач не успял да спре и колата помела каруцаря, който починал от получените при катастрофата наранявания. Пред съда беше представена справка от полицията, че каруцата на загиналия не е била регистрирана и той не е имал право да се движи с нея по пътната мрежа. Присъдата може да се обжалва пред апелативния съд в Пловдив.", "date": "2018.11.13", "title": "Оправдаха млад шофьор, блъснал и убил каруцар между Септември и Ветрен"}
{"url": "https://www.24chasa.bg/novini/article/7150594", "text": "Френските специални служби са предотвратили шест терористични акта от началото на годината, съобщи министърът на вътрешните работи Кристоф Кастанер пред телевизия Бе Еф Ем Те Ве в деня, когато Франция почита паметта на загиналите при атентатите в Париж преди три години. Кастанер каза, че при най-новия случай е осуетен заговор на крайнодесни екстремисти, задържани миналата седмица по подозрение, че готвят атака срещу президента Еманюел Макрон, посочва Асошиейтед прес, цитирана от БТА. Министърът напомни, че три години, след като ислямистки екстремисти окървавиха концерт в парижката зала \"Батаклан\" и няколко други места във френската столица, терористичната заплаха остава висока. Той обаче отбеляза, че тя е придобила нови форми, тъй като групировката \"Ислямска държава\" днес е отслабена, а контратерористичните мерки са засилени. Кастанер каза, че почти всяка седмица силите за сигурност \"се намесват, за да неутрализират рискове\". През следващата година ще излязат на свобода 48 души, осъдени за свързани с тероризъм деяния, след като са излежали присъдата си. Те остават под наблюдение, тъй като продължават да представляват опасност поради извършените дейния и поради пребиваването си в затвора, което също може да бъде криминогенен фактор и понякога може да задълбочи радикализацията, отбеляза Кастанер. За тази цел прилагаме специални мерки. Някои от излезлите на свобода вече са обект на тези мерки, каза министърът. На 13 ноември 2015 г. джихадисти извършиха няколко атаки с огнестрелно оръжие и бомбени нападения във френската столица, взели общо 130 жертви. По повод годишнината от трагедията в Париж днес ще се състои шествие, което ще премине край местата на шестте атентата.", "date": "2018.11.13", "title": "Франция: 6 атентата са предотвратени в страната ни от началото на годината"}
{"url": "https://www.24chasa.bg/novini/article/7150590", "text": "Ямболски полицаи разкриха лаборатория за производство на метамфетамин, съобщиха от Областната дирекция на МВР. Лабораторията се е намирала в частен дом. След претърсване от нея са иззети метамфетамин, марихуана, прекурсори за производство на наркотичното вещество, лабораторни и измерителни съдове и различни химически вещества. Ползвателят на жилището е задържан. По случая е образувано досъдебно производство.", "date": "2018.11.13", "title": "Полицаи разкриха лаборатория за производство на метамфетамин в Ямбол"}
{"url": "https://www.24chasa.bg/novini/article/7150591", "text": "Председател на турски синдикат, който бе прострелян днес в северозападния окръг Сакария, почина от раните си, съобщи турската телевизия НТВ. Председателят на Синдиката на производителите на гуми Абдуллах Караджан и двама членове на синдиката са били простреляни в град Арифие. Караджан е пристигнал на посещение във фабрика за гуми в града. Синдикатът на производителите на гуми е свързан с големия турски профсъюз ДИСК, информира НТВ. Караджан и другите двама пострадали при нападението бяха приети в болница в град Сакария. Въпреки усилията на лекарите синдикалният лидер почина. Нападателят, който успя да избяга след атаката, бе задържан малко по-късно от полицията.", "date": "2018.11.13", "title": "Почина председателят на турски синдикат, който бе прострелян по-рано"}
{"url": "https://www.24chasa.bg/novini/article/7150609", "text": "Светият архиерейски Събор на Сръбската православна църква /СПЦ/ съобщи, че решението на Вселенската патриаршия за автокефалност на Украинската църква е неоснователно, а решението за реабилитация на разколническите групи е неприемливо и поради това СПЦ не ги признава, предадоха сръбските медии, цитирани от БТА. Така СПЦ застана на страната на Руската православна църква в този спор. На двудневното заседание на Събора на 6 и 7 ноември архиереите на СПЦ решиха, че Вселенската патриаршия е приела канонично неоснователно решение за реабилитация и е признала за епископи двама водачи на разколнически групи в Украйна - Филарет и Макарий, заедно с тяхната епископия и свещеници. Съборът не признава споменатите личности и техните последователи за православни епископи и свещеници и следователно не приема литургийно и каноническо общение с тях и поддръжниците им, се подчертава в съобщението. СПЦ добавя, че всички православни църкви са информирани за позицията на Събора. Вселенската патриаршия обяви на заседанието на синода от 9 до 11 октомври, че започва процес за предоставяне на автокефалия на украинската църква. Тя отмени решението от 1686 г., прехвърлящо Киевската митрополия към юрисдикцията на Московската патриаршия, и заяви, че възстановява ставропигията в Киев /статута, предвиждащ пряко подчинение на Константинополския патриарх/. Взето бе и решение за сваляне на анатемата от главите на две неканонични църкви в Украйна - Филарет от Киевската патриаршия и Макарий от Украинската автокефална църква. В отговор на тези действия синодът на Руската православна църква реши на 15 октомври, че е невъзможно по-нататъшното евхаристийно общение /съвместно отслужване на литургии/ с Константинопол.", "date": "2018.11.13", "title": "Сръбската църква застана на страната на Руската, няма да признае автокефалията в Украйна"}
{"url": "https://www.24chasa.bg/novini/article/7150612", "text": "Румънец върна 100 хиляди долара, които намерил в купен от него кухненски шкаф втора употреба, предаде Асошиейтед прес. Адела Станич каза пред АП, че съпругът й наскоро купил шкафа от популярен сайт за онлайн продажби. Няколко дни по-късно, докато приготвяла вечерята, съпругът й Самуел намерил метална кутия в шкафа, натъпкана с банкноти от по 500 евро, предава БТА. \"Бяхме шокирани. Не можехме да спим през нощта\", споделя жената. Съпругът отишъл в града, където живее собственикът. Оказало се, че шкафът е принадлежал на бащата на продавача, който наскоро починал. Синът не е знаел за наличието на сумата. Г-жа Станичи казва, че двамата със съпруга й са били възнаградени за честността си, но не уточнява размера на сумата.", "date": "2018.11.13", "title": "Румънец върна 100 хиляди долара, открил ги в стар шкаф"}
{"url": "https://www.24chasa.bg/novini/article/7150624", "text": "Окръжна прокуратура – Благоевград е внесла за разглеждане в съда обвинителен акт срещу А.И. и Г.А. за извършено от тях престъпление в съучастие – неправомерно в периода от м. февруари 2009 г. до м. август 2011 г., обвиняемият А.И. бил бенефициент в качеството му на физическо лице – земеделски производител, по мярка 112 „Създаване на стопанства на млади фермери“ и по мярка 121 „Модернизиране на земеделските стопанства“ по Програмата за развитие на селските райони 2007 – 2013 г., съобщиха от прокуратурата. С цел получаване на безвъзмездна финансова помощ от ЕС, той представил в отдел „Прилагане на схеми и мерки за подпомагане“ при Държавен фонд „Земеделие“, Областна дирекция – Благоевград, заявление за подпомагане и бизнес план, съгласно утвърдения ред. В тях било декларирано, че А.И. обработва имот от девет декара земеделска земя в землището на с. Долна Градещница, местността „Орехово поле“, община Кресна. В данни относно налична за стопанството земя било отразено 1,5 декара градински домати и 7,5 декара угар. Освен това бенефициентът посочил в таблица „Описание на всички инвестиции в дълготрайни материални и нематериални активи, които следва да бъдат извършени през периода на подпомагане“ изграждане на оранжерия от 5 декара през първата година и помещение за съхранение през третата година. В действителност обаче обвиняемият И. не отглеждал градински домати, но предоставяйки неверни сведения получил първо авансово плащане в размер на 24 446 лева. В представените от него в ДФ „Земеделие“ бизнес план, анкетни формуляри, договори за изграждане на оранжериен комплекс и протоколи за избор на възложител с приложени оферти, А.И. отново декларирал неверни сведения. Като бенефициент той не създал условия и не осъществил необходимите инвестиции, за да отговаря на изискванията за условията и реда за предоставяне на безвъзмездна финансова помощ, за да получи средства в размер на 434 371, 42 лева. Извършването на тези действия било реализирано с участието на Г.А, който давал съвети, разяснения и набавял средства, с което улеснил А.И. Предстои делото да продължи в съда.", "date": "2018.11.13", "title": "Съдят двама, измамили фонд \"Земеделие\", че отглеждат домати, за да получат евросредства"}
{"url": "https://www.24chasa.bg/novini/article/7149651", "text": "Спомняте ли си романтичната комедия “Пристигане в Америка”, в която Еди Мърфи играе принц от измислено кралство, тръгнал да търси любовта? След като цял живот е бил глезен и на 21 г. му е отредено да се ожени за момиче, което специално е възпитавано да стане негова съпруга, той решава сам да си намери жена. Заминава за САЩ и попада в най-мрачните квартали на Ню Йорк, където му се налага да работи и да живее в долнопробна квартира. Е, среща дамата на своето сърце и веднъж, докато се разхождат, подминават бездомници. Без много да му мисли, той прави крачка назад и им оставя пачка с пари. Друг път обезврежда въоръжен крадец с дръжка от метла, дошъл да ограбва кафенето, в което Мърфи работи като чистач. Вероятно сюжетът му е писан няколко години по-рано, когато на дилемата да си егоист или алтруист не се гледаше толкова сериозно. Днес обаче не е така. Много хора с пари се питат защо не могат да постигнат пълно щастие. Кръгли бедняци пък са винаги усмихнати и готови да споделят и последния си залък с някого. Редица учени се опитват да изследват коя житейска концепция е по-добра. Последното от поредицата проучвания по въпроса е на учени от Стокхолмския университет. Те са установили, че егоистите печелят по-малко пари и имат по-малко деца от алтруистите. За да стигнат до този извод, са изследвали различни социологически проучвания, в които са участвали повече от 60 000 души от Европа и САЩ. Определянето на групите егоисти и алтруисти е станало чрез отговори на въпроси като и участват ли като доброволци в благотворителни акции. След това са изследвани техните доходи и семейно положение. Така са стигнали до основния извод, че алтруистите печелят средно повече от егоистите и по-често имат деца. Тази зависимост обаче не е пряка – най-високи доходи не се наблюдават при най-социално ориентираните хора, а при демонстриращите умерен алтруизъм. “Направихме не само напречен, но и динамичен анализ на данните. Така установихме, че хората, които демонстрират алтруизъм в даден момент, имат увеличение на доходите и броя на децата и години по-късно. Затова смятаме, че нашите изводи са много надеждни”, казва пред Би Би Си професор Кимо Ериксон, който е ръководил изследването. По думите му най-изненадващ за учените е бил изводът, че не егоистите, а умерените алтруисти печелят най-много. За съжаление, проучването им обаче не може да отговори на въпроса какви са причините егоизмът да се отразява лошо на нивото на доходите, след като е логично алчните хора да имат повече. “Алтруизмът помага за изграждането на по-силни социални връзки и е много вероятно това да оказва положителен ефект и в други области от живота, но тази хипотеза не може да бъде проверена чрез данните, с които разполагаме”, казва професор Ериксон. Ако се върнем обаче към Еди Мърфи, ще видим, че и извън екрана той доста добре приляга на тезата, че умерените алтруисти привличат като магнит пари и красиви жени и създават повече наследници. през декември. То ще бъде второ за него и приятелката му след 2012 г. – ослепителната Пейдж Бъчър. От брака с Никол Мичъл, също модел, има пет деца. От връзките му с Тамара Худ и Полет Макнийли му се раждат синове, а от краткия любовен роман с певицата от “Спайс гърлс” Мелани Браун – дъщеря. Мърфи харчи милиони долари за издръжка на своите наследници, което за звезда от неговия ранг не е проблем. Той е в топ 10 на актьорите, които са генерирали най-много пари. Филмите с негово участие са донесли приходи от 3,8 млрд. долара. Освен това често дарява средства на различни благотворителни организации за борба със СПИН и рак, в подкрепа на бездомни, самотни майки и стачкуващи актьори. За да привлече вниманието към хора, пострадали от пожари, преди две години Мърфи подарява костюмите си на дебелан от филма “Смахнатият професор”, въпреки че много ги обича. Към финансите си той обаче не демонстрира такава привързаност. Даже твърди, че всяко погрешно решение, което е вземал в живота си, е било заради пари. Може би причината е, че той не е роден със сребърна лъжичка в уста. Баща му е бил полицай и почива, когато Еди е само на 8 г. След това се разболява и майка му. Налага се той и брат му да бъдат настанени в приемно семейство. Еди Мърфи започва да работи като комедиант по барове от 15-годишна възраст. След 6 години навлиза в киното и прави звездна кариера, която през последните години е в застой. Но дори когато е на върха, не демонстрира краен алтруизъм. Например първоначално отказва да признае бащинство на дъщерята на Мел Би. Нещата стигат до публичен скандал. Бившата спайска завежда дело и ДНК тест доказва, че той е бащата. Преди 11 години Мърфи започва да плаща и така ще е, докато момичето стане 18-годишно. През първите години майката твърди, че комикът дори не се интересува от детето, но напоследък има сведения, че двамата са започнали да се сближават. Каква е причината за този обрат в отношението на Еди Мърфи към тази му дъщеря, не е известно. Анализи на експерти от Обществото на британските психолози обаче показват, че алтруизмът вече се смята за секси и много мъже го използват за привличане на партньорки. При направени наблюдения сред просяци например се оказва, че самотните мъже дават много повече на искащи пари на улицата жени, отколкото на мъже. Ако с тях обаче има дама, тогава те стават еднакво щедри и към двата пола. Освен това те даряват повече, когато са в началото на любовна връзка, което се обяснява с желание да впечатлят своята партньорка. Любопитно е, че при жените не се наблюдава промяна по отношение на даренията, когато са сами или в присъствието на привлекателен мъж. Учените са изненадани от получените резултати, тъй като чистият алтруизъм предполага да жертваш нещо за някого, без да очакваш награда. От еволюционна гледна точка да помагаш на непознати, също е донякъде озадачаващо, тъй като егоизмът е заложен в човешката природа и е свързан с инстинкта за оцеляване. Еволюционният психолог Джефри Милър обаче не вижда нищо смущаващо в получените резултати. “Ние имаме възможността да се държим по морален начин, защото нашите предшественици са предпочели да се съберат със сексуални партньори, които са били милостиви, щедри, справедливи и са помагали на другите”, обяснява той. Затова днес алтруизмът се възприема като сигнал, че човек притежава и други качества и има притегателна сила. Той е и признак за това в какво добро финансово състояние се намира даден индивид. Мъжете могат да карат скъпа кола и да имат луксозни вещи, но това не дава информация на дамите, че те са готови да споделят този ресурс с тях, обясняват психолозите. В това отношение гледната им точка се разминава с тази на представителите на силния пол, които са много по-склонни да помагат в ситуации, които изискват проява на смелост и героизъм, вероятно защото това показва тяхната физическа сила и възможност да поемат риск. Например само 9% от получилите наградата “Карнеги”, която се дава в САЩ и Канада на хора, рискували своя живот, за да спасят други, са били жени. Направени по-рано изследвания също показват, че социално ориентираното поведение има положителен ефект върху психичното здраве и благосъстоянието, укрепва дългосрочните партньорства и романтичните отношения. Учени от университета в Нотингам са изследвали какъв точно тип алтруизъм харесват жените. На доброволки е било предложено да изгледат филми с актьор, който дарява кръв, помага в болница и спасява давещ се в ледени води. След това те е трябвало да отговорят смятат ли за привлекателен мъжа в някоя от въпросните ситуации и ако – да, какъв тип отношения биха искали да имат с него. Резултатите от анкетите показват, че кръводарителят и болничният доброволец са предпочитани за дълготрайни връзки, а рискувалият живота си - за краткотрайна или просто секс. Подобни са резултатите и при друг тест, когато видеата са на даряващ на просяк мъж и на друг, който връща открадната чанта. Дамите са посочили, че смятат за повече отдаден на една връзка даващият пари. „Това ни навява на мисълтта, че алтруизмът като начин за привличане на пратньор действа по два начина: героичните прояви са свидетелство за качествени гени, докато оказването на финансова помощ и доброволчеството са признак за желание да се грижиш и да инвестираш в изграждането на стабилна връзка”, пише в изводите от изследването. Проучванията са установили и че жените смятат за по-привлекателни по-щедрите мъже, вероятно защото приемат, че това е сигнал за серизони качества.", "date": "2018.11.13", "title": "Егоистите имат по-малко пари и деца"}
{"url": "https://www.24chasa.bg/novini/article/7150653", "text": "Лагерниците, някои облечени в бойни униформи, внимателно насочват пушките си. Инструкторът им ги съветва: не мислете за мишената като за човешко същество. Затова, когато тези момчета и момичета стрелят, те стрелят, за да убият. Повечето са между 13 и 19-годишни, но някои са само на 8 години. Те са в създаден от една от украинските радикални националистически групи летен лагер, скрит в гора в западната част на страната, който беше посетен от Асошиейтед прес. Лагерът има две цели: да обучи децата как да защитават страната си от руснаците и техните симпатизанти и да разпространява националистическа идеология. \"Никога не насочваме оръжие срещу хора\" им казва инструкторът Юри \"Чорнота\" Черкашин. \"Но не броим за хора сепаратистите, малките зелени човечета, окупаторите от Москва. Затова можем и трябва да се целим в тях\". Националистите са обвинявани в насилие и расизъм, но те играеха централна доброволческа роля в конфликта на Украйна с Русия - и поддържаха връзки с правителството. По-рано тази година министерството на младежта и спорта отдели 4 милиона гривни (около 150 000 долара) за финансиране на някои от десетките младежки лагери, построени от националистите. Целта, според министерството, е \"национално патриотично образование\". Говорителката на министерството Наталия Вернигова каза, че парите се разпределят от комисия, която следи за \"признаци на ксенофобия и дискриминация, но не прави анализ на дейността на конкретни групи\". Черкашин е ветеран от битката с проруските сепаратисти в Източна Украйна; бил е ранен в сражение и по-късно дошъл да оглави \"Сокил\" (или \"Сокол\"), младежкото крило на партия \"Свобода\". Важно е, казва той, да утвърдим сред младите националистическото мислене, така че да могат да се борят с Русия на Владимир Путин, както и с \"предизвикателства, които могат да разрушат напълно\" европейската цивилизация. Сред тези предизвикателства са: правата на ЛГБТ, които лекторите заклеймяват като пример за упадъчния Запад. \"Трябва да сте наясно с всичко това\", каза инструкторът Руслан Андрейко. \"Всички тези джендър неща, всички тези извращения на съвременните болшевики, дошли на власт в Европа и опитващи се да вкарат всички тези ЛГБТ неща като гей парадите част от образователната система\". Някои юноши дремеха по време на занятия, но други внимаваха. Очевидно, някои възприемаха. По време на почивката тийнейджър изсвири националистически марш на китарата си. Тя беше украсена с лепенка, на която бели бомби удрят джамия и надпис: \"Нашата цел е бяла Европа\". Като се изключат занятията и песните около лагерния огън, животът на няколко десетки млади хора в лагера \"Свобода\" беше тежък. Лагерниците бяха събуждани посред нощ с експлозия на зашеметяваща граната. Препъвайки се, докато излизаха от палатките си, обучаващите се войници се мъчеха да държат автоматите АК-47, които в някои случаи бяха толкова големи, колкото тях. Длъжни бяха да носят по цял ден тежкото оръжие, а едно от момичета избухна в сълзи от изтощение. Осемнайсетгодишният Михайло беше най-възрастният от лагерниците. Той каза, че обучението е необходимо. В нашата страна нещата във всеки момент могат да се объркат. И човек трябва да е подготвен\", каза той. \"Затова дойдох в този лагер. За да уча как да защитавам себе си и хората, които обичам\". (От БТА)", "date": "2018.11.13", "title": "Учат деца как да убиват в летен лагер на украински националисти"}
{"url": "https://www.24chasa.bg/novini/article/7150660", "text": "Да обявим следващата 2019 за година на икономиката, както тази, 2018 година, беше година на интеграциите. Парламентарните избори да се върнат в нормалното си русло и да бъдат редовни, а не да се свикват предсрочно, за да дадем шанс на икономиката, каза днес македонският премиер Зоран Заев пред Стопанската камара на Македония, цитиран от агенция МИА. Заев каза, че свикването на предсрочни парламентарни избори е пагубно за икономиката, затруднява работата на бизнеса и прави невъзможно планирането му, предаде БТА. \"Да не отиваме на избори, а да дадем шанс на икономиката. Знаем как предсрочните парламентарни избори влияят на бизнеса, особено ако се организират паралелно с други избори, каквито ще бъдат догодина изборите за президент. Предсрочните парламентарни избори убиват икономиката за четири до шест месеца. Нека парламентарните избори да бъдат редовни, за да дадем възможност на бизнеса да прави планове и предвидими стъпки\", подчерта Заев. Преди това председателят на Стопанската камара Бранко Азески също изрази увереност, че 2019 г. ще бъде обявена за година на икономиката.", "date": "2018.11.13", "title": "Заев против предсрочни парламентарни избори, иска да се даде шанс на икономиката"}
{"url": "https://www.24chasa.bg/novini/article/7150645", "text": "Гръцката полиция е съобщила, че една жена е загинала, а още девет души са били ранени при катастрофа с автомобил, превозващ нелегално влезли в страната мигранти в Северна Гърция, съобщава Асошиейтед прес, цитирана от БТА. Инцидентът е станал на около 40 километра североизточно от Солун във вторник, малко след като автомобил с девет пътника е преминал през полицейска блокада без да спре. Водачът, 18-годишен сириец, който е хоспитализиран под полицейска охрана, е заподозрян, че принадлежи към престъпна група за трафик на хора, която е организирала превозването на деветимата мигранти от турската граница. Националността и самоличността на деветимата пътници засега не са известни.", "date": "2018.11.13", "title": "Жена е загинала при катастрофа с кола с мигранти в Гърция"}
{"url": "https://www.24chasa.bg/novini/article/7150790", "text": "Турция се е оттеглила от международната среща на върха за Либия, която се провежда в Италия, съобщи Ройтерс. Пред репортери турският вицепрезидент Фуат Октай е обяснил, че решението е взето заради \"дълбокото разочарование\" на Анкара, че е била изключена от някои от разговорите. \"Всяка среща, която изключва Турция, ще се окаже контрапродуктивна за решението на този проблем\", е заявил Октай, цитиран от БТА. Тема на двудневната конференция, която се провежда в Палермо вчера и днес, е новият мирен план на ООН за стабилизиране на Либия.", "date": "2018.11.13", "title": "Турция се оттегли от конференцията за Либия в Палермо"}
{"url": "https://www.24chasa.bg/novini/article/7150446", "text": "Кристина Кръстева, Страсбург Виждаме напредък в България. Ако тази положителна тенденция в България поддържа темпото на реформи, комисията е убедена, че процедурата за контрол ще приключи преди края на тази комисия. Добрата новина обяви току-що в Страсбург зам.-председателят на Европейската комисия Франс Тимерманс след заседание на ЕК. Той представи 12-ия доклад за напредъка на страната ни по механизма за сътрудничество и проверка на ЕК - последен за комисията \"Юнкер\". Мандатът е до края на октомври 2019 г., но след изборите в края на май има преходен период по съставянето на нова ЕК. Според запознати с нагласите при запазване на темпото мониторингът ще падне в началото на лятото. \"Докладът отбелязва стабилния напредък на България към постигане на препоръките. Някои се считат за изпълнени, по други има още работа. По 3 от 6-те глави препоръките се считат за временно затворени\", уточни Тимерманс. Незабавно отпада наблюдението върху България по борбата с организираната престъпност, независимост на съдебната власт и нормативна уредба. \"Налице е постоянен процес на българското правителство да работи с нас за изпълнението на нашите препоръки. И това е начинът, по който трябва да се върши работата\", подчерта Тимерманс. Румъния обаче има регрес, отчете той. Малко по-късно днес Европейският парламент прие в Страсбург резолюция за състоянието на правосъдието в северната ни съседка. Причините - законодателство, което декриминализира корупцията и поставя под въпрос независимостта на съдебната система там. Тревога буди и факта, че повече от половин година в Букурещ не е избран антикорупционен прокурор. Също - и насилието, прилагано при демонстрациите в Румъния. Изводът, който направи ЕП е, че последната 1 г. Румъния върви назад. Фактът, че България е в пакет с Румъния нямало да попречи за нас механизмът да отпадне, твърдят източниците на \"24 часа\". \"Ясно е казано в доклада на ЕК, че ако България продължи напред, няма да бъде обвързана с Румъния. Ясно е казано, че ни предстои още един доклад и после за България трябва да има край\", тълкува евродепутатът от ГЕРБ/ЕНП Емил Радев. Той коментира още: \"Най-добрият доклад, който България е получавала. Вторият силен доклад след този от 2017 г. Постигнати резултати от страна и на правителството, и на ВСС, и на всички органи, които се борят с корупцията. Правната рамка се счита, че е изпълнена. НС и кабинетът предложиха нужните законодателни промени, които вече са приети. Има все още нормативни актове, които са в процес на работа. По основните нормативни актове България успя да приеме нужните законодателни изменения, които да доведат до много по-бързо правораздаване - да не се проточват съдебните процеси с години. Много важно е също, че главата за борба с организираната престъпност е също затворена. Остава да се изпълнят показатели от последните 3 глави, но ясно се казва в доклада, че България работи упорито в нужната посока. Стабилността на правителството е отчетена като решаващ фактор за приемането и изпълнението на всички реформи. Ако правителството е стабилно, през следващите няколко месеца България ще изпълни абсолютно всички препоръки от 17-те, които ни дадоха през януари.\"", "date": "2018.11.13", "title": "Мониторингът за България може да падне още през лятото!"}
{"url": "https://www.24chasa.bg/novini/article/7150795", "text": "Тригодишният Станислав от Бургас, който падна от четвъртия етаж на жилищен блок, е транспортиран в столичната болница \"Пирогов\". Екип на здравното заведение е взел детето с линейка на 12 ноември следобед. В столицата то ще може да получи комплексна лекарска помощ от детски гръден хирург и детски лицево-челюстен хирург, тъй като има сериозни травми, уточниха от УМБАЛ Бургас. Лекари от бургаската болница буквално сътвориха чудо и върнаха детето към живота докато беше в отделението по реанимация. След като се стабилизира, то бе транспортирано в София. Тепърва на Станислав му предстоят серия операции, тъй като от удара цялото му лице било раздробено, има и тежки гръдни травми, казаха медици.  Майката на Станислав влязла за минути в банята, но през това време момченцето станало от леглото и както било по пижама излязло на терасата. Промушило се между перилата и полетяло от 4-я етаж.", "date": "2018.11.13", "title": "В Бургас спасиха падналото от 4-я етаж дете, вече е в \"Пирогов\""}
{"url": "https://www.24chasa.bg/novini/article/7150836", "text": "Предложените от Министерството на правосъдието промени в Наказателния кодекс, които бяха приети на първо четене в Народното събрание, са във връзка с транспонирането на Директива 2013/48 на Европейския съвет и на Съвета и имат за цел да се даде нов инструмент в полза на правосъдието при дела срещу организираната престъпност, съобщиха от пресцентъра на Министерството на правосъдието. Това заяви заместник-министърът на правосъдието Евгени Стоянов днес по време на Конференция по проект „Организираната престъпност в България: Новите предизвикателства пред специализираните юрисдикции“, изпълняван от Фондация за развитие на правосъдието с подкрепата на Фондация „Конрад Аденауер“. Стоянов припомни, че на 26 януари т.г. Европейската комисия е изпратила мотивирано становище по отношение на нарушението „нетранспониране на Директива 2013/48 от 22 октомври 2013 г. относно правото на достъп до адвокат в наказателното производство. Това означава, че България вече е в наказателна процедура. Зам.-министърът на правосъдието призова съдиите, следователите и прокурорите да бъдат по-активни в работните групи към Министерството на правосъдието по транспониране на директивите на ЕС. Председателят на Фондация за развитие на правосъдието Ива Пушкарова посочи, че според анализа по проекта има нужда от промени в законодателството по отношение на текстовете, отнасящи се до организираните престъпни групи. „Проблемът с корупцията и организираната престъпност стои не само в ЕС, но и в целия свят, това не е феномен само за България. За решаването му е нужно време и промяна в манталитета“, заяви посланикът на Германия Н. Пр. Херберт Салбер. По думите на директора на Правната програма за Югоизточна Европа на Фондация „Конрад Аденауер“ г-н Хартмут Ранк в Германия за 2017 г. щетите от организираната престъпност са около 200 млн. евро., от които държавата е успяла да възстанови 25 млн. евро. „80% от тези престъпления се извършват с международно участие, така че борбата срещу организираната престъпност не може да се води само на национално ниво, а съвместно в партньорство с всички държави-членки“, допълни Хартмут Ранк.", "date": "2018.11.13", "title": "Зам.-министър Стоянов към магистратите: Бъдете по-активни"}
{"url": "https://www.24chasa.bg/novini/article/7150842", "text": "По покана на началника на отбраната генерал Андрей Боцев официално посещение в България на 14 и 15 ноември 2018 г. ще направи началникът на Генералния щаб на Въоръжените сили на Република Армения генерал-лейтенант Артак Давтян, съобщиха от пресцентъра на военното ни министерство. Утре, 14 ноември, ще се проведе церемония по официалното посрещане и полагане на венец на Паметника на незнайния воин. В рамките на своята визита у нас генерал-лейтенант Давтян ще се срещне с представители на военното и политическото ръководство на Министерството на отбраната.", "date": "2018.11.13", "title": "Шефът на Генщаба на арменската армия идва на официално посещение"}
{"url": "https://www.24chasa.bg/novini/article/7150846", "text": "Наркодилър, продавал дрога от дома си във варненското село Каменар, остава ва реста с постоянна мярка за неотклонение задържане под стража. Състав на Варненския апелативен съд прие като отежняващо обстоятелство фактът, че Али вече е бил осъждан, освен това е снабдявал клиентите си в присъствието на четирите си деца. Али А. е привлечен към наказателна отговорност на 4 ноември тази година затова, че държал с цел разпространение значително количество високо рискови наркотични вещества – 320 гр. марихуана и 1.95 гр. амфетаминопроизводни. По данни на прокуратурата Али е продавал дрога и на непълнолетни лица. Той не работи и няма никакви други легални доходи. Обвиняемият е криминално проявен, в миналото е бил осъждан и въпреки, че е реабилитиран по право, магистратите приеха, че е налице опасност мъжът да извърши престъпление или да се укрие, за да избегне наказателната репресия спрямо него. Определението на Варненския апелативен съд е окончателно.", "date": "2018.11.13", "title": "Арест за многодетен баща, продавал дрога"}
{"url": "https://www.24chasa.bg/novini/article/7150845", "text": "Владимир Путин, който пристигна днес в Сингапур, нарече азиатската държава перспективен партньор на Русия в Азиатско-Тихоокеанския регион, предаде ТАСС. На официалния прием, даден от сингапурския президент Халима Якоб, руският президент припомни, че тази година се навършват 50 години от установяването на двустранните дипломатически отношения. Путин каза, че разговорите му с г-жа Якоб са били \"продуктивни, всестранни и интересни\" и че знак за добрите взаимоотношения е церемонията по полагане на основите на руски културен център и православен храм в Сингапур, информира БТА. Преговорите между Владимир Путин и премиера на Сингапур Ли Сян Лун са отложени за утре, защото поради ангажименти в Москва Путин пристигна в Сингапур по-късно от предвиденото, каза говорителят на Кремъл Дмитрий Песков. Той обясни, че руският протокол се стреми да избягва ситуация, когато от Москва едновременно отсъстват и президентът, и премиерът, но подчерта, че не съществуват \"категорични правила за недопустимост\" на такава ситуация. Премиерът на Русия Дмитрий Медведев пребивава в Палермо за международна конференция за Либия, припомни ТАСС.", "date": "2018.11.13", "title": "Путин: Разговорите със сингапурската президентка бяха продуктивни (Снимки)"}
{"url": "https://www.24chasa.bg/novini/article/7150881", "text": "Добричкият окръжен съд увеличи след протест на прокуратурата наложената глоба на управителя на \"Евроманган\" ЕАД - британския гражданин Уелингс Е., на 5000 лева, съобщиха от пресцентъра на Апелативната прокуратура, цитирани от БТА. Чуждестранният гражданин вече е признат за виновен с решение на Районния съд в Добрич, че в 30-дневен срок от спиране на плащанията на дружеството към различни доставчици не е открил производство по несъстоятелност. Със същото съдебно решение той е освободен от наказателна отговорност и му е наложено административно наказание в размер на 1000 лева. С доводи за явна несправедливост на наложеното наказание и искане за завишаване на санкцията Районната прокуратура е внесла протест и Добричкият окръжен съд е увеличил размера на глобата. Дружеството, което е концесионер на мангановата мина в село Оброчище, е спряло плащанията към четири частни дружества. Задълженията на \"Евроманган\" само към Министерството на енергетиката към края на 2016 година са възлизали на близо 170 000 лева, а публичните задължения на дружеството са достигали 1 672 000 лева, припомнят от Апелативната прокуратура.", "date": "2018.11.13", "title": "Съд увеличи глобата на управителя на дружество концесионер на манганова мина"}
{"url": "https://www.24chasa.bg/novini/article/7150867", "text": "Стотици хиляди украинци са без отопление в период, когато температурите падат рязко, заради продължителния спор между националната газова компания и регионалните топлофикационни дружества, предаде Асошиейтед прес. Жители на Кривий рих (Кривой рог), град с население от 600 000 в югоизточна Украйна, вчера завзеха сградата на местната газова компания с настояване отоплението да бъде пуснато. Други недоволни се опитаха сами да включат отоплението. Нощем температурите в района са под нулата. На 11 ноември градският съвет реши да обяви принудителна ваканция в училищата и детските градини, предаде ТАСС. В малкия град Смела, централна Украйна, днес жителите блокираха подстъпите към селището с искане властите да осигурят отопление. В Смела и Шепетовка е обявено извънредно положение, предаде БТА. Опозиционният депутат Олег Ляшко миналата седмица каза, че поне 6 града с население от общо над 1 милион души остават без отопление. Проблемите с централното отопление се появиха, след като националната газова компания Нафтогаз повиши цените на газа, които за някои финансово затруднени общини станаха непосилно високи. \"Нафтогаз\" обяви, че ще възобнови снабдяването на газоразпределителните дружества и електроцентрали, само след като те погасят дълговете си или не платят авансово за доставки. Украйна се бори с отслабваща икономика и сепаратистки конфликт в източните си части, който обременява националните финанси. Едно от условията Международният валутен фонд да продължи да осигурява на Украйна заеми, е цената на газа да се увеличи с 23 процента, считано от 1 ноември. Очаква се сметките за гореща вода и отопление да нараснат с още 15 процента от 1 декември. Украинското правителство спря да купува газ от Русия, след като Москва анексира полуостров Крим през 2014 г., като се мотивира с необосновано високите цени. В резултат Киев започна да купува от европейски компании, някои от които препродават газа, който са купили от Русия. Пресслужбата на държавната компания \"Криворизка теплоцентраль\" съобщи днес, цитирана от ТАСС, че вече е започнало подаването на отопление към жилищните сгради. Очаква се до края на деня топлоподаването ще бъде напълно възстановено. За утре жители на Херсон, Шепетовка, Смела и Каменское готвят да обградят централата на \"Нафтогаз\" в центъра на Киев. Депутатът от Върховната рада Сергей Рудик каза, че жители на Смела планират да направят там палатково градче.", "date": "2018.11.13", "title": "Мръзнещи украинци завзеха сграда на газово дружество заради липса на парно"}
{"url": "https://www.24chasa.bg/novini/article/7150868", "text": "Общините да окажат съдействие в осигуряването на видеонаблюдение не само в градовете, а и в селата, като превенция за опазване на обществения ред. Това е препоръчал вътрешният министър Младен Маринов на работна среща с общински кметове и полиция в областната администрация в Сливен. Сливен е сред областите с по-голямо етническо разнообразие и е важно във всички населени места да се работи с общностите на базата на диалога и на общите цели, е казал министърът. Общинските кметове от своя страна са направили предложения. Котленският кмет Коста Каранашев е отправил молба за осигуряването на високопроходими автомобили за нуждите на полицията в планинската община Котел и за осигуряването на по-голям полицейски състав. Новозагорският кмет Николай Грозев е заявил, че общината има нужда от полицейска обходна двойка. Кметът на община Твърдица Атанас Атанасов е поставил акцент върху невъзможността местните администрации да събират глобите по съставените наказателни постановления за нарушения на обществения ред. Общинските кметове са се обединили около идеята на нарушителите да не се налага единствено финансова санкция, а и да бъдат задължавани да положат обществено полезен труд. Представители на местните администрации са изразили готовност да закупят със собствени средства и да предоставят на пътната полиция технически средства за проверка на шофьорите за употреба на алкохол и наркотици. Кметове на села от община Сливен са изразили тревога от незаконните съжителства с малолетни и непълнолетни и са настояли за нормативни промени, тъй като глобите, заложени в механизма за връщането на учениците в училище, не дават очаквания резултат.", "date": "2018.11.13", "title": "Министър Маринов: Трябва видеонаблюдение за опазване на обществения ред"}
{"url": "https://www.24chasa.bg/novini/article/7150076", "text": "Новата драма на китайския режисьор Ли Лиуи „Хамлет\" ще дебютира в Националния център за сценични изкуства в Пекин на 28 ноември. С премиерата се маркира и старта на световното й турне, предаде  . „Хамлет\" е втората продукция, по която Ли си сътрудничи с Кралската шекспирова компания, която е по-съобразена с китайската публика, чрез баланс между стихове и драма, казва Ли. „Хамлет е мерило за актьорите, и всяка негова версия репетирана и изиграна във всяко кътче на света, притежава свой собствен дух. Хамлет принадлежи на света.\",казва Ху Дзюн, който ще изиграе датския принц Хамлет. Ветеранът театрален актьор Пу Цуънсин, понастоящем председател на Китайската театрална асоциация, ще изиграе Клавдий и призрака на стария крал. „Китайците трябва да имат свое собствено разбиране за Шекспир\", казва Пу, който държи рекорда за най-голям брой участия в Шекспирови драми. Пу добавя, че подобно тълкуване смесва шекспировите текстове с културата на Китай.", "date": "2018.11.13", "title": "Китайска продукция на Шекспировия Хамлет излиза на сцена"}
{"url": "https://www.24chasa.bg/novini/article/7150902", "text": "Близо 100 души бяха освободени от робски труд във ферма в района на Одеса, заявиха украинската прокуратура и полиция, цитирани от ДПА. Жертвите били набирани по железопътните гари из цялата страна. Много от тях с години са работили без никакво заплащане до 13 часа на ден. Била им е обещана дневна надница, равняваща се на около 16 долара, плюс храна и квартира. Шефовете им използвали опиати, за да може хората да изпаднат в несвяст и през това време да им откраднат документите, заявиха властите, предава БТА. Полицията научила за случая на съвременно робство при опит за набиране на хора в Киев. Над десет души са задържани. Ако бъдат признати за виновни, може да получат 15 години затвор. Полицията е иззела и пари в брой, равняващи се на около 30 000 долара, коли и оръжия.", "date": "2018.11.13", "title": "Украински полицаи освободиха близо 100 души, работили по 13 часа на ден без да им плащат"}
{"url": "https://www.24chasa.bg/novini/article/7151028", "text": "Лидерът на най-голямата гръцка опозиционна партия Нова демокрация Кириакос Мицотакис изрази днес на среща със сръбския президент Александър Вучич подкрепата си за европейския път на Сърбия, съобщава агенция АНА-МПА, цитирана от БТА. \"Гърция желае Сърбия да стане член на ЕС. Пътят е дълъг и труден и изисква страната да приложи серия от смели реформи. Това обаче ще бъде от полза и на ЕС и на стабилността на Балканите\", заяви Мицотакис, който добави, че Гърция е традиционен и надежден партньор на Сърбия. Лидерът на Нова демокрация каза още, че позицията му по отношение на Косово не се е променила. \"Насърчаваме диалога между Белград и Прищина, който трябва да се провежда без едностранни действия, които изострят напрежението\", заяви Мицотакис.", "date": "2018.11.13", "title": "Лидерът на Нова демокрация: Гърция желае Сърбия в ЕС"}
{"url": "https://www.24chasa.bg/novini/article/7151035", "text": "Сръбските митничари на ГКПП Градина в сътрудничество с полицията откриха у български гражданин 30 грама кокаин, предаде Танюг. Българският гражданин на 34 години пристигнал на Градина с мерцедес с германски регистрационен номер и заявил, че няма нищо за деклариране. Митничарите обаче решили да направят подробна проверка и намерили в джоба на пътника две торбички с кокаин - в едната имало 15 пакетчета с общо осем грама кокаин и по-голяма торбичка, в която имало почти 23 грама кокаин. Шофьорът казал, че е купил кокаина за себе си в Германия, без да се съобрази с факта, че пренасянето на наркотици през границата, независимо дали за лична употреба или не, е забранено. Пътникът, конфискуваният кокаин и автомобилът са предадени на полицията за по-нататъшни действия.", "date": "2018.11.13", "title": "На ГКПП \"Градина\" заловиха българин с 30 грама кокаин, скрил ги в джоба си"}
{"url": "https://www.24chasa.bg/novini/article/7151056", "text": "\"Макар и съвсем минимално с промените в закона искаме да стимулиране  купуването на нови автомобили, това за президента Румен Радев явно е грешно. Не мога да се съглася с мотивите му, че бедността е фактор на управлението. Много силен дебат трябва да се проведе за общоприети европейски ценности. От една страна Радев казва, че трябва да купим нови скъпи самолети, а от друга - да не си взимаме нови коли\". Така финансовият министър Владислав Горанов коментира президентското вето върху промените в закона за корпоративното подоходно облагане в предаването \"Лице в лице\" по Той обаче поясни, че дебатът в ГЕРБ как да се реагира на ветото на Радев още не е приключил. \"Гражданската отговорност\" трябва да е от автомобила, иначе би трябвало да я плаща всеки, който има шофьорска книжка. Трябва ли всеки български гражданин с книжка да плаща годишна \"Гражданска отговорност\", категоричен бе той. Собствеността на автомобила е ясна, допълни Горанов. Атаката срещу правителството, че цената на петрола расте е разбираема, но няма как да кажем на тези хора „приберете се, цената ще падне”, коментира още той. Ще предложим в най-кратки срокове всяка касова бележка на бензиностанция да съдържа търговската надценка и елементите на цената, които влизат в кайната цена на горивото. Това обяви Горанов. „Имах среща с премиера Борисов и смятам да предложа изменения в наредбата за регламентиране на плащанията и продажбите, които ще повишат доверието в системата. Наредбата е по-известна като наредба за касовите апарати. Ще предложа да задължим всеки търговец на дребно на горива, когато издава касов бон, да посочва на отделен ред акциза, ДДС, както и цената на горивото без акциз и ДДС. Със съответните законодателни изменения можем да отидем и по-напред и да се посочва и търговската надценка в касвата бележка”, обясни още министър Горанов. По думите му така във всеки фискален бон ще се посочи колко отива за държавата и колко е за търговеца.", "date": "2018.11.13", "title": "Горанов: Радев иска нови скъпи самолети, но е против да се купуват нови коли (Обновена)"}
{"url": "https://www.24chasa.bg/novini/article/7151090", "text": "Германският канцлер Ангела Меркел попадна в интересна ситуация по време на церемония по отбелязването на 100-годишнината от края на Първата световна война. 101-годишна французойка я помисли за съпругата на президента на Франция Еманюел Макрон, предаде \"Гардиън\", цитиран от Нова телевизия. „Това е невероятно. Обикновена жена като мен да стисне ръката на президента на Франция. Ще се разплача”, обърна се възрастната жена към Макрон. След това тя попита Меркел: „Вие ли сте г-жа Макрон?” След като Ангела Меркел й обясни, че всъщност е германският канцлер, жената не скри вълнението си от срещата с тях. „Невероятно е, че това се случва на обикновена жена като мен. Благодаря!”, каза 101-годишната французойка. Срещата приключи с обща снимка на тримата.", "date": "2018.11.13", "title": "101-годишна жена към Меркел: Вие ли сте съпругата на Макрон? (Видео)"}
{"url": "https://www.24chasa.bg/novini/article/7151113", "text": "Бивш австрийски полковник, който е обвинен в шпионаж в полза на Русия, бе пуснат с мярка за неотклонение \"подписка\", съобщи съдът в западния австрийски град Залцбург, цитиран от Франс прес и ТАСС. , е предал задграничния си паспорт и трябва да се явява ежедневно в полицията, предава БТА. Прокуратурата искаше обвиняемият да бъде пратен в предварителния арест заради риск лицето да се укрие, но съдът прецени, че такъв риск не съществува, доколкото 70-годишният мъж отдавна е знаел, че е разследван, но не се е укрил от следствието.", "date": "2018.11.13", "title": "Пуснаха от ареста заподозрения за шпионаж в полза на Русия австрийски полковник"}
{"url": "https://www.24chasa.bg/novini/article/7151136", "text": "Редовното правителствено заседание ще се проведе както обикновено – в сряда, 14 ноември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОТКРИВАНЕ НА ГРАНИЧЕН КОНТРОЛНО-ПРОПУСКАТЕЛЕН ПУНКТ - КРУШАРИ. Внася: министърът на вътрешните работи 2. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО НА РЕПУБЛИКА БЪЛГАРИЯ С НАЦИОНАЛЕН ЩАНД НА МЕЖДУНАРОДНОТО ИЗЛОЖЕНИЕ ЗА ЗЕМЕДЕЛИЕ, ХРАНИТЕЛНО-ВКУСОВА ПРОМИШЛЕНОСТ И ГРАДИНАРСТВО „ЗЕЛЕНА СЕДМИЦА БЕРЛИН 2019“, КОЕТО ЩЕ СЕ ПРОВЕДЕ ОТ 18 ДО 27 ЯНУАРИ 2019 Г. Внася: министърът на земеделието, храните и горите 3. ПРОЕКТ НА РЕШЕНИЕ ЗА ПОЕМАНЕ ОТ РЕПУБЛИКА БЪЛГАРИЯ НА ПРЕДСЕДАТЕЛСТВОТО НА ОРГАНИЗАЦИЯТА ЗА ЧЕРНОМОРСКО ИКОНОМИЧЕСКО СЪТРУДНИЧЕСТВО В ПЕРИОДА 1 ЯНУАРИ - 30 ЮНИ 2019 Г. Внася: заместник министър-председателят по правосъдната реформа и министър на външните работи 4. ПРОЕКТ НА РЕШЕНИЕ ЗА ОПРЕДЕЛЯНЕ НА УПРАВИТЕЛ ЗА РЕПУБЛИКА БЪЛГАРИЯ В СЪВЕТА НА УПРАВИТЕЛИТЕ НА МЕЖДУНАРОДНАТА ИНВЕСТИЦИОННА БАНКА И НА ДИРЕКТОР И ЗАМЕСТНИК-ДИРЕКТОР ЗА РЕПУБЛИКА БЪЛГАРИЯ В СЪВЕТА НА ДИРЕКТОРИТЕ НА МЕЖДУНАРОДНАТА ИНВЕСТИЦИОННА БАНКА. Внася: министърът на финансите 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 190 НА МИНИСТЕРСКИЯ СЪВЕТ ОТ 2015 Г. ЗА ПРИЕМАНЕ НА ДЕТАЙЛНИ ПРАВИЛА ЗА ДОПУСТИМОСТ НА РАЗХОДИТЕ ПО ФОНД „УБЕЖИЩЕ, МИГРАЦИЯ И ИНТЕГРАЦИЯ” И ФОНД „ВЪТРЕШНА СИГУРНОСТ” ЗА ПЕРИОДА ОТ 2014 ДО 2020 Г. Внася: министърът на вътрешните работи 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА 2018 Г. ЗА ИЗПЛАЩАНЕ НА ДОПЪЛНИТЕЛНО ВЪЗНАГРАЖДЕНИЕ ЗА ПОСТИГНАТИ РЕЗУЛТАТИ ОТ ТРУДА НА ДИРЕКТОРИТЕ НА ОБЩИНСКИТЕ ДЕТСКИ ГРАДИНИ, УЧИЛИЩА, ЦЕНТРОВЕ ЗА ПОДКРЕПА ЗА ЛИЧНОСТНО РАЗВИТИЕ И ЦЕНТРОВЕ ЗА СПЕЦИАЛНА ОБРАЗОВАТЕЛНА ПОДКРЕПА. Внася: министърът на образованието и науката 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКАТА ЗА 2018 Г. Внася: министърът на образованието и науката 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА 2018 Г. Внася: министърът на земеделието, храните и горите 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ И/ИЛИ ТРАНСФЕРИ ПО БЮДЖЕТА НА МИНИСТЕРСТВОТО НА ВЪТРЕШНИТЕ РАБОТИ ЗА 2018 Г. Внася: министърът на вътрешните работи 11. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪРЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ДЕВЕТМЕСЕЧИЕТО НА 2018 Г. Внася: министърът на финансите 12. ПРОЕКТ НА РЕШЕНИЕ ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ КАПИТАЛА НА „ЛЕТИЩЕ СОФИЯ” ЕАД СЪС СТОЙНОСТТА НА ПРАВОТО НА СОБСТВЕНОСТ ВЪРХУ НЕДВИЖИМИ ИМОТИ, ОБЯВЯВАНЕТО ИМ ЗА ИМОТИ - ПУБЛИЧНА ДЪРЖАВНА СОБСТВЕНОСТ, И ПРЕДОСТАВЯНЕТО ИМ ЗА УПРАВЛЕНИЕ НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА. Внася: министърът на транспорта, информационните технологии и съобщенията 13. ПРОЕКТ НА РЕШЕНИЕ ЗА УЧРЕДЯВАНЕ НА ВЪЗМЕЗДНО БЕЗСРОЧНО ОГРАНИЧЕНО ВЕЩНО ПРАВО - СЕРВИТУТ ВЪРХУ ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ЗАХРАНВАЩ ВОДОПРОВОД КЪМ ОБЕКТ „ИЗГРАЖДАНЕ НА ПОЛИВНА СИСТЕМА В ЗЕМЛИЩЕТО НА С. РЕСЕЛЕЦ, М. „СРЕДНА ЛЪКА“, ОБЩИНА ЧЕРВЕН БРЯГ, ОБЛАСТ ПЛЕВЕН“ В ПОЛЗА НА „ЕЛЕТЕХ” ООД - ШУМЕН. Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ” ЕАД - СОФИЯ. Внася: министърът на транспорта, информационните технологии и съобщенията 15. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ. Внася: министърът на транспорта, информационните технологии и съобщенията 16. ПРОЕКТ НА РЕШЕНИЕ ЗА ВЪЗЛАГАНЕ НА ДИРЕКТОРА НА АГЕНЦИЯ „МИТНИЦИ“ ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА И ДА ПРЕДПРИЕМЕ ДЕЙСТВИЯ ЗА ПРИДОБИВАНЕ НА ИМОТ В ПОЛЗА НА ДЪРЖАВАТА ПО РЕДА НА ЧЛ. 254, АЛ. 9 ОТ ДАНЪЧНО-ОСИГУРИТЕЛНИЯ ПРОЦЕСУАЛЕН КОДЕКС. Внася: министърът на финансите 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТИ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА НУЖДИТЕ НА ОБЛАСТНА ДИРЕКЦИЯ „ЗЕМЕДЕЛИЕ” - ТЪРГОВИЩЕ, И НА МИНИСТЕРСТВОТО НА ПРАВОСЪДИЕТО ЗА НУЖДИТЕ НА ГЛАВНА ДИРЕКЦИЯ „ИЗПЪЛНЕНИЕ НА НАКАЗАНИЯТА”. Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА РАМКОВО СПОРАЗУМЕНИЕ ЗА ПАРТНЬОРСТВО И СЪТРУДНИЧЕСТВО МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И ПРАВИТЕЛСТВОТО НА МАЛАЙЗИЯ, ОТ ДРУГА СТРАНА, И ЗА ОДОБРЯВАНЕ НА СЪГЛАСИЕТО НА РЕПУБЛИКА БЪЛГАРИЯ ЗА ПРИЕМАНЕТО НА РЕШЕНИЕ НА СЪВЕТА НА ЕВРОПЕЙСКИЯ СЪЮЗ ЗА ПОДПИСВАНЕ И ВРЕМЕННО ПРИЛАГАНЕ НА СПОРАЗУМЕНИЕТО. Внася: заместник министър-председателят по правосъдната реформа и министър на външните работи 19. ПРОЕКТ НА РЕШЕНИЕ ЗА ОДОБРЯВАНЕ НА ДОПЪЛНИТЕЛНО СПОРАЗУМЕНИЕ КЪМ МЕМОРАНДУМА ЗА РАЗБИРАТЕЛСТВО ЗА ПОДДРЪЖКА И ЕКСПЛОАТАЦИЯ НА CMS ДЕТЕКТОРА МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И ЕВРОПЕЙСКАТА ОРГАНИЗАЦИЯ ЗА ЯДРЕНИ ИЗСЛЕДВАНИЯ (ЦЕРН) - ADDENDUM № 10. Внася: министърът на образованието и науката 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ОТНОСНО ДВУСТРАННО СЪТРУДНИЧЕСТВО В ОБЛАСТТА НА ТУРИЗМА МЕЖДУ МИНИСТЕРСТВОТО НА ТУРИЗМА НА РЕПУБЛИКА БЪЛГАРИЯ И МИНИСТЕРСТВОТО НА ТУРИЗМА НА КРАЛСТВО КАМБОДЖА. Внася: министърът на туризма 21. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 759 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В КОНФЕРЕНЦИЯТА НА ПЪЛНОМОЩНИТЕ ПРЕДСТАВИТЕЛИ НА МЕЖДУНАРОДНИЯ СЪЮЗ ПО ДАЛЕКОСЪОБЩЕНИЯ, ДУБАЙ, ОБЕДИНЕНИТЕ АРАБСКИ ЕМИРСТВА. Внася: министърът на транспорта, информационните технологии и съобщенията 22. ПРОЕКТ НА РЕШЕНИЕ ЗА УТВЪРЖДАВАНЕ НА ПОЗИЦИИТЕ НА РЕПУБЛИКА БЪЛГАРИЯ И НА СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В 24-АТА КОНФЕРЕНЦИЯ НА СТРАНИТЕ ПО РАМКОВАТА КОНВЕНЦИЯ НА ОРГАНИЗАЦИЯТА НА ОБЕДИНЕНИТЕ НАЦИИ ПО ИЗМЕНЕНИЕ НА КЛИМАТА, В 14-АТА СРЕЩА НА СТРАНИТЕ ПО ПРОТОКОЛА ОТ КИОТО И В ТРЕТАТА СЕСИЯ НА ПЪРВАТА СРЕЩА НА СТРАНИТЕ ПО ПАРИЖКОТО СПОРАЗУМЕНИЕ. Внася: министърът на околната среда и водите 23. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И НА СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ОСМАТА СЕСИЯ НА МЕЖДУПРАВИТЕЛСТВЕНАТА БЪЛГАРО-БЕЛАРУСКА КОМИСИЯ ЗА ТЪРГОВСКО-ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ ОТ 19 ДО 21 НОЕМВРИ 2018 Г. В СОФИЯ. Внася: министърът на икономиката 24. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 15 ОКТОМВРИ 2018 Г. В ЛЮКСЕМБУРГ. Внася: министърът на земеделието, храните и горите 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ТРАНСПОРТА И ОКОЛНАТА СРЕДА НА ЕВРОПЕЙСКИЯ СЪЮЗ, ПРОВЕДЕНА НА 29 И 30 ОКТОМВРИ 2018 Г. В ГРАЦ. Внася: министърът на транспорта, информационните технологии и съобщенията 26. ПРОЕКТ НА РЕШЕНИЕ ЗА ПРЕКРАТЯВАНЕ НА ПРОЦЕДУРАТА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „КАВАРНА”, ОБЩИНА КАВАРНА, ОБЛАСТ ДОБРИЧ. Внася: министърът на туризма 27. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „БУРГАС – ЦЕНТРАЛЕН“, ОБЩИНА БУРГАС, ОБЛАСТ БУРГАС. Внася: министърът на туризма 28. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СОЗОПОЛ – ХАРМАНИТЕ”, ОБЩИНА СОЗОПОЛ, ОБЛАСТ БУРГАС. Внася: министърът на туризма 29. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА КОДЕКСА ЗА СОЦИАЛНО ОСИГУРЯВАНЕ. Внася: министърът на финансите 30. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ФИНАНСОВОТО УПРАВЛЕНИЕ И КОНТРОЛ В ПУБЛИЧНИЯ СЕКТОР. Внася: министърът на финансите", "date": "2018.11.13", "title": "Вижте какво ще решава Министерският съвет утре"}
{"url": "https://www.24chasa.bg/novini/article/7151153", "text": "Приемам като обективна положителната оценка за МВР, отразена в Доклад 2018 на Европейската комисия за напредъка на България по Механизма за сътрудничество и оценка, заяви министър Младен Маринов на брифинг в Министерския съвет. По думите му тя е резултат от усилията, полагани през годините, заедно със Специализираната прокуратура, с която Главна дирекция „Борба с организираната престъпност“ работи в пълна координация. Оценката се базира и на международната дейност на ГДБОП и доверието, изградено при взаимодействие с партньорските служби. Това съобщиха от пресцентъра на МВР. МВР направи множество стъпки за укрепване на главната дирекция и продължава в същата посока, коментира вътрешният министър. Беше разширен нейният капацитет за борба с корупцията, прането на пари и противодействието на киберпрестъпността. ГДБОП стои изключително добре и в международен план. Големият брой успешни операции в сътрудничество с международни партньори показват възможностите на тази структура и способността й за ефективно противодействие на всички съвременни заплахи от организирана престъпност и корупция. Оценките са позитивни и в няколко последователни доклада, което дава визия, че работим в правилна посока. Тази оценка ни кара да бъдем още по-отговорни и да продължим своите усилия и работа по отношение на ефективното противодействие на корупцията. Министър Младен Маринов подчерта, че на първо място МВР работи за сигурността на българските граждани.", "date": "2018.11.13", "title": "Маринов: Положителната оценка на доклада на ЕК е знак, че вървим в правилната посока"}
{"url": "https://www.24chasa.bg/novini/article/7151164", "text": "Румъния се върна 11 назад, там, където беше преди присъединяването към Европейския съюз, а правителството Драгня-Дънчила изтри с гума всички усилия, положени за присъединяването, заяви днес румънският президент Клаус Йоханис, цитиран от Аджерпрес. \"И в резолюцията на Европейския парламент, и в доклада по Механизма за сътрудничество и проверка се явяват горе-долу едни и същи неща - мнозинството от румънците, аз и много други искаме да бъдем европейци, да построим една солидна и прозрачна демокрация. За съжаление, тази катастрофа на демокрацията, която е управлението Драгня-Дънчила, има съвсем други идеи и се опитва да дърпа страната назад\", коментира държавният глава, цитиран от БТА. Той отбелязва, че многобройните промени и намерения за изменения в законите за правосъдието и наказателните кодекси \"привлякоха вниманието по негативен начин\", което носи съществени вреди на страната. По думите на президента лидерът на управляващата Социалдемократическа партия Ливиу Драгня \"се бори, но лошото е, че се бори с Румъния, вместо да се бори за Румъния\". Що се отнася до премиера Виорика Дънчила, държавният глава коментира, че \"страната гори, а г-жа премиерът се крие в Арабия\", намеквайки за неотдавнашните пътувания на правителствения ръководител в няколко арабски страни. \"Единствената цел на това управление Драгня-Дънчила е да отърве Драгня от затвора и от делата. Нищо друго за него няма значение - нито Европа, нито румънците, нито накъде върви Румъния\", изтъкна още Йоханис. По думите му както резолюцията на ЕП, така и докладът на ЕК \"ни казват, че Румъния се е върнала там, където е била преди 11 години, преди присъединяването\". Европейската комисия препоръча днес на Румъния в доклада по Механизма за сътрудничество и проверка (МСП) да прекрати веднага прилагането на законите за правосъдието и последвалите извънредни постановления и да ги преразгледа, вземайки предвид препоръките в рамките на механизма, както и тези на Венецианската комисия и Групата държави срещу корупцията (ГРЕКО). \"Развитията през последните 12 месеца в Румъния поставиха под въпрос или върнаха назад някои постижения от последните 10 години, поради което ЕК предлага 8 нови препоръки в рамките на МСП за Румъния\", заяви първият заместник-председател на Комисията Франс Тимерманс. Също днес Европейският парламент прие резолюция за правовата държава в Румъния, която изразява \"дълбокото безпокойство\" на евродепутатите спрямо реформата в правосъдното и наказателното законодателство и \"осъжда насилствената и несъразмерна намеса на полицията при протестите в Букурещ през август.\"", "date": "2018.11.13", "title": "Президентът на Румъния: Върнахме се 11 години назад, след като влязохме в ЕС"}
