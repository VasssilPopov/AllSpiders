{"url": "https://www.24chasa.bg/novini/article/6628367", "text": "Говорител на Министерството на външните работи на Северна Корея определи Новата Стратегия за национална сигурност на САЩ, обявена от американския президент Доналд Тръмп миналата седмица, като „криминален документ“, който не представлява „нищо повече от прокламация за агресия, целяща да запази американската хватка над света“, предава американския новинарски канал Fox News. „Международната общност трябва да остане бдителна спрямо маневрите на групировката на Тръмп, целящи нахлуването и завземането на Северна Корея чрез предизвикване на ядрена война на Корейския полуостров на всяка цена. Това е в тотален разрез с твърденията им, че искат диалог“, заявиха от севернокорейското външно ведомство. Говорителят бе категоричен, че: „Тъй като САЩ са насочили политиката си в сферите на дипломацията и сигурността към военното смазване на Северна Корея и размахват юмрук срещу нас, ние ще ги накараме да съжаляват за тази стратегия чрез нашите оръдия“, предаде \"Фокус\".  Агенцията припомня, че в новата Стратегия за национална сигурност на САЩ, обнародвана в понеделник, се казва, че САЩ трябва да се изправи срещу предизвикателствата, породени от оръжейните програми на Северна Корея. Пхенян „е управляван чрез безмилостна диктатура без оглед на човешкото достойнство“, се заявява в документа. „Вече от 25 години, тя развива ядрени оръжия и балистични ракети, в противоречие с всички ангажименти, които е поела“. Там се допълва още, че: „Днес, тези ракети и оръжия заплашват САЩ и нашите съюзници. Колкото по-дълго игнорираме заплахите, породени от държави, решени да разработват оръжия за масово поразяване, толкова по сериозни ще стават те и толкова по-малко варианти ще имаме ние“. „Ние призоваваме света да се обедини срещу режима-изгой в Северна Корея“.", "date": "2017.12.23", "title": "Сев. Корея към САЩ: Ще съжалявате за новата си Стратегия за национална сигурност"}
{"url": "https://www.24chasa.bg/novini/article/6628276", "text": "За 10 месеца сънародниците ни зад граница са пратили близо 1,5 млрд. лв. на близките си в България. Това показва справка на   в данните за платежния баланс на Българска народна банка (БНБ). По-конкретно, акумулираната сума от януари до края на октомври 2017 г. е 750 млн. евро. За сравнение за същия период на минлата година, емигрантите са изпратили с 10 млн. евро по-малко или 740 млн. евро. Само за октомври гастербайтерите са пратили малко над 71 млн. лв. От началото на година слабият месец е бил август, когато парични преводи на работниците в чужбина са 66,2 млн. евро. Най-много средства идват от българите в САЩ, Испания и Гърция. Данните на БНБ обаче отчитат само парите, изпратени по банков път и чрез дружества за парични трансфери. Не е ясно какви суми влизат у нас в брой или какви стоки, купени зад граница, идват в страната. Сама по себе си тази статистика не е голяма новина, но е поредното доказателство, че емигрантите имат огромно влияние върху българската икономика. Всъщност средствата, които те пращат на семействата си тук, до преди няколко години надвишаваха многократно размера на преките чуждестранни инвестиции (ПЧИ) в страната. Тенденцията леко се обръща, но инвестициите все така заобикалят страната ни, а преводите от емигрантите нарастват. От януари до октомври в българската икономика са влезли чуждестранни инвестиции в размер на 855,5 млн. евро, показват предварителните данни на Българската народна банка (БНБ). Те намаляват с над 6,2% в сравнение със същия период на миналата година, когато бяха 912,8 млн. евро, пресметна Investor.bg. По предварителни данни преките инвестиции през октомври нарастват с 96,6 млн. евро, при намаление със 112,7 млн. евро година по-рано.", "date": "2017.12.23", "title": "За 10 месеца емигрантите са пратили близо 1,5 млрд. лв. на близките си в България"}
{"url": "https://www.24chasa.bg/novini/article/6628288", "text": "Християн Мицковски бе избран за председател на ВМРО-ДПМНЕ на днешния извънреден конгрес на опозиционната партия във Валандово, съобщиха македонските медии. От общо 438 делегати гласуваха 428. 376 гласуваха за Мицковски, а десет бюлетини бяха невалидни. Християн Мицковски бе единственият кандидат за председателския пост. Досега той бе генерален секретар на ВМРО-ДПМНЕ, предава БТА.  Християн Мицковски е относително нов в партията и обществеността. Той е професор в Машинния факултет в Скопие, назначен бе за директор на електрическата компания ЕЛЕМ, а от 2015 г. до смяната на властта бе съветник на премиера Никола Груевски по въпросите на енергетиката.", "date": "2017.12.23", "title": "Християн Мицковски е новият председател на ВМРО-ДПМНЕ"}
{"url": "https://www.24chasa.bg/novini/article/6628301", "text": "Премиерът на Македония Зоран Заев заяви, че е готов да се откаже от твърдението, че неговата страна единствена има право на наследството на Александър Велики, за да помогне да се реши 26-годишният спор със съседна Гърция за името на Македония, предаде Асошиейтед прес. \"Отказвам се /от твърдението/, че Македония е еднственият наследник на Александър. Историята принадлежи не само на нас, а и на Гърция и на много други страни\", каза Заев в телевизионно интервю снощи, предаде БТА.  Откакто стана независима от Югославия през 1991 г. Македония твърдеше, че има право поне на част от наследството на най-известния владетел на антична Македония. Това разгневи гърците, които гледат на името Македония като на скрити експанзионистични претенции към региона Македония в северна Гърция, припомня АП. В резултат Гърция наложи вето на членството на Македония в НАТО.", "date": "2017.12.23", "title": "Заев: Александър Велики принадлежи не само на нас, а и на много други страни"}
{"url": "https://www.24chasa.bg/novini/article/6628307", "text": "И от българския пазар ще бъдат изтеглени всички продукти, произведени след 15 февруари 2017 г. от фабрика Creon на френската компания Lactalis, съобщиха от агенцията по храните. У нас са пуснати \"Селиа Девелоп 1\" в опаковка от 900 грама с партиди партиди 17С0012605, 17С0012908 и 17С0013428, \"Селиа Девелоп 2\" с партида 17С0012907 и \"Селиа Девелоп 3\", партиди 17С0012963 и 17С0013648. Потребителите, които имат от тези продукти могат да ги върнат на търговеца, от който са ги закупили. От агенцията по храните уточняват, че на български пазар няма продукти, които да съдържат салмонелни бактерии. Въпреки това с цел осигуряване на безопасността на консуматорите и предприемане на максимални предпазни мерки от Lactalis са решили да изтеглят продуктите. На 10 декември френските власти забраниха продажбата на мляко за бебета и още няколко бебешки храни, произвеждани от компанията Lactalis за Франция и чуждестранни пазари. В България нямаше доставени засегнати партиди. Забраната бе наложена поради салмонела в храните. Френското министерство на икономиката и финансите публикува списък с над 600 партиди, които бяха забранени за консумация.", "date": "2017.12.23", "title": "Изтеглят и от България френски бебешки млека"}
{"url": "https://www.24chasa.bg/novini/article/6628308", "text": "Шест цистерни с оцетна киселина, превозвани във влакова композиция, излязоха от релсите край град Нови Бечей в Северна Сърбия, само на сто метра от къщите, съобщиха сръбските медии. Сръбското МВР съобщи, че няма пострадали и няма опасност за околната среда и здравето на хората, предава БТА.  На мястото са изпратени пожарникари и полиция. Един от пожарникарите казва в запис, поставен от ползвателка на Фейсбук, че от няколко преобърнати цистерни е протекла киселина.", "date": "2017.12.23", "title": "Шест цистерни с оцетна киселина се преобърнаха в Северна Сърбия"}
{"url": "https://www.24chasa.bg/novini/article/6628332", "text": "Лидерът на каталунските сепаратисти Карлес Пучдемон прикани днес правителството в Мадрид да му разреши да се върне в страната навреме за учредителното заседание на новия каталунски парламент на 23 януари и да може да бъде избран за премиер на областта, предаде БТА.  В интервю за Ройтерс пребиваващият в Белгия Пучдемон каза: \"Искам да се върна в Каталуня възможно най-скоро. Бих желал да се върна веднага. Това би била добра новина за Испания\". На въпрос дали би се върнал за първото заседание на новия състав на регионалните парламент той отговаря, че това е нещо естествено. \"Ако не ми бъде позволено да положа клетва като председател, това би било голяма аномалия за испанската демократична система\", подчертава сепаратисткият лидер. Пучдемон, който ръководеше Каталуня до октомври м.г., е заплашен от арест в Испания по обвинение, че е участвал в организирането на референдум за независимост на Каталуня и че след референдума е обявил тази независимост. Съдебната и изпълнителната власт в Мадрид смятат референдума за незаконен и противоконституционен. На предсрочните регионални избори в Каталуня в четвъртък тази седмица сепаратистките партии се сдобиха с мнозинство. \"Аз съм председател на регионалното правителство и аз ще остана председател, ако испанската държава уважи резултатите от вота\", каза пред Ройтерс Пучдемон. Той добави, че е готов за изслуша всяко предложение на испанския премиер Мариано Рахой, даже то да не предлага пълна независимост.", "date": "2017.12.23", "title": "Пучдемон: Искам да се върна в Каталуня възможно най-скоро"}
{"url": "https://www.24chasa.bg/novini/article/6628353", "text": "Броят на загиналите при наводненията и свлачищата във Филипините, причинени от тропическата буря Тембин, достигна 200, предадоха ТАСС и ДПА, като се позова на властите. Предишните данни бяха 133 жертви. Най-много загинали, 127, има в провинция Северен Ланао, на южния остров Минданао. 69 човека там са в неизвестност. Останалите жертви също са загинали при наводнения и свлачища на остров Минданао, предаде БТА. Тропическата буря връхлетя южната част на филипинския архипелаг вчера. Скоростта на съпътстващите ветрове достигаше 105 км/ч с пориви, достигащи скорост от 145 км/ч., посочва ДПА. На западния остров Палаван мъж бе убит от крокодил, докато се опитвал да премести лодката си на по-сигурно място заради приближаването на бурята, съобщи Франс прес.", "date": "2017.12.23", "title": "200 са вече загиналите при наводненията и свлачищата във Филипините"}
{"url": "https://www.24chasa.bg/novini/article/6628256", "text": "Водещи фигури от Съюза (ХДС/ХСС) на Ангела Меркел и Германската социалдемократическа партия(ГСДП) изразиха коренно противоположни виждания за това, каква ще е политиката на евентуално коалиционно правителство между двете партии по въпроса за имиграцията, докато тече подготовката за предварителните разговори за формиране на коалиция, предава Reuters. Решението на канцлера Ангела Меркел от 2015 година да допусне в страната повече от един милион мигранти, промени демографската картина в Германия и даде тласък на крайно-десните настроения в страната, допринасяйки за катастрофалните резултати на Съюза (ХДС/ХСС) и ГСДП на парламентарните избори, проведени на 24 септември, предаде \"Фокус\".  В отделни интервюта, Томас Щробл, заместник-лидерът на ХДС и външният министър на Германия Зигмар Габриел от ГСДП, дадоха мнението си за това, как ще бъдат спечелени обратно разочарованите избиратели. Щробл заяви, че лимитът на мигрантите, които Германия може да приеме за една година, трябва да бъде намален до нивата от 2012 година – 65 хиляди, докато по време на коалиционните преговори със Свободната демократическа партия и Зелените, Съюза се беше съгласил на доста по-висок лимит – 200 хиляди. Но Габриел, чиято партия иска Германия да приема всички бежанци, които стигнат до границите на страната, предложи даването на финансови субсидии за общините в Европа и Германия, които се съгласят да заселят мигранти на своя територия. „По този начин общините ще решават сами за себе си колко бежанци искат да приютят“, заяви той. „Това ще предотврати създаването на впечатление сред гражданите, че бежанците получават всичко, а те – нищо“. Германия се бори напразно за квотно разпределение на мигрантите от Близкия Изток от Африка сред страните-членки на ЕС, но източноевропейските страни (Чехия, Унгария, Полша и Словакия) се противопоставиха категорично на подобно решение. „ЕС може да направи програма за финансово подпомагане на общините в бедните страни“, добави Габриел. Предварителните разговори за формиране на германско правителство трябва да започнат на 7 януари и Меркел изрази надежда, че Съюза (ХДС/ХСС) и ГСДП могат да стигнат до споразумение до средата на същия месец.", "date": "2017.12.23", "title": "Евентуалните коалиционни партньори в Германия не са единни за миграцията"}
{"url": "https://www.24chasa.bg/novini/article/6628129", "text": "Всяка надежда за бързо забогатяване от случайността и от късмета е пагубна. Това каза в предаването „Тази събота” по  бизнесменът Ивайло Пенчев. По думите му е „най-добре никой да не търка листчета и да не се надява на тото”. Според него България изглежда по-добре от всякога. Повече млади хора се връщат от гурбет и от обучение, надявам се да се обърне трендът – повече хора да се връщат, отколкото заминават. Животът в България става все по-добър за почти всички. В същото време все още много се краде в тази държава и има много корупция. Ако бях премиер, щях да изкарам на светло всички обществени поръчки, заяви още Ивайло Пенчев. Балонът на биткойните ще се спука, прогнозира бизнесменът в разговора с Жени Марчева. „Аз все още съм с душа на беден човек, това е до живот. Човек, който е израснал в детството си беден, така си и остава. Не мисля, че това ще се промени”, призна той. „Аз не мога да се усетя богат, още си правя сметки, спестявам, гася лампите вкъщи. Това една такава постоянна тревожност, че това не ти се полага, не може да си богат, сигурно в някакъв момент ще станеш беден. Това е състояние на духа, което се формира в ранното детство, като си израсъл беден, и после и да го свръхкомпенсираш, като си купуваш ламборгинита и самолети, то не изчезва”, допълни Ивайло Пенчев.", "date": "2017.12.23", "title": "Бизнесменът Ивайло Пенчев: Всяка надежда за лесно изкарани пари е пагубна"}
{"url": "https://www.24chasa.bg/novini/article/6628104", "text": "Президентът на Албания Илир Мета изпрати до американския президент Доналд Тръмп писмо, в което изразява съжаление за гласуването на Албания в ООН в подкрепа на резолюцията против американското решение Йерусалим да бъде признат за столица на Израел, предаде агенция МИА. \"Гласът против нашия голям съюзник и приятел е даден без никаква предварителна консултация с институцията президент на република Албания, нито с парламента на Албания и не отразява позицията на албанския народ, който никога няма да забрави подкрепата на САЩ в най-тежките мигове от съществуването си\", се казва в писмото на Мета до Тръмп, предава БТА.  Мета добавя, че лично ще поиска обяснения за тази позиция и решение на правителството. \"Това противоречи на нашите приятелски и стратегически отношения и на интересите на нашите народи\", пише в писмото. Лидерът на най-голямата опозиционна партия - демократическата, Лулзим баша заяви, че правителството на Еди Рама е направило грешка с гласуването в ООН. Според Баша, който напомни за проамериканската ориентация на албанците през последните 27 години, това е против националния интерес на албанците.", "date": "2017.12.23", "title": "Албания съжали за гласуването си срещу Тръмп в ООН за Йерусалим"}
{"url": "https://www.24chasa.bg/novini/article/6628173", "text": "Швейцария трябва да спре субсидирането на износа на един от най-известните си продукти - шоколада - преди края на 2018 година, за да изпълни решение на Световната търговска организация, предаде ДПА. При все това правителството още отсега търси начини този сладкиш да не стане недостъпен в чужбина. Берн обмисля мерки за намаляване на разходите за суровините за производителите, предава БТА.  \"Ако всички върви по план, не вярвам цените на шоколада да се повишат\", заяви пред ДПА Урс Фюрер, президент на асоциацията на производителите на шоколад в Швейцария.", "date": "2017.12.23", "title": "Швейцария трябва да спре подпомагането на износа на шоколад преди края на 2018"}
{"url": "https://www.24chasa.bg/novini/article/6628201", "text": "Турските гранични власти в окръг Одрин са заловили група от 118 мигранти и бежанци при опит да преминат нелегално в България и Гърция, предаде  .  В групата има граждани на Пакистан, Бангладеш, Алжир, Мароко и Сирия. След като е била установена самоличността им, мигрантите са били предадени на Управлението за миграция в Одрин.", "date": "2017.12.23", "title": "Заловиха 118 мигранти, опитали да минат нелегално в България и Гърция"}
{"url": "https://www.24chasa.bg/novini/article/6628218", "text": "САЩ са отишли твърде далеч, позволявайки доставката на въоръжение с директно поразяващо действие в Украйна. Това заяви в събота заместник-министърът на външните работи на Русия Сергей Рябков, цитиран от ТАСС. „В определен смисъл САЩ преминаха границите, обявявайки намерението си да предадат на Украйна оръжие с директно поразяващо действие. Вече това се случва не в рамките на търговските споразумения, които американските компании сключват тихомълком отдавна, а по държавна линия“, заяви руският дипломат. „Вашингтон се опитва да се представи като „посредник“. Но той не е никакъв посредник, а помощник в разпалването на война“, подчерта Рябков. „Като за начало заговориха за ракетни комплекси Javelin“, посочи той. „Въпросът е – какво следва от тук нататък? Във всеки случай, американското оръжие може да доведе до нови жертви в съседни на Русия страни, към което ние не можем да останем равнодушни“. Рябков изрази увереност, че историята „неизбежно ще постави на всички на местата им“. „Но как в днешните условия можем да говорим за каквато и да е „примирителна“ роля на САЩ в разрешаването на конфликта в Украйна?“, попита той. Дипломатът напомни, че „изигравайки активна роля в организацията на държавния преврат в Киев преди няколко години, нежно подхранвайки „майданната“ власт, когато тя забраняваше руския език и бомбардираше тези, които не пожелаха да се наредят под знамената на бандеровците, днес САЩ явно тласкат Украйна към ново кръвопролитие“. „Киевските реваншисти така или иначе ежедневно обстрелват Донбас, не желаейки да водят мирни преговори и мечтаейки за силова разправа с непокорното население“, добави той. „И САЩ решиха да им дадат оръжие за целта“. „За съжаление, да призоваваме американските полицаи да се вразумят – в момента е безсмислено“, призна Рябков. „Русофобията дотолкова ги заслепява, че те радостно аплодират наказателните отряди на украинските националисти“.", "date": "2017.12.23", "title": "Русия: САЩ прекалиха, като обявиха, че ще предадат на Украйна смъртоносно оръжие"}
{"url": "https://www.24chasa.bg/novini/article/6628226", "text": "Комендантът на частите на морската пехота от Въоръжените сили на САЩ, разположени в Норвегия, предупреди своите войници, че предстои война, предава американският новинарски канал Fox News. “Надявам се да греша, но предстои война“, заяви генерал Робърт Нелър. „Вие вече водите бойни действия тук само чрез присъствието си – информационна и политическа борба“. Нелър подчерта, че вероятността от конфликти с Русия и в Тихооеканския регион в близко бъдеще е огромна, предава \"Фокус\".  Сержант-майор Роналд Грийн сподели подобно мнение: „Помнете защо сте тук“, заяви той. „Те наблюдават. Точно, както ги наблюдавате вие, те наблюдават вас. Ние имаме 300 морски пехотинци тук, но можем да съберем 3000 за една нощ“. Предупрежденията на американските военни дойдоха само ден преди Министърът на отбраната на САЩ Джеймс Матис да заяви пред военнослужещите във военната база на САЩ в щата Северна Каролина Форт Браг, че „буреносни облаци се събират“ над Корейския полуостров. От телевизията не се наемат да твърдят, дали коментарите на Матис са били нещо повече от мотивационна риторика. Пристигането на Нелър и Грийн в Норвегия съвпада с нарастването на напрежението между САЩ и съюзниците им от НАТО и Русия. Според американски военни източници, Москва е предупредила Осло, че решението му да приеме нова американска военна част до края на 2018 година може да се отрази негативно на отношенията между двете страни.", "date": "2017.12.23", "title": "Американски генерал в Европа: Идва война"}
{"url": "https://www.24chasa.bg/novini/article/6628247", "text": "Известният американски сенатор от Републиканската партия Джон Маккейн заяви, че предоставянето на ракетни комплекси Javelin на Киев ще допринесе за постигането на мир в Украйна и като цяло, е „крачка в правилната посока“. Американският законодател изрази мнението си чрез съобщение до медиите, публикувано в събота, предава ТАСС. „Решението на (президента на САЩ Доналд) Тръмп да предостави на Украйна противотанкови комплекси Javelin, за което се споменаваше и по-рано, е още една крачка в правилната посока и изпраща ясен сигнал за това, че САЩ ще защитават своите съюзници и партньори в техните битки за защита суверенитета и териториалната им цялост“, заяви Маккейн. Според неговата гледна точка, предоставянето на смъртоносно оръжие на Украйна е „необходимо за отбрана и сдържане на руската агресия“, предаде \"Фокус\". Маккейн твърди, доставянето на подобно въоръжение в Украйна „не възпрепятства мира в страната, а е необходимо за постигането му“. „Фокус“ припомня: В петък ръководителят на пресслужбата на Държавния департамент на САЩ съобщи, че Вашингтон е взел решение да предостави на Украйна „модерни защитни средства“, в рамките на усилията на Вашингтон за усилване на отбранителната способност на страната.", "date": "2017.12.23", "title": "Джон Маккейн: Предоставянето на смъртоносно оръжие на Украйна ще помогне за постигането на мир"}
{"url": "https://www.24chasa.bg/novini/article/6627951", "text": "Пето РУ-СДВР издирва 15-годишната Виктория Недялкова, съобщиха от пресцентъра на МВР. Момичето е напуснало домашния си адрес на 21 декември 2017 г. около 17:00 и от тогава е в неизвестност. Тя е на видима възраст 15-17г., висока 165-170см., телосложение нормално, коса – кестенява до раменете, очи – кафяви. Момичето е било облечено с черно шушляково пухено яке с качулка, черни ботуши (апрески) и черно-бяло спортно сакче. Полицията умолява гражданите, които могат да дадат информация за лицето да се обадят на телефон 112, 02/9825938 или в най-близкото поделение на МВР. Анонимността е гарантирана.", "date": "2017.12.23", "title": "Издирват 15-годишната Виктория Недялкова, в неизвестност от 2 дни"}
{"url": "https://www.24chasa.bg/novini/article/6627962", "text": "Пловдивската районна прокуратура внася в съда искане за постоянен арест на серийния изнасилвач Владимир Петков. Той беше заловен в петък късно вечерта по описание на жертвите и е задържан за 72 часа. Престъпленията според обвинението са извършени в условия на опасен рецидив. 32-годишният мъж е от Пазарджик, но от известно време живеел в Пловдив на квартира и работел във фирма за климатици. Наскоро се разделил с жената, от която имал и дете. Прокуратурата внася искането за за постоянното му задържане утре. Срещу Петков, който е излязъл от затвора през април т.г., има нови досъдебни производства. Той излежал присъда от 4,3 г. отново за изнасилване. Тези дни пловдивските момичета изтръпнаха от ужас, като разбраха, че в града вилнее секс маниак, който напада нощем девойки в автомобилите им. Първа негова жертва стана 19-годишна жена. На 7 декември около 22, 15 часа Петков бил на бул. „Александър Стамболийски” в кв. „Кючук Париж”. Там забелязал спряно ауди, в което седяло момиче и чакало своя приятелка. Владимир отворил вратата, седнал на шофьорската седалка, придвижил колата 50 метра и спрял. Заплашил девойката й я изнасилил. След това се отправил в неизвестна посока. Дни по-късно – на 20-и, втора девойка изпищя. Около 20,30 часа, пак в района на бул. „Александър Стамболийски“, Петков рено „Клио”, в който се намирала 21-годишна жена. Тя чакала приятеля си. Вместо него я връхлетял Владимир. Той отново отворил вратата, влязъл в колата, преместил я в съседна улица и спрял. Там удовлетворил нагона си. След залавянето му при разпитите е направил самопризнания за последните две изнасилвания. Петков се кълнял пред разследващите, че не е посягал на други, освен на двете девойки. Полицаите го заловили по описанията на жертвите. Неговото ДНК съвпаднало с намерения биологичен материал у първото момиче. То и другата пострадала дали еднакви описания на изнасилвача. По думите им той е българин, дрехите му били чисти, но не бил привлекателен. Според твърденията им нападателят бил грозноват, с дълъг нос и изгърбен. Жени в „Кючук Париж” си отдъхнаха, като разбраха, че изнасилвачът е заловен.", "date": "2017.12.23", "title": "Прокуратурата иска постоянен арест за заловения сериен изнасилвач в Пловдив"}
{"url": "https://www.24chasa.bg/novini/article/6627964", "text": "Обилен снеговалеж предизвика транспортен хаос в Гърция, съобщава РИА Новости. Заради снега на пътищата се образуваха километрови задръствания, стотици коли бяха блокирани от снега, информира гръцката телевизия ЕРТ. Снегът заваля на 22 декември, когато хиляди гърци се отправиха на път за коледната ваканция. На магистралата Атина - Ламия се образува задръстване от 15 километра, заради което пътниците в колите бяха принудени да чакат около осем часа. Нормалното движение бе възстановено към полунощ, предава БТА. В много райони в страната се отправят предупреждения към шофьорите да пътуват с вериги за сняг. Полицията е забранила пътуването на тежкотоварни автомобили на редица пътища, главно в планински райони. Заради силния вятър са затворени някои пристанища.", "date": "2017.12.23", "title": "Снежна буря предизвика хаос по пътищата в Гърция, затворени са и пристанища"}
{"url": "https://www.24chasa.bg/novini/article/6627980", "text": "Германският канцлер Ангела Меркел и френският президент Еманюел Макрон призоваха страните в конфликта в Източна Украйна да прекратят възможно най-бързо нарушенията на договореното примирие, предадоха Ройтерс и Асошиейтед прес. В разпространено днес съвместно изявление двамата държавници подчертават, че мирното уреждане на кризата няма алтернатива. Те призовават за завръщане на руските офицери в т. нар. Съвместен център за контрол и координация, предава БТА. Преди това украински представители, наблюдатели за сигурността и чуждестранни поддръжници на прозападните власти в Украйна предупредиха, че решението на Русия да се изтегли от съвместната комисия за контрол върху примирието ще доведе до нови сражения. Москва обвинява Киев, че пречи на работата на нейните пратеници в комисията и не им осигурява достъп до фронтовата линия. \"Необходимо е прилагане на споразумението за раздалечаване и изтегляне на тежкото въоръжение зад договорените линии, изтегляне на танкове, артилерия и миномети в договорените места за складиране\", са казва в съвместното изявление. В него се подчертава още, че \"заслужават внимание и други аспекти на Минските споразумения като изтеглянето на чуждестранните въоръжени формирования и възстановяването на контрола по руско-украинската граница\". В изявлението на Макрон и Меркел не се коментира решението на САЩ да доставят оръжие на Украйна.", "date": "2017.12.23", "title": "Меркел и Макрон: Мирното уреждане \nна конфликта в Украйна няма алтернатива"}
{"url": "https://www.24chasa.bg/novini/article/6627923", "text": "Огнеборци са спасили шофьор, заклещен между смачканите ламарини на лек автомобил Фолксваген „Поло“, който катастрофирал край стражишкото село Камен. Около 10,30 часа в събота колата, в която пътували мъж и жена, попаднала на заледен пътен участък и станала неуправляема. Водачът не успял да овладее возилото и то се преобърнало в канавката. Пътничката успяла да се измъкне от катастрофиралата кола, но шофьорът останал блокиран. Пожарникари незабавно се отзовали на подадения на телефон 112 сигнал и извадили потърпевшия. За щастие той и спътничката му са се отървали само с натъртвания и охлузни рани.", "date": "2017.12.23", "title": "Огнеборци вадиха шофьор, заклещен \nв смачкана кола край Стражица"}
{"url": "https://www.24chasa.bg/novini/article/6628024", "text": "Никола Груевски бе обявен за почетен председател на ВМРО-ДПМНЕ, предава скопският телевизионен канал A1 On. Съответното решение бе взето в рамките на XVI Конгрес на ВМРО-ДПМНЕ, който се провежда във Валандово. На Груевски, който бе начело на партията повече от 14 г., бе връчена плакет за благодарност за работата му във ВМРО-ДПМНЕ, предаде \"Фокус\".  В 11 часа (местно време) във Валандово започнаха дискусиите в рамките на втория ден на XVI Конгрес на ВМРО-ДПМНЕ, на който ще бъде избран новият председател на партията. Единственият кандидат за наследник на подалият оставка Никола Груевски е Християн Мицкоски. Конгресът на ВМРО-ДПМНЕ бе открит в следобедните часове на петък, а от 544 делегати, присъстваха само 411, според председателя на комисията за проверка Светлана Якимовска. По този начин бе изпълнено условието по чл. 18 от устава на партията, съгласно което „конгресът може да работи, само с присъствието на най-малко две трети от общия брой делегати“., т.е. най-малко 363-ма.", "date": "2017.12.23", "title": "Обявиха Никола Груевски за почетен председател на ВМРО-ДПМНЕ"}
{"url": "https://www.24chasa.bg/novini/article/6628028", "text": "Президентът на Русия Владимир Путин посочи задачите, които трябва да бъдат решени, за да бъде осигурен устойчивият прогрес на Русия „в света на утрешния ден“, в изказването си пред конгреса на партия „Единна Русия“. Сред първостепенните задачи той назова повишаването на растежа на икономиката, борбата с бедността, развитието на бизнеса, промените в здравеопазването и образованието, предава РИА Новости. В частност, Русия трябва да създаде нов пазар на труда и съвременна система за професионално образование, смята руският президент. Според неговите думи, трябва да се достигне до устойчиво повишение на реалните доходи на руснаците, да се увеличат пенсиите и социалните помощи, а също така да бъде продължена работата по намаляване на бедността, мащаба на която „представлява заплаха за стабилността и единството“ на руското общество, предаде \"Фокус\".  Путин подчерта, че тази ситуация е „просто унизителна за хората“. „Ситуацията трябва да е нетърпима, когато човек с търсена професия и с добра квалификация за своя труд, получава мизерна заплата, буквално едва свързва двата края“, добави той.", "date": "2017.12.23", "title": "Путин: Бедността е \"заплаха за стабилността и единството\" на руското общество"}
{"url": "https://www.24chasa.bg/novini/article/6628043", "text": "Стотици египтяни плячкосаха църква, намираща се на юг от столицата Кайро и призоваха за събарянето й, предава AFP, като се позовава на информация от местните църковни власти. Нападението над църквата в град Афтех, намиращ се на 100 километра от столицата, се е случило след края на петъчната молитва на мюсюлманите, предаде \"Фокус\".  Няколко християнски храма, особено тези, които още не са лицензирани от египетското правителство, бяха подложени на нападения от местните мюсюлмани в консервативната южна част на страната. От църковната управа твърдят, че стотици египтяни са се събрали пред сградата, отправяли са обиди към християните и са призовавали за разрушаването на храма. „Те нахлуха в църквата и унищожиха всичко вътре, след като издевателстваха над християните, които се бяха събрали там“, заявиха църковните власти. Около 10% от 93-милионното население на Египет са коптски християни и това е най-голямото религиозно малцинство в региона на Близкия Изток.", "date": "2017.12.23", "title": "Плячкосаха църква в Египет"}
{"url": "https://www.24chasa.bg/novini/article/6628061", "text": "Един мравояд е загинал при днешния пожар в зоологическата градина на Лондон, предаде ДПА, като се позова на управата на парка. По-рано тръбозъбът (вид южноафрикански мравояд) бе обявен за изчезнал. Впоследствие управата на зоопарка съобщи, че е покрусена от смъртта на 10-годишния Миша. Четири суриката (вид южноафриканска мангуста) са в неизвестност. Възможно е и други животни да липсват, предаде БТА.  Девет човека са пострадали при пожара, съобщи службата за спешна медицинска помощ в британската столица, цитирана от ТАСС. Осем от тях са получили помощ на място - шестима са се натровили с дим, а двама са получили незначителни наранявания. Един човек е бил откаран в болница. Подробности за състоянието му не бяха дадени. Сигналът за пожара бил подаден рано тази сутрин. Той бил овладян за три часа. Причините за пожара още не са изяснени. Лондонският зоопарк е създаден през 1828 г. и е най-старият в света. Сега той е затворен за посетители за неопределен срок.", "date": "2017.12.23", "title": "Мравояд загина при пожара в лондонския зоопарк, четири мангусти са изчезнали"}
{"url": "https://www.24chasa.bg/novini/article/6628076", "text": "Във връзка с обилните снеговалежи в Гърция, движението на моторни превозни средства е затруднено в отделни участъци в окръзите Драма, Родопи, Флорина, Пелас и Арта на област Западна Македония и Тракия, Арголида, Аркадия в област Пелопонес, Етолия и Ахея в област Ахарне, Евия, Фтиотида, Евритания в Централна Гърция, Кардица и Магнисия в област Тесалия. В района на столицата ситуацията е под контрол с изключение на затворени участъци на ул. „Пендели“ в посока Неа Макри. Това съобщиха от пресцентъра на Външното ни министерство. Поради лоши метеорологични условия, към момента, са затворени пристанищата в Рафина и Лаврио, а един кораб от пристанище Пирея до Цикладите е отменен. За някои по-малки пристанища рейсовете се осъществяват след решение на капитана на плавателния съд. Към момента остават затворени периферни пътища, като основните пътни артерии може да се считат за нормално проходими в зимни условия. Посолството на Република България в Атина информира, че към момента не са постъпвали сигнали от наши сънародници за възникнали проблеми във връзка с пътната обстановка. Очакванията на метеоролозите са за ново влошаване на времето по-късно през днешния ден.", "date": "2017.12.23", "title": "Външно: Бъдете внимателни, снежна буря в Гърция затруднява движението"}
{"url": "https://www.24chasa.bg/novini/article/6628071", "text": "Осем мигранти от Пакистан бяха ранени, когато автомобилът, в който били превозвани, излетял от регионалния път Куманово-Скопие при село Никущак, предаде агенция МИА. Катастрофата станала късно снощи. Автомобилът Опел \"Вектра\" бил управляван от неизвестен шофьор, предаде БТА.  Тежко ранен е 33-годишен пакистанец. Всички ранени са приети в Спешния център в Куманово. Никой от тях не е с опасност за живота.", "date": "2017.12.23", "title": "Осем мигранти бяха ранени в катастрофа на пътя Куманово - Скопие"}
{"url": "https://www.24chasa.bg/novini/article/6628089", "text": "Бившата телевизионна водеща Ксения Собчак ще бъде кандидатът на партия \"Гражданска инициатива\" на изборите за президент на Русия на 18 март догодина. Това решиха днес делегатите на партийния конгрес с 96 срещу 7 гласа, предаде ТАСС. Според руското изборно законодателство партийните кандидати трябва да подадат документите си в ЦИК до 12 януари, а независимите - до 7 януари. След това кандидатите започват да събират подписи на избиратели, предава БТА.  Тъй като ще бъде издигната от извънпарламентарна партия, Собчак трябва да набере поне 100 хиляди подписа, като от един регион бройката не бива да надвишава 2500. За да бъдат регистрирани за участие в изборите, кандидатите от парламентарни партии не се нуждаят от подписи, а от независимите се изискват 300 хиляди. Предаването на списъците с подписите и останалите документи ще се извършва в периода от 27 декември до 31 януари. Собчак обявява себе си за \"кандидат против всички\" и приканва избирателите, които не харесват останалите претенденти за президентския пост, да гласуват за нея, все едно че на бюлетината има графа \"против всички кандидати\", отбелязва ТАСС. Асошиейтед прес посочва, че 36 -годишната телевизионна звезда, известна с острия си език, може да повиши обществения интерес към изборите. Въпреки че тя отрича да е подставено лице на Кремъл, нейното участие в изборите може да отслаби позициите на видния блогър и борец против корупцията Алексей Навални. Собчак критикува политиката на Кремъл и призовава за демократични промени, но избягва да говори лоши неща за настоящия президент Владимир Путин, който през 90-те години е бил заместник на нейния вече покоен баща Анатолий Собчак, по онова време кмет на Санкт Петербург.", "date": "2017.12.23", "title": "Ксения Собчак ще бъде кандидат за президент на изборите в Русия догодина"}
{"url": "https://www.24chasa.bg/novini/article/6627915", "text": "Камион, натоварен с 30 кубика дървесина, се е подпалил в движение край Стражица. Инцидентът възникнал около 12,45 часа днес на главния път София-Варна в района на стражишкото село Железарци. След подаден сигнал от шофьора на телефон 112, на място след минути пристигнали два пожарни автомобила и четирима огнеборци. Благодарение на бързата намеса на екипите, камионът и по-голямата част от товара са спасени. Пламъците са унищожили двете задни гуми на возилото и 3 кубика дървен материал. Причините за инцидента се изясняват. Предполага се, че пожарът е лумнал заради техническа неизправност.", "date": "2017.12.23", "title": "Камион с 30 кубика дървесина пламна в движение край Стражица"}
{"url": "https://www.24chasa.bg/novini/article/6626996", "text": "Държавното училище може да даде по-голям успех от частното, а малкото населено място може да има повече знаещи ученици и повече компетентни учители. Тенденцията “голям град = елитно училище” е опровергана от последното изследване на Института за пазарна икономика “Регионални профили: показатели за развитие 2017”. В него област Смолян е абсолютен първенец по състояние на образованието. В същото време областта е първенец по малко жители, пръснати в стотици населени места в много тежка обстановка за живеене - с дълга зима, средищни училища и на много места - със слети паралелки. Според анализа обаче Смолянска област е ярък положителен пример за видимо подобряване на училищното образование само за няколко години. “Чрез създаване на образователна общност, целенасочена работа на регионалния инспекторат и директорите, въвличане на родителите, постоянен анализ и индивидуален подход към всеки ученик областта достига рекордни резултати. Така област Смолян заема първото място в категорията “Образование” в тазгодишното издание”, сочи анализът. Смолян продължава да е областта с най-нисък дял на повтарящите учебната година 0,08% при 1,09% за страната. Най-нисък е и делът на отпадналите от основното и средното образование - 0,74% при 2,96% за страната. Областта отчита и най-голям относителен брой на преподавателите - 106 на 1000 ученици при 75 на 1000 ученици за страната. Смолянска област обаче впечатлява най-вече с най-добро представяне на зрелостните изпити през 2017 г., като измества и столицата от първото място.  “Формулата на успеха на образователната система през последните години се дължи на целенасочените усилия за утвърждаване на образователна общност, квалификация на учителите, допълнителни извънучилищни занимания, индивидуален подход към учениците. На матурата по български език и литература учениците от областта достигат среден успех от 4,42 при 4,22 за страната. Делът на двойките пък е 3% при 8% за страната”, посочва eкспертът Никола Запрянов, който доскоро оглавяваше инспектората в Смолян.   Нито един от резултатите не е случаен, а планиран. А като основа помага и фактът, че в Средните Родопи има култ към образованието Въпреки това през 2009 г. областта е на 19-о място в образователната класация, а през 2010 г. - на 20-о. В онзи период в официален доклад на МОН област Смолян е поставена на последно място по проекти и квалификация на учителите. Промяната започва от 2012 г., когато със съвместна работа на инспекторат, местна власт и бизнес се налага агресивна квалификация на учителите, за да постигат устойчиво челни позиции в страната на външно оценяване. Две години Смолянска област е първенец в резултатите в VII клас преди София. “Тези, които излизат успешно на външно оценяване в IV клас, е резонно да постигат същите резултати в VII клас и логично да дадат високи резултати на матурите в XII клас. Резултатите са доказани с насрещни проверки така, че се знае, че в Смолянска област не се преписва, което е голямо достойнство. При VII клас на матурите тази година по математика и български език 92% от учениците отидоха на втория модул, а в десетки области отиват по 36% на втори модул. Това са измеримите неща, по които реално виждаме къде се намираме ние. След като вече повече от 5 г. Смолян е в челните класации по външно оценяване в IV, VII и XII клас, тази година дванадесетокласниците се поздравяват с още по-голям колективен успех, тъй като областта се нарежда веднага след София-град по върхови резултати от матурите. За първи път 12-класниците се нареждат втори на матурите по БЕЛ”, казва експертът Иван Муцевски. За да се постигнат резултатите от последните години, всеки успех се мери не на национално ниво, а по международни показатели, които дава изследването на PISA. Тези показатели посочват успешните практики.   “Успехите се дължат на добрата образователна общност,    където всички институции, родители и учители са ангажирани. В беден район, където работните места са ограничени и самите ученици осъзнават, че за да се реализират успешно в живота, е нужно да са образовани”, казва д-р Светозар Любомиров, който преподава литература в СОУ “Св. св. Кирил и Методий” в Неделино. Въпреки че е главен учител в малък град и работното му място е сигурно, Любомиров не спира сам да се усъвършенства. Той е носител на редица награди, сред които най-високото отличие е наградата “Неофит Рилски”. Автор е на 10 книги. Тази есен е защитил и докторска дисертация по методика на обучението по литература във Великотърновския университет. Според него именно тази общност, която е създадена в малкия град, е съпричастна с развитието на учениците от постъпването в училище до завършването на университета. Влияние оказвали запазените ценности в района и по-малкото изкушения пред учещите в сравнение с големите градове. Че малкото населено място е с голям образователен потенциал, доказва и фактът, че тази година директорка на училище от смолянско село стана носител на отличието “Свети Иван Рилски”. Диана Димитрова е директор на училището в село Търън. Тя бе удостоена от министъра на образованието за високи резултати в професионалната дейност и принос към образованието през май т.г. Тя получи и признанието на колегите си в Смолян в навечерието на 24 май т.г. В селското училище, което е защитено, са известни с това, че през зимата, когато снегът е дълбок и децата не могат да стигнат до класните стаи, учебните занятия се извършват в реално време по скайп. Освен че учителите са компетентни, съществено за успеха е и да се следи какво става с децата. Смолянско е с най-високия обхват в страната в детските градини - 92%. Всяко дете от 5-годишна възраст се знае къде е и в кое училище се планира да отиде и затова отпадналите от училище деца са 0,3%. След основно образование продължават да следят децата дали ходят на училище и какъв им е успехът на регионално ниво. В повечето от половината области под 50% от учениците продължават да учат. В област Смолян продължаващи са към 90%, а 86% от учениците се дипломират на майска сесия в годината на завършване. Следващата област в класирането е със 70%. Дори поведението на бизнеса не е както е обичайно в страната с призива към просветата: “Дайте ни кадри!” Един от най-големите работодатели в Смолян - “Арексим”, оборудва кабинети в местния технически колеж, плаща стипендии, а собственикът ѝ Кирил Асенов от години настоява за обучение на специалисти, които да съответстват на местния пазар. Минният гигант “Горубсо” също изплаща стипендии на ученици в минния техникум, които след това да влязат в предприятието. Подобни усилия полага и фабриката за ски в Чепеларе. Областната администрация търси решение как да координира нещата така, че професионалните паралелки в региона да са адекватни на очакванията на бизнеса за кадри и очакванията на младите за добри доходи. Има пълен синхрон при работата с децата с всички институции - общински, държавни, културни, полиция. “От времето, когато, съм начело на общината образованието е приоритет. В момента нищо не липсва на училищата в града. Само една детска градина и едно училище не са още санирани, но полагаме усилия да ги обхванем 100%. Всяка изява на ученик е била подкрепена от общината”, казва кметът на Смолян Николай Мелемов. А обединителен фактор в последно време за родители, учители, бизнес и институции става тревогата от обезлюдяването на планината.", "date": "2017.12.23", "title": "Да учиш в Родопите е много успешно"}
{"url": "https://www.24chasa.bg/novini/article/6627527", "text": "Искам да посъветвам както себе си, така и колегите - да забравим предизборната лексика, защото нови избори не се задават. Това заяви по „Хоризонт“ председателят на парламента Цвета Караянчева. Караянчева отрече да черпи увереност от думите на почетния председател на ДПС Ахмед Доган, че сегашното управление няма алтернатива и изтъкна, че многократно е декларирала, че управляващата колиция е „абсолютно стабилна“. „А какво всъщност каза господин Доган по-различно от това, което ние говорим и това, което всички знаем“, заяви председателят на парламента. Запитана дали речта на Ахмед Доган е била и флирт с ГЕРБ, Караянчева коментира: „Това са техни вътрешнопартийни работи. Ако те имат различия с господин Карадайъ, трябва да си ги уточнят. Аз мисля, че всички знаем, и опозицията разбира се, че вотът не се внася, за да предизвика нови избори, колкото да прикове обществото внимание в един дебат, в който опозицията ще напада, а управляващите така ще разказват какво са направили през изминалите 8 месеца“.", "date": "2017.12.23", "title": "Караянчева: Да забравим предизборната лексика, защото нови избори не се задават"}
{"url": "https://www.24chasa.bg/novini/article/6627575", "text": "Мъжът, за когото беше съобщено, че умишлено се е врязал в пазаруващите на оживена търговска улица в австралийския град Мелбърн, бе обвинен в опит за убийство и поведение, застрашаващо живота на околните, предаде Ройтерс. Случаят от четвъртък беше второто тежко нападение с автомобил за тази година във втория по големина австралийски град. Полицията заяви, че след разпит е обвинила бившия бежанец от Афганистан Саид Нури. Още преди това бе заявено, че става дума за \"преднамерено деяние\". Според полицията за 32-годишния Нури се знае, че е имал психически проблеми и е употребявал наркотици, но тя не смята, че атаката е свързана с тероризъм. Полицията подозира, че Нури е карал колата и умишлено с голяма скорост се е врязал в пешеходците на едно от най-оживените кръстовища в централния делови район на Мелбърн. Днес Нури се яви в съда, където му беше наложена мярка \"задържане под стража\". Следващото заседание ще е в сряда. Съдът постанови и да му бъде направена психиатрична експертиза. През последните няколко години ислямисти на няколко пъти използваха автомобили, за да нападат хора в Европа и САЩ. През януари шест души загинаха в центъра на Мелбърн, прегазени от автомобил. И тогава полицията изключи варианта, че става дума за тероризъм. След този случай в центъра на града бяха поставени 140 бетонни прегради. Премиерът на австралийския щат Виктория Даниъл Андрюс заяви, че 12 души остават в болница, включително трима, които са в тежко състояние, и съобщи, че ще има засилено полицейско присъствие по време на събития и прояви в Мелбърн в следващите дни с големи струпвания на хора.", "date": "2017.12.23", "title": "Обвиняват афганистанеца, врязал се в пешеходци в Австралия"}
{"url": "https://www.24chasa.bg/novini/article/6627355", "text": "Американската компания \"Спейс екс\" заяви, че успешно е извела в орбита десет телекомуникационни спътника \"Иридиум некст\" с ракета носител \"Фалкон-9\", предадоха ТАСС и Асошиейтед прес, цитирани от БТА.  Ракетата носител беше изстреляна от американската военновъздушна база Ванденбърг в щата Калифорния. Първата степен на ракетата беше използвана преди това при изстрелване през юни тази година. Това беше 18-ото и последно изстрелване на \"Спейс екс\" за 2017 г. Тя има поръчка да изведе в орбита 75 сателита на компанията \"Иридиум комюникейшънс\" и очаква да свърши работата до средата на 2018 г.", "date": "2017.12.23", "title": "\"Спейс екс\" изстреля ракета носител с \nдесет сателита"}
{"url": "https://www.24chasa.bg/novini/article/6627357", "text": "Населението на света се очаква да достигне близо 7,6 милиарда в началото на следващата година, заяви Германската фондация за световното население, цитирана от ДПА. Институтът очаква хората на Земята да станат 7 591 541 000 на 1 януари. През последната година световното население се е увеличило с 83 милиона. Броят на хората в Африка се очаква да нарасне особено бързо в идните десетилетия. Според прогнозите населението на континента ще се удвои от 1,26 на 2,53 милиарда до 2050 г., предаде БТА. ", "date": "2017.12.23", "title": "Световното население се очаква да стане почти 7,6 милиарда в началото на 2018 г."}
{"url": "https://www.24chasa.bg/novini/article/6627367", "text": "ФБР задържа американец, служил в морската пехота на САЩ и подкрепящ терористичната групировка \"Ислямска държава\", който възнамерявал да извърши нападение в Сан Франциско на Рождество Христово, предадоха Асошиейтед прес и ТАСС, цитирани от БТА.  ФБР заяви, че е намерило писмо за мъченичество и няколко огнестрелни оръжия в дома на Евърът Арън Джеймсън, който казал, че искал да извърши терористичен акт в популярен туристически район в Сан Франциско. Бившият морски пехотинец, работещ като шофьор на камион, е обвинен в опит за оказване на материална подкрепа на чуждестранна терористична организация. Според документи на ФБР той казал на агент под прикритие, за когото смятал, че е свързан с висшето ръководство на \"Ислямска държава\", че иска да извърши нападение на Кей 39 в Сан Франциско, защото мястото било доста оживено. Джеймсън казал на агента под прикритие, че Рождество Христово е \"идеалният ден за извършване на нападението\" и че \"не се нуждае от план за бягство, защото е готов да умре\". Джеймсън публикувал радикални джихадистки коментари в интернет, включително изразявайки подкрепа за терористичното нападение в Ню Йорк на 31 октомври, при което шофьор използва камиона си, за да убие осем души. Джеймсън предложил да използва своя камион, за да подкрепи каузата. ФБР е започнало разследване в средата на септември, след като е научило, че Джеймсън изразявал поддръжка за публикации в подкрепа на тероризма или \"Ислямска държава\". Ако бъде признат за виновен, той може да получи присъда до 20 години затвор.", "date": "2017.12.23", "title": "Хванаха бивш морски пехотинец, планирал атентат в Сан Франциско на Коледа"}
{"url": "https://www.24chasa.bg/novini/article/6627392", "text": "Управляващият орган на Оперативна програма „Региони в растеж“ 2014 – 2020 г. обяви процедура за предоставяне на безвъзмездна финансова помощ по „Регионална здравна инфраструктура“. Тя се реализира в рамките на Приоритетна ос 4 на управляваната от Министерството на регионалното развитие и благоустройството оперативна програма. Бенефициент на безвъзмездната финансова помощ на обща стойност 163,5 млн. лв. е Министерство на здравеопазването. Това съобщиха от пресцентъра на Министерство на регионалното развитие и благоустройството.  В рамките на крайния срок на процедурата - 30.03.2018 г., Министерството на здравеопазването ще кандидатства за закупуване на 400 линейки, оборудвани със съвременна медицинска апаратура, и за обновяване на 27 центъра за спешна медицинска в областните градове с техните 170 филиала и 6 изнесени екипа. С изпълнението на проекта се очаква цялостно реформиране на спешната медицинска помощ, с което ще се подобри значително качеството на здравната услуга и ще се осигури по-ефективна здравна инфраструктура. Всички лица на територията на България ще имат равнопоставен достъп до медицинска помощ при спешни състояния в съответствие с най-добрите европейски практики и изисквания за своевременност, достатъчност, качество и безопасност.", "date": "2017.12.23", "title": "Модернизират центровете за спешната помощ за 163 млн. лева"}
{"url": "https://www.24chasa.bg/novini/article/6627398", "text": "Броят на разследванията за тероризъм, водени от Федералната прокуратура на Германия, се е увеличил значително през 2017 г., съобщава националният ежедневник Die Frankfurter Allgemeine Zeitung, цитиран от БТА. През настоящата година са открити около 1200 производства срещу предполагаеми терористи, от които близо хиляда са свързани с радикалния ислям, поясни говорител на Федералната прокуратура в Карлсруе. Спрямо предходната година, броят им се е увеличил петкратно: през 2016 г. са открити около 250 подобни дела, около 200 от които за ислямски тероризъм.", "date": "2017.12.23", "title": "Броят на разследванията за тероризъм в Германия се е увеличил петкратно"}
{"url": "https://www.24chasa.bg/novini/article/6627305", "text": "След смъртта на Тото Риина - Кръстника на злокобната Коза Ностра, битката за мястото му най-вероятно ще бъде спечелена от Матео Месина Денаро. Има и друг кандидат - племенникът на починалия наскоро Капо ди тути Капи. Джовани Гридзафи е наречен с прякора \"Месията\" и тази година е излязъл от затвора. Не е ясно обаче дали властта ще му бъде отстъпена от Денаро. Според познавачи на сицилианската мафия в мафиотските среди лидерството не се предава по наследство. Двамата синове на Тото Риина нямали шанс да заемат поста на баща си. По-големият - Джовани, е с доживотна присъда в затвора за четири убийства, а вторият - Салваторе, е в пробация, но под непрекъснато полицейско наблюдение и е задължен да живее в град Падуа. Полицаите обаче са открили, че Салваторе Риина поддържа контакти с туниски наркодилъри. От тях си купувал кокаин за лично ползване и участвал в луди купони, въпреки че нощем няма право да излиза от дома си. Докладът на полицията може да стане причина съдът да промени мярката му и да го премести в Вероятният наследник на Риина - Матео Месина Денаро, има две предимства. От една страна, притежава способностите на починалия Звяр за тъмен бизнес. Мнозина смятат, че у него се пазят най-важните тайни на Тото. От друга, 55-годишният сицилианец е в неизвестност от 1993 г. Той е № 5 в списъка на десетте най-издирвани престъпници в света. Мафиотът се укрива, но се предполага, че живее в имение край град Трапани на западното сицилианско крайбрежие. Като личност Матео Месина Денаро е изключително интересен и достоен да бъде Макар и в неизвестност, Денаро отдавна управлява част от бизнеса на легендарните мафиотски босове от близкото минало Тото Риина и Бернардо Провенцано. Матео е известен най-вече със своята безскрупулност и брутални убийства. Разказват се легенди, че имал навика да държи телата на заловените си врагове в киселина до пълното им разлагане. В мафиотските среди го наричат \"Дявола\" и никой не може да каже колко точно убийства е извършил лично. Невидимият Денаро успява да манипулира всички национални и местни избори, така че най-верните му политици да бъдат избрани в институциите на властта. Той никога не прави грешен ход и спазва правилото да не се показва пред никого. Последните кадри, на които е заснет Денаро, са от годината, в която изчезва. Не е ясно как точно изглежда днес - 24 години по-късно. Италианската полиция редовно изработва фотороботи по разкази на разкаяли се мафиоти. До днес обаче не са успели да го заснемат нито от скрита камера, нито пък са могли да запишат гласа му чрез бръмбари. Босът никога не използва телефон, но се смята, че дава нареждания или заповеди по скайп.", "date": "2017.12.23", "title": "\"168 часа\": Укриващ се от 1993 г. мафиот може да е новият бос на Коза Ностра след смъртта на Звяра Тото Риина"}
{"url": "https://www.24chasa.bg/novini/article/6627401", "text": "Няколкото подозрителни пакета, заради които снощи бе частично евакуиран коледен базар в Бон, се оказаха доставка на наркотици, съобщи днес германската полиция, предаде ДПА, цитиран от БТА. Полицията е била уведомена от хора, видели как мъж с качулка и ръкавици за еднократна употреба пуска няколко дебели плика в пощенска кутия. Около десет часа вечерта част от базара бе опразнена като превантивна мярка. Пет часа по-късно експерти установили, че пликовете съдържат наркотици, каза полицията, но не уточни за какъв вид дрога става дума. В Германия има повишена тревога за възможни нападения година след атаката с камион срещу коледен базар в Берлин, при която бяха убити 12 души. По-рано този месец властите евакуираха част от коледен базар в Потсдам, след като пакет с фойерверки, кабели и пирони беше доставен в близка аптека. Оказа се, че това е опит за изнудване на куриерската фирма Ди Ейч Ел, извършила доставката.", "date": "2017.12.23", "title": "В пакетите, предизвикали тревога на коледен базар в Германия, имало наркотици"}
{"url": "https://www.24chasa.bg/novini/article/6626918", "text": "Два дни остават до кулминацията на кампанията “Българската Коледа” - големия концерт в Народния театър под патронажа на президента. Това е първата “BG Коледа” на Румен Радев и съпругата му Десислава. Те вече се запознаха с много от дечицата, които разчитат на добрината на хиляди дарители - запалиха с тях светлините на елхата в президентството. Рекордната сума от близо 2,6 млн. лв. събра миналата кампания. Тази година се подава ръка на децата, които се нуждаят от продължително лечение и рехабилитация. Новите методи на диагностика позволяват навреме да се откриват заболяванията и да се прилага лечение. Но да сe поддържа здравето на спасените деца, често изисква усилия през целия им живот - едно сериозно предизвикателство както за лекарите, така и за техните семейства. Традиционният благотворителен концерт на 25 декември всяка година събира любими български звезди. Сред тях сега ще бъдат Дони и Нети, “Фондацията”, Графа и Михаела Филева. Тогава е пикът на “Българската Коледа”. Концертът ни подсеща, че всеки може с есемес на номер 1117 на стойност само 1 лв. да дари надежда. Даренията не приключват в тази нощ, кампанията е целогодишна. Едно от децата, които имат нужда от помощ, е 5-годишният Борис Владимиров. На 3-месечна възраст той отключва тежка форма на епилепсия след поставяне на ваксина. Лекарите в България казват, че формата на заболяването е резистентна на медикаменти, и предлагат неврохирургична мозъчна операция. Родителите на Боби отказват заради рискове от бъдеща инвалидизация. Той вече е на 5 г., все още не ходи и не говори. Казва обаче “мама” и “тата”, прави плахи опити да се изправи. Напредъкът му се дължи на ежедневните терапии в дневния център към фондация “Нови стъпки”. През цялото време досега семейството на Боби получава подкрепата на “Българската Коледа”. А Йоана Симеонова е сред най-слънчевите лица на кампанията, в която освен левче всеки дарява и любов. ", "date": "2017.12.23", "title": "2 дни до концерта, който ни подсеща да дарим за децата на “Българската Коледа”"}
{"url": "https://www.24chasa.bg/novini/article/6627405", "text": "186 души са нощували в Кризисния център за настаняване на бездомни в столицата. Това съобщи за Агенция „Фокус“ директорът на Кризисния център за настаняване на бездомни лица в столицата - Пепи Джуренов.  Той уточни, че тази нощ не е имало тежки случаи или измръзнали хора.", "date": "2017.12.23", "title": "186 души са нощували в Кризисния център за настаняване на бездомни в столицата"}
{"url": "https://www.24chasa.bg/novini/article/6627412", "text": "Вече две години Даниела Колева от Сливен се бори да си вземе трите деца от Агенция закрила на детето. Тя твърди, че има всички необходими условия и възможности да ги гледа, но служителите категорично отказват да предадат децата. Заради спора се води и съдебен процес.                                                                                                                                                                                                                                                                                                                       ", "date": "2017.12.23", "title": "Майка от Сливен се бори с институциите, за да си върне трите деца"}
{"url": "https://www.24chasa.bg/novini/article/6627444", "text": ". България винаги е била мащеха за българите в чужбина, но с нашето съдействие и с активната позиция на сегашното правителство, сегашното управление на България, мисля, че ставаме и баща, и майка. Това каза вицепремиерът Валери Симеонов в интервю за Агенция „Фокус“ във връзка с откриването на инициираната от него нова въздушна линия по маршрута София – Одеса. „Виждаме как тези жестове, това внимание, тези постижения, които реализираме, предизвикват още искания от страна на нашите сънародници. Сега например подарихме на Всеукраинския културен дом 16 костюма за народи танци от македонския и родопския край, които са пълна комплектация и въобще не са евтини. И веднага заваляха заявки и от другите културни домове. Така че нашата работа е малко повече да обръщаме внимание на тези общности, защото те генерират едни истински българи, носители на традиционните български ценности, които, за съжаление, в България започнаха да поизбледняват“, каза още Симеонов. Вицепремиерът обясни, че и през следващата година ще продължава работата по отношение на българските общности извън пределите на страната. „Ще продължаваме да подпомагаме дейността на неделните училища в Украйна. Ще продължаваме да се опитваме чрез икономически форми да ангажираме някакъв по-широк кръг от бизнеса в България към Украйна и обратното – от Украйна към България. Няма да оставим без внимание и нашите сънародници в Западните покрайнини, в Македония и в Унгария, където вече също имаме доста голям напредък за тези 7 месеца, включително с осигуряването на средства за изграждането на Български културен център в Будапеща. Трябва да споменем и топлите отношения, които са свързани със срещи на най-високо ниво с министъра на външните работите на Унгария, държавни секретари, форумът „16+1“, който е свързан с прокарването на китайски инвестиции в страните от Източна Европа и т.н. и т.н. Така че полето за действие е широко стига да има кой да бачка“, обясни той.", "date": "2017.12.23", "title": "Валери Симеонов: България е баща и майка на българите в чужбина"}
{"url": "https://www.24chasa.bg/novini/article/6627452", "text": "Бушуващият северно от Лос Анджелис пожар е най-големият в историята на Калифорния, сочат данни на местната пожарна, съобщи от ДПА. Пожарът, кръстен Томас, е обхванал площ от 1106 кв. км, тоест с около 623 кв. км повече от пожара \"Сидър\" в окръг Сан Диего от 2003 г., при който загинаха 15 души, а почти 3000 сгради изгоряха. Калифорнийската пожарна заяви, че \"Томас\", който избухна на 4 декември и обхвана части от окръг Вентура и окръг Санта Барбара, е овладян на 65 процента. Загинали са един пожарникар и 70-годишна жена, катастрофирала, опитвайки се да избяга от пламъците.", "date": "2017.12.23", "title": "Пожарът в Калифорния е най-големият в \nисторията на щата"}
{"url": "https://www.24chasa.bg/novini/article/6627005", "text": "  Млади, енергични, със светско образование и светски контакти, необременени от комунистическата власт, която е налагала ограничения на предшествениците им за изяви извън храма. Те ползват свободно социалните мрежи в интернет. В профилите си информират миряните за инициативи, пускат видеа с проповеди, разказват за светци. Така приобщават все по-млади хора към добродетелите на вярата, участват в различни благотворителни акции, умерено отворени са към светското, без да нарушават канона на църквата. Това са новите митрополити на Св. синод. Само за последните 4 години бяха избрани 7 владици от общо 14. Най-младият е Западно- и Средноевропейският митрополит Антоний, който днес е на 39 г. Другите млади дядовци, които нямат навършени 50 г. и са избрани по времето на патриарх Неофит, са Старозагорският митрополит Киприан (42), Русенският Наум (49), Варненският и Великопреславски Йоан (48), Врачанският Григорий (47), Неврокопският Серафим (43). Пловдивският митрополит Николай е на 48 г., но е избран през 2007 г., когато глава на Българската православна църква е патриарх Максим. За времето от началото на 2013 г., когато бе избран патриарх Неофит, много от старите се представиха в Господа или изпаднаха в положение да не могат да изпълняват задълженията си заради здравословни проблеми след десетилетия достойно служение. Въпреки младата си възраст наследниците им достойно носят кръста в служба на Бог Откакто съставът на Светия Синод се обнови, Българската православна църква (БПЦ) навлиза все повече в духовния живот и има огромен принос за развитието на обществото, категорични са енориашите от всички епархии. Негово Светейшество Българският патриарх Неофит има уникалния шанс да ръководи единната църковна общност във време, когато ръководството в лицето на Св. синод се обновява и витае дух на приемственост. През февруари 2018 г. ще бъде избран и 8-ият нов митрополит, откакто патриарх Неофит оглави БПЦ. През септември почина Видинският владика Дометиан. Св. синод определи 5-имата епископи, които ще участват в епархийските избори на 28 януари. Нито един от тях няма и 50 г. Най-младият е Мелнишкият епископ Герасим, който е главен секретар на Св. синод и председател на църковното настоятелство на храм-паметника “Александър Невски”. На 2 ноември той навърши 38 г. Завършил е средното училище за чужди езици и мениджмънт “Иван Вазов” в София, а след това и НАТФИЗ “Кръстьо Сарафов”. Монах е от 2009 г. На 39 г. е друг от кандидатите за Видински митрополит - Белоградчишкият епископ Поликарп. Започнал да учи в Гимназията по машиностроение в Дупница, но я напуснал, за да стане възпитаник на духовната семинария. Като духовник във Видин Поликарп е водещ на радиопредаването “По пътя към храма”, както и на две телевизионни предавания. Създава и интернет сайта на Видинската епархия. Агатополският епископ Йеротей със светски имена Ивайло Станиславов Косаков е на 40 г. Възпитаник на семинарията, той е постриган за монах през 2003 г. Преди това е послушник в манастира “Св. вмчк Георги” в Поморие. Докторант по църковна история в катедра “Теология” на Шуменския университет. Фен е на футболния “Етър” (Велико Търново). Епископ Йеротей е роден в старата столица. Четвъртият кандидат за нов митрополит е Драговитийският епископ Даниил. Той е на 45 г. Сега е викарий на митрополита на САЩ, Канада и Австралия Йосиф. Петият е 46-годишният Константийски епископ Яков, сега втори викарий на Пловдивския митрополит Николай. Един от тези 5-има достойни епископи ще попълни отбора на младите митрополити в Св. синод. По Божията воля обновяването на синода съвпада с въздигането на патриаршеския трон на Негово Светейшество патриарх Неофит. Това се случва на 24 февруари 2013 г. - време на разделение, напрежение в обществото и ежедневни протести. “Първата задача на църквата е да работим заедно”, казва тогава Негово Светейшество и започва да работи за тази мисия. През юни същата година Западно- и Средноевропейският митрополит Симеон е освободен от Св. синод по негова молба. През ноември синодът единодушно избира новия митрополит Антоний, който ще се грижи за най-голямата епархия зад граница. Тогава той е на 35 г. и става най-младият “дядо” в синода. Роденият в Смолян духовник ще навърши 40 г. на 17 януари 2018-а, деня на преп. Антоний Велики. Когато преди 4 г. младият духовник оглавява Западно- и Средноевропейската митрополия, църковните общности в Европа са 30. Днес вече са 43. Има в Кьолн, Люксембург, Цюрих, Нюрнберг, Палма де Майорка. За краткото време, откакто митрополит Антоний е начело на епархията, е обновен катералния храм “Св. цар Борис Покръстител” в Берлин. Към него е изграден и социален кризисен център, който се грижи за българи в беда - жертви на трафик, на измами, изпаднали в беда са приютявани там. За тях се грижат духовници, но и медицински и социални работници. Преди година е осветен и собственият храм във Виена, а до края на януари 2018 г. епархията ще има и нов - в Хага, благодарение на българската държава. “Виждам само положителни страни от подмладяването на Св. синод. Младостта не е порок. Тя е енергия, креативност, нов заряд, импулс в служението. От друга страна, това прави нашата отговорност още по-голяма, защото комуто много е дадено, много ще се иска от него. Тази енергичност трябва да бъде преобразена в успехи и креативност, хората да почувстват църквата по-близо до тях. Като млади митрополити не жалим време и сили да изпълняваме нашите архиерейски обязаности. Длъжни сме да бъдем по-често сред хората, да участваме активно в обществения живот на България, да отстояваме позициите на БПЦ и да имаме становище по злободневните въпроси. Защото моралът, нравствеността, социалното положение на хората също са наша отговорност, а не само богослужението. Трябва да бъдем добри пастири, които да наблюдават процесите в обществото и да церят духовните му рани”, казва митрополит Антоний, който е активен във фейсбук и със светските си имена. Варненската и Великопреславска митрополия е с една от най-поддържаните и актуални фейсбук страници, където миряните могат да открият всичко актуално в духовния живот на епархията. Интернет сайтове и официални фейсбук страници имат почти всички митрополии, включително и Св. синод. 37-годишен пое митрополитския жезъл и подари на свещениците по два комплекта плат, за да са изрядни в църквата Църковна телевизия към Пловдивската митрополия създаде дядо Николай, след като пое епархията. Тя е изцяло с религиозна насоченост и предава на живо знакови служби. Семинаристи и свещеници са тв оператори, които заснемат литургиите. Телевизионният канал е като обществено училище за вероучение Не са едно и две предаванията, в които се засягат важни теми, свързани с предпазването на младежите от наркотици и от пороците на съвременния свят. За тези неща непрекъснато говори владиката. Телевизията е почти до митрополията и всеки може да разгледа малкото студио, с което много се гордее дядо Николай. Митрополитът, който е яростен противник на абортите и сурогатното майчинство, обича много децата. Хиляди от тях вече са минали през неделното училище. Николай е стожер на канона, истински борец, когато влиза в битки. Това е кратката характеристика на митрополит Николай, който вече 10 г. е начело на Пловдивската епархия. Пое я едва 37-годишен като един от най-младите архиереи. Една от първите му задачи като владика бе да прочисти храмовете от вехтории и да ги превърне в приятни места за молитва. Убеди свещениците да променят външния си вид До този момент мнозина от тях се появяваха пред олтара със захабени раса, което отблъскваше миряните. Дядо Николай подари на всички попове по два комплекта плат да си ушият свещенически одежди. Заръча им да ги сменят, за да имат приветлив вид. Подмлади и състава на духовенството. След това трескаво се зае с ремонт на запуснати храмове и изграждане на нови. Умело убеждаваше ктитори и спомоществователи, което не попречи на противниците му да подмятат, че се е заиграл с бизнеса. Но той им отвръщаше, че всяка помощ за църквата е богоугодна. До този момент Пловдив от десетилетия не помнеше строеж на храм. През 2008 г. Николай освети първата нова черква - “Св. Климент Охридски” в район “Западен”. Ктитор на храма стана бизнесменът Георги Гергов. Проповедите му в края на всяка литургия ставаха бестселъри Хората ги слушаха, а мнозина ги записваха с телефоните си. Той не пропуска случай да заклейми злободневен порок. Има позиция по актуалните теми на деня. “Проектозаконът за нов Семеен кодекс е същинско бедствие за устоите на българското семейство. Да се приеме в този вид, означава да бъде узаконен грехът.” Това заявява Николай през 2008 г. по повод идеята за приемане на семейното съжителство. По думите му бракът е свещен и благословен от Бога, а семейството е изконна ценност и една малка благодатна църква, основана на любовта и взаимното доверие. Владиката не иска и да чуе за съжителство без брак И науката за ГМО попадна под обстрела на митрополита. В проповед през 2010 г. той заяви, че православната църква не е противник на научните търсения, когато те са подчинени на добруването на човека. “Не можем обаче да не бъдем категорично против, когато т.нар. модерна наука напуска пътеките на Божието творение и сама започва да “твори”, кръстосвайки растение с птица. Това не е наука, а луциферовски бяс. Бяс, който иска да бъде равен на Бога в творческата му сила. Но понеже не може да сътвори - променя и извращава”, категоричен бе владиката. “Медия на безотговорността” нарече митрополит Николай интернет в края на литургия, отслужена за храмовия празник на храм “Св. Марина” в Пловдив през 2009 г. “Дали сме на децата си широк кръг от познания в училище, дали сме им компютърна грамотност да сърфират и живеят в интернет пространството, за да стане ежедневие тази медия на безотговорността. Дали сме им жилища, коли и нещо по-страшно - дискотеки, казина, наркотици, алкохол. Но все още българските родители лишават децата си от хляба на живота - познание за Христа Бога”, отбеляза той. Владиката добави, че църквата приема и интернет като възможност за проповед, но става въпрос за виртуална реалност, която не би могла да замести молитвеното присъствие на живото богослужение в храма. Дядо Николай не подмина и темата за бежанците. Той призна, че християнската традиция повелява човеколюбие и състрадателност не само към своите, но и към чуждите. “Добре, помагаме и ще помагаме с каквото можем, и не ги делим по вяра или народност. Но не ви ли притеснява, че т.нар. ИДИЛ не проявява човеколюбие не само към чуждите, но и към своите”, казва владиката. И призова държавата да не допуска у нас бежанци. Според него за тези, които са вече в страната ни, обществото е редно да се погрижи, доколкото му стигат оскъдните ресурси. “Но повече - не! Който е запалил този конфликт, трябва да го гаси”, настоя той. “Какъв ще е общественият резултат, ако се допусне майки на законно основание да продават утробите си, а после и децата си Какво ще стане, ако децата узнаят, че тяхното другарче е било “поръчано” на сурогатна майка, и поискат да го обсъдят в час на класа?” Тези въпроси митрополитът зададе през 2012 г. по повод проекта на Закона за закрила на детето, в който се засягаше сурогатното майчинство. “Смятаме ли, че от тези деца: всички - и купените, и останалите, ще израснат културни и добродетелни хора? С тях ли ще градим България? Нима няма поне едно нещо, което да не е за продан?”, попита дядо Николай. Той не подмина и темата за абортите, като упрекна майките, които по този начин убиват децата си. И певицата Мадона предизвика гнева на митрополита, който се обяви срещу концерта ѝ през август 2009 г. Той възнегодува, че проявата съвпада с деня, в който църквата възпоменава отсичането на главата на св. Йоан Кръстител. По думите му това е кощунство. Според него поведението на самата певица е скандално и неморално. “Свещен дълг на църквата е да посочи и да предпази верния народ от греха, изкушението и съблазънта”, заяви тогава той. И досега дядо Антоний остава най-младият българин, сядал на владишкия трон. Когато на 27 октомври 2013 г. го избират за митрополит на Западно- и Средноевропейската епархия на Българската православна църква, роденият на 17 януари 1978 г. в Стара Загора като Живко Михалев духовник е едва на 35 г. Това е и най-ниската възрастова граница, която позволява уставът на БПЦ за подобен избор. Когато през есента на 2016 г. той бе назначен за временно управляващ на епархията в родния си град след оттеглянето на дядо Галактион по здравословни причини, донесе със себе си полъха на новата вълна митрополити в църквата. Основната му задача беше да организира избора на нов митрополит и впечатли всички с решението си този избор да се предава пряко в интернет, за да получи необходимата гласност. Мисията на дядо Антоний е апостолска, защото обгрижва 40 църковни общности в 15 европейски държави от Лисабон до Будапеща и често му се налага да пътува. Негови приятели разказват една любопитна история, разиграла се във въздуха на път от Женева към София. При силна турбуленция разтревожена българка, която живеела в Швейцария, обяснила на непознатите до нея сънародници: “Сигурна съм, че Господ ще ни помогне да кацнем, защото помагам на дядо Антоний при службите му в Женева!”. 39-годишният митрополит говори английски и руски, навлиза успешно в немския, ползва и гръцки език. В работата си се осланя на съвременните технологии - общува със свещениците по вайбър, по електронна поща. “Така улесняваме нашата комуникация, пестим време, а и пари. Още по-важно е нашите послания да стигат бързо до хората”, обобщава Западноевропейският митрополит. Преди година дядо Антоний обясняваше, че мисията на владиците е еднаква вчера, днес и вовеки, защото и Христос е същият вчера, днес и вовеки. Но младите като него и дядо Киприан могат да дадат своята енергия в изпълняването на своето служение, могат да привнесат в църквата модерните технологии, които не противоречат по никакъв начин на канона - напротив, популяризирането на вярата може да става много по-бързо чрез различни електронни медии и съвременни методи. Любител е на зимните спортове и в малкото си свободно време обича да кара сноуборд и да плува. Младостта не е порок, тя е енергия, инициативност, а когато човек върви по пътя на църквата, няма как да се обърка, защото пътят е ясен, каза тогава най-младият български владика. Тогава отговори така на въпроса дали те, по-младите митрополити, не срещат понякога съпротива от по-възрастните архиереи: “Съпротива не, ревност - да, но и ние понякога я изпитваме. Всеки изпитва чисто човешки слабости и пороци, които се стремим да преодоляваме. Сега в Светия синод в българската църква като цяло има един много хубав дух на съработничество, какъвто дух може би преди години не го е имало.” Антоний започва като послушник в Клисурския манастир, бил е заместник-ректор на пловдивската семинария и протосингел на Пловдивския митрополит Николай. Родопчани често си спомнят с добри чувства за него като епископ в Смолян. Патриарх Неофит го изпрати тази година като представител на православната църква в делегацията за 24 май при папа Франциск. Оказа се, че чиновниците около президента Румен Радев за първи път не допуснаха във Ватикана представител на Светия синод. Антоний се държа с достойнство в този първи публичен сблъсък с човек от властта Преди година дядо Антоний обеща да намери в Берлин студентката, която циганинът от Варна Светослав Стойков изрита без причина по стълбите на берлинското метро, за да ѝ се извини от името на всички българи. Оказа се, че според германските закони властите нямат право да осъществят такъв контакт, ако жертвата не пожелае. Те дали телефона на Антоний, но момичето още не се е обадило. Той е изключително деен, когато става дума за деца С икони от своята колекция участва в благотворителни търгове. Името му е сред дарителите на първата линейка с кувьоз за новородени. Невероятно, но дядо Антоний е почетен председател на настоятелството на “Майчин дом”. В Берлин е центърът, където служи дядо Антоний. Той успя да привлече като иподякон известни и успели хора. Те помагат на митрополита в богослуженията му. Това са бившият транспортен министър иподякони Кристиян Кръстев, бизнесменът Димитър Тодоранов, бившият директор на Агенцията по заетостта д-р Асен Ангелов. Обича да повтаря своето послание, че във времето на разделение, раздори, войни, егоизъм и тщеславие трябва да се обърнем към изконните ценности на Христовата църква - мир, любов, разбирателство, смирение, и да раздаваме любов. ВАНЬО СТОИЛОВ Диригент - митрополит Киприан. Това е записано в програмата на Старозагорската опера за днес - 23 декември, от 20 ч. Ще прозвучи “Миса Креола” от Ариел Рамирес. Участват камерен оркестър, хор “Родина” и хор “Петко Стайнов”, солисти - Елена Баръмова и Маргарита Карагьозова. Стара Загора бе домакин на Третата национална седмица на четенето. В 4-ия ден Негово Високопреосвещенство Старозагорският митрополит Киприан прочете на децата от детска градина “Кипарис” благочестиви четива, за да преподаде архипастирската си любов и загриженост към тях. Това е малка част от разнопосочната дейност на новия владика. 41-годишният духовник зае мястото на болния дядо Галактион точно преди година - интронизацията му бе на 18 декември м.г. Тогава той каза, че поема поста с чувство на ангажираност. Роден в Казанлък като Огнян Казанджиев, днешният владика влиза в лоното на църквата на 20 години, когато е ръкоположен за йеродякон в Павел баня. Преди това завършва музикално училище в родния си град, оттогава е и неговата слабост към дирижирането. Докато бе във Врачанската епархия, той ръководи православен хор, а в Стара Загора дирижира концерти под покрива на операта. Дебютът му с диригентската палка тук бе в дните около Великден т.г., когато владикита представи Моцартовия “Реквием”. За разлика от предшественика си Галактион, а и други свои колеги Киприан не е обременен със сътрудничество с бившата ДС. Още с идването си в Старозагорската епархия той наложи стил на откритост и добра връзка с медиите. Стреми се и да разчупва шаблона - например на Велики четвъртък т.г. в катедралния храм “Св. Димитър” изпълни ритуала “умиване”, като изми краката на 12 души - духовници и миряни. Тогава от митрополията поясниха, че този ритуал тук не е извършван повече от 50 г., за последно го е правил в края на 50-те години на миналия век тогавашният владика Климент. Ритуалът повтаря случилото се преди Тайната вечеря, когато в четвъртък Господ Исус Христос извършил пасха в дома на жител на Йерусалим. Преди вечерята той умил краката на апостолите и казал: “Не дойдох да служа, а да послужа”, след което ги причестил. През октомври дядо Киприан се включи в инициативата за насърчаване на раждаемостта “Направи го за България”, като кръсти лично 16 деца от Стара Загора. През септември пък му се случи да освети 2 нови православни храма в епархията. Преди седмица Киприан стана говорител на Светия синод. РОСЕН МОЛЛОВ Русенският митрополит Наум имаше изключително тежката задача да замени начело на църквата в дунавския град не кого да е, а избрания през 2014 г. за патриарх на БПЦ дядо Неофит. Това бе много трудно, тъй като Неофит си бе извоювал трайно място в сърцата на русенските миряни, които го уважават и му се възхищават след дългите години в Русе. Дядо Наум е роден на 19 октомври 1968 г. във Варна със светското име Наум Андонов Димитров. Завършва Техникума по обществено хранене в родния си град. Учи в паралелния курс на Софийската духовна семинария “Св. Йоан Рилски”, а през 1994 г. завършва Богословския факултет на Софийския университет. Наум е и от поколението божии служители, които започват духовната си кариера след демократичните промени Свидетелство за това е и фактът, че не робува изцяло на стародавната традиция и запазва светското си име. Постриган е за монах на 22 декември 1990 г., още като студент в Богословския факултет, от Браницкия епископ Герасим под духовното наставничество на Варненския и Великопреславски митрополит Кирил в манастира в село Златар, Шуменска духовна околия. С решение на Светия синод от 1 април 2004 г. Наум е назначен за главен секретар на синода и за председател на църковното настоятелство на патриаршеския катедрален храм “Св. Александър Невски”. През 2010 г. отстъпва това място на епископ Тихон, но запазва задълженията си като главен секретар на синода. На 16 март 2014 г. е избран от русенските епархийски избиратели с 22 гласа за кандидат-митрополит на Русенската епархия. На 5 април 2014 г. е историческото му посрещане на епархийската граница и въдворяване като епархийски митрополит на поверената му от Бога Русенска епархия. По Великден тази година дядо Наум взе революционното решение да сложи край на традицията да се обикалят църквите в епархията в нощта на Възкресение. Решението, което изненада голяма част от миряните, всъщност според него е завръщане към строгите канонични норми. Среднощната обиколка на Възкресение е въведена като обичай през годините, а не е част от църковната служба за най-големия християнски празник. Промените станаха факт още на Великден през 2017 г., когато множеството хора пред катедралния храм “Света Троица” в Русе останаха изумени, че няма да има обиколка със свещите около църквата. За тези, които редовно ходят на службите, изненада нямаше - те знаеха, че по канон храмът се обикаля само на Разпети петък. “Архиереите в БПЦ, било то патриарси или митрополити, идват и си отиват от този свят, но установените порядки и правила в живота и устройството на българската църква са важни и необходими, защото традициите и приемствеността са онези, които са съхранили православието през вековете и до днес!” Това написа дядо Наум на сайта на Русенската епархия. Варненският и Великопреславски митрополит Йоан е също сред модерните владици. Като съвременен човек на 48 г. той общува с миряните си чрез фейсбук. В реалния живот дядо Йоан разчита на няколко човека - негови приятели са свещеник, бивш следовател и личният му шофьор, който е ревностоен християнин. Владиката е зачеркнал всички неща, които доведоха предшественика му до спорове с обществото - вози се на скромна “Тойота”, почти изцяло е затворен в покоите си и излиза само когато има служба. Като Знеполски епископ Йоан стана митрополит след няколко скандала. Първият избор бе касиран поради съмнения за купуване на гласове и манипулации и яростното недоволство на миряните от вероятността на мястото на трагично починалия митрополит Кирил да бъде избран епископ Борис. “Светият синод да извади епископ Борис от листата с кандидати”, написаха варненци в писмо до Светия синод. Повторното гласуване и изборът на Йоан успокоиха страстите и миряните посрещнаха новия митрополит с цветя и надежда. Дядо Йоан е роден на 13 февруари 1969 г. в Ямбол със светско име Иво Михов Иванов. Завършва средно образование в родния си град - музикална паралелка на гимназия “Васил Левски” с флейта. В периода 1987-1989 г. отбива военната си служба. От 1991 до 1993 г. учи в паралелния курс на Софийската семинария. На 1 юли 1998 г. постъпва на послушание в Кокалянския манастир при духовен старец игумена на манастира архимандрит Назарий. Там е постриган за монах на 6 ноември 1998 г. от Макариополския епископ Гавриил. След години служба на 28 април 2002 г. патриарх Максим го въздига в архимандритско достойнство и през следващите 10 г. той е най-близкият сътрудник на патриарха. Получава епископска хиротония през 2007 г. Оттогава до 2013 г. е викарий на Софийския митрополит. Според приближените му реално той ръководел митротополията и се справял доста успешно. За Варненски и Великопреславски митрополит е избран от членовете на синода в пълен състав на 22 декември 2013 г. Дядо Йоан описва с гордост как е помогнал на испански професор да се изцели от рак чрез молитви към св. Николай. ТОНИ МАСКРЪЧКА Интелигентен, образован, възпитан млад духовник. Така клирици и миряни описват 43-годишния Неврокопски митрополит Серафим, който зае поста преди близо 4 г., като наследи починалия митрополит Натанаил. Дядо Серафим бе избран единодушно от епархийските избиратели за водач на епархията. Според Устава на БПЦ синодът трябваше да гласува между него и Браницкия епископ Григорий, игумен на Троянския манастир. Гласовете бяха равни - по 6, но според правилата натежа гласът на патриарх Неофит, който посочи епископ Серафим. Мирското му име е Динко Динков. Роден е на 4 юли 1974 г. в ямболското с. Зорница. Завършва математическата гимназия в Ямбол. Там учителите откриват таланта му да рисува и го насочват изобразителното изкуство. Динко кандидатства с рисуване и математика и е приет в Лесотехническия университет, специалност “Ландшафтна архитектура”. Казва, че още като ученик имал увлечение към духовното, но нямал ясно формулирани възгледи. Като студент се срещнал с дядо Натанаил. След тази среща вече е открит пътят му към православната вяра. През 1997 г. постъпил като послушник в манастира “Св. Георги” в Хаджидимово. Четири години по-късно завършил и Богословския факултет при СУ. На 18 ноември 2000 г. е постриган за монах в манастира, бързо става йеродякон и йеромонах. След 6 г. получава титлата архимандрит. От септември 2008 г. Серафим е назначен за игумен на Роженския манастир. На 18 декември 2011 г. е хиротонисан за Мелнишки епископ и е определен за викарий на Неврокопския митрополит Натанаил. На 24 януари 2014 г. е тържествено въдворен в епархията. Посрещнат е на границата на Неврокопска епархия край с. Бараково от десетки миряни. Преминава през всички духовни околии, докато стигне до Гоце Делчев, където е седалището на митрополията. ВАЛЕРИ ВЕДОВ Врачанският митрополит Григорий е сред младите според традициите в църквата. 47-годишният владика пое делата на Врачанската епархия в началото на тази година след смъртта на Калиник. Григорий е роден в Ботевград със светското име Красимир Цветков и преди да приеме монашеството, е завършил Природо-математическата гимназия в града. В началото на 2014 г. бе един от двамата кандидати, избран от епархийските избиратели за Неврокопски митрополит, но при каноничния избор в синода надделя съперникът му, Мелнишкият Серафим. През септември същата година Григорий стана викарий на Софийския митрополит, който всъщност по църковната традиция е патриархът Неофит. Веднага след интронизацията му като владика Григорий даде знак, че е привърженик на линията църквата да бъде в крак с новото време, без да се нарушават традициите ѝ. Обяви се за приобщаване на младите хора към православната църква, за да ги направи по-добри човеци, а за него мястото на религията сред младите и в училищата е особено актуален въпрос. Освен църковните празници владиката използва упорито и светските, за да намери място на църквата и вярата в тях. В деня на лекарите той за първи път у нас създаде специална церемония и освети лекарските престилки със специална молитва.", "date": "2017.12.23", "title": "Митрополити онлайн"}
{"url": "https://www.24chasa.bg/novini/article/6627463", "text": "Повече от 70 пожарникари се борят с огнена стихия, избухнала в Лондонския зоопарк, предава британският телевизионен канал Sky News, цитиран от БТА.   Кафене, магазин за сувенири и зона за развъждане на животни са обхванати от пламъците. От зоопарка потвърдиха избухването на пожара, но не коментираха дали животните в него са в опасност. Огънят е избухнал в близост до басейна за пингвините в задната част на обекта.  В изявление от столичната противопожарна служа се уточнява, че за потушаването на стихията са задействани 72-ма пожарникари.", "date": "2017.12.23", "title": "Над 70 пожарникари се борят с огнена стихия в Лондонския зоопарк"}
{"url": "https://www.24chasa.bg/novini/article/6627495", "text": "Учени от научно-изследователския център \"Джон Инес\" в Норич, Англия, откриха механизъм, който позволява зародишни клетки в цветни растения да станат безсмъртни, съобщи Лента, цитиран от БТА. Зародишните клетки предават генетичния си материал на следващото поколение, като при това не са ограничени от т.нар. предел на Хейфлик, който показва колко пъти може да се дели соматична клетка, преди да загине. Зародишните клетки слагат началото на гамети, които на свой ред гарантират появата на зародиш. Ембрионните клетки се делят и се диференцират, формирайки тъкани и органи на растението, както и нови зародишни клетки. Смяташе се, че растителните клетки всеки път се препрограмират с помощта на епигенетични фактори - молекули, които променят активността на гени, без да предизвикват мутации в ДНК. Доказателства, че този процес действително се извършва, обаче нямаше. Сега учените установиха, че в зародишни клетки на растението арабидопсис талиана се извършва метилиране, при което метилна група се присъединява към цитозина в състава на участък от ДНК, известен като CpG-динуклеотид и състоящ се от цитозин и гуанин. При това препрограмирането във всяко поколение се извършва наново, макар да е известно, че при растенията епигенетичната настройка може да се съхрани в потомството. Резултатите от изследването са публикувани в Nature Genetics.", "date": "2017.12.23", "title": "Учени откриха източник на безсмъртие \nв растенията"}
{"url": "https://www.24chasa.bg/novini/article/6627518", "text": "Турският президент Реджеп Тайип Ердоган днес поздрави християните в Турция по повод предстоящата Коледа, съобщи Анадолската агенция. Религиозното и културно многообразие е безценно богатство на Турция, където от векове се проявява уважение към свободата на словото, на вероизповеданието и човешките права, се казва в посланието на Ердоган. Културното и религиозно многообразие формира основата на стабилността и мира, единството и солидарността в Турция. Всичко това сплотява народа и води страната напред, подчерта президентът.", "date": "2017.12.23", "title": "Ердоган поздрави християните в Турция\nза Коледа"}
{"url": "https://www.24chasa.bg/novini/article/6625264", "text": "6-годишният Никола Велчев от Варна се ражда с дефицит на хормон на растежа. Благодарение на “Българската Коледа” днес той настига връстниците си и е напълно нормално дете. “Синът ми се роди много мъничък. Когато стана на 5 месеца, излезе от нормите и започна да става все по-дребен. Лекарите казаха, че трябва да стане поне на 4 г., за да се види какъв му е проблемът. Дочакахме тази възраст и веднага направихме изследвания при доц. Йотова в болница “Св. Марина” във Варна. Оказа се, че има дефицит на хормона на растежа. Веднага му бе назначено лечение”, разказва майката Севда Велчева. Хормонът се вкарва със спринцовка всяка вечер. Прегледите при лекар са задължителни на всеки три месеца. “Не знаехме какво щяхме да правим. Подадохме веднага молба до “Българската Коледа” и благодарение на инициативата осигуриха пари за лечението на Никола”, добавя Севда. Лекарството трябва да се бие поне още 10 г., докато детето порасне. Годишната сума, за да бъде то осигурено, е около 4500 лева. “Синът ми сега няма никакви проблеми. Ходи на детска градина, играе с другите деца. Започна да ги настига като ръст”, казва щастливата майка. Севда Велчева е медицинска сестра в Кръвния център във Варна. Бащата Марин работи в “Солвей Соди” в Девня. Никола има по-малка сестра Елица, която е на 4 г. “Българската Коледа” осигури и скъпоструваща апаратура за детските клиники в УМБАЛ “Св. Марина” във Варна. С уникален за страната високотехнологичен ендоскоп за диагностика на горен и долен храносмилателен тракт при деца, инфузионна помпа и линеарен трансдюсер вече могат да се лекуват пациенти до 18-годишна възраст в най-голямата болница в Източна България.  Иновативният ендоскоп ще даде възможност за още по-прецизна диагностика и лечение на малки пациенти с проблеми на горен и долен храносмилателен тракт във Втора детска клиника. Апаратурата е специализирана за пациенти в детска възраст. Втора детска клиника в УМБАЛ “Св. Марина” във Варна е специализирана за диагностика и лечение на деца и юноши с гастроентерологични проблеми. Всяка година в клиниката се лекуват над 4000 пациенти със заболявания на храносмилателната система от цялата страна. Инфузионната помпа за автоматично настройване на скоростта на вливаните медикаменти ще се използва от медиците в детското отделение за интензивно лечение, в което се оказват реанимационни действия на пациенти от 0 до 18 години от Североизточна България с терапевтични, хирургични, инфекциозни, токсични и други критични състояния. Ръководството на болницата, лекарите и медицинските специалисти от клиниката изразиха признанието си към президента, под чийто патронаж се провежда благотворителната инициатива “Българска Коледа” и към българския народ за съпричастността към болните деца и техните семейства.", "date": "2017.12.23", "title": "Никола има нужда от хормона на растежа"}
{"url": "https://www.24chasa.bg/novini/article/6627315", "text": "Държавният глава на САЩ Доналд Тръмп приветства налагането на нови санкции срещу Северна Корея заради ядрената й програма, уверявайки, че международната общност се стреми към постигането на мирни отношения с изолираната комунистическа държава, предава AFP. „Съветът за сигурност на ООН гласува с 15 гласа „за“ в полза на допълнителни санкции за Северна Корея. Светът иска мир, а не смърт!\", написа Тръмп в социалната мрежа „Туитър“.", "date": "2017.12.23", "title": "Доналд Тръмп за Северна Корея: Светът иска мир, не смърт"}
{"url": "https://www.24chasa.bg/novini/article/6627317", "text": "Полицията в германския град Бон, федерална провинция Северен Рейн-Вестфалия, евакуира коледен базар заради подозрителен мъж, съобщава изданието BILD., цитиран от \"Фокус\". До крайната мярка се е стигнало, след като граждани са забелязали мъжа да поставя пакети с неизвестно съдържание в няколко близко разположени пощенски кутии. Той е има качулка на главата си е носил ръкавици за еднократна употреба, разказва пред редакцията на вестник очевидец на събитието. След като полицията е пристигнала на място е взела решение за отцепване на периметъра.  Посетителите са били помолени да напуснат района, след което е извършена проверка с робот за наличието на взривни вещества. Такива обаче не са открити, уточняват от редакцията.", "date": "2017.12.23", "title": "Полицията в Бон евакуира коледен базар заради подозрителен мъж"}
{"url": "https://www.24chasa.bg/novini/article/6627337", "text": "Ванга е мъртва от 20 години. Физически я няма. Но хората още говорят за способностите и делата ѝ. И до днес се помнят и разказват случаи, в които петричката пророчица Ванга е променяла човешки съдби, заздравявала е семейства и разкривала тайни, белязали съдбите на цели фамилии. Вестник “24 часа” публикува САМО истински истории на хора, събрани от първоизточника                                                                                                                                                                                                                                                                                                                       ", "date": "2017.12.23", "title": "Ето я поредицата за Ванга - само истини"}
{"url": "https://www.24chasa.bg/novini/article/6627322", "text": "Държавният департамент на САЩ съобщи официално, че Вашингтон ще предостави на Украйна противотанкови оръжия „като част от усилията ни да помогнем на страната да изгради своя отбранителен капацитет, да защити суверенитета и териториалната си цялост, и да възпира по-нататъшна агресия\", предава новинарският телевизионен канал CNN, цитиран от \"Фокус\".  В изявлението си обаче говорителят Хедър Науърт отказа да разкрие допълнителни подробности, освен уточнението, че „помощта на САЩ е изцяло отбранителна по своята същност и както винаги сме казвали - Украйна е суверенна държава и има право да се защитава\". Членовете на Конгреса и подкрепяното от САЩ украинско правителство отдавна настояват за предоставянето на противотанкови оръжия, за да подпомогнат усилията на Киев в борбата срещу сепаратистите в източната част на страната, подкрепяни от Руската федерация. Очаква се решението на Вашингтон да предизвика остра критика от страна на Москва. Според експерти Русия може да използва този ход като претекст за предприемане на по-нататъшни действия в Украйна, след като през 2014 г. анексира Кримския полуостров.", "date": "2017.12.23", "title": "САЩ ще предоставят на Украйна противотанкови оръжия"}
{"url": "https://www.24chasa.bg/novini/article/6627326", "text": "Тропическа буря предизвика свлачища и наводнения във Филипините, които отнеха живота на близо 90 души. Десетки се водят изчезнали, предаде Ройтерс, цитирайки полицията и служители на службите за извънредни ситуации. Жертвите са от южния остров Минданао. Прекъснати са електрозахранването и комуникациите с пострадалия район и това усложнява спасителните операции, в които участват спасители, войници, полицаи и доброволци. Бурята, развихрила се над морето Сулу, е била с ветрове със скорост до 80 километра в час. Тя се движи в западна посока и се очаква до понеделник да се отдалечи от Филипините, предаде БТА. ", "date": "2017.12.23", "title": "Близо 90 загинали във Филипините \nв свлачища и наводнения (Снимки)"}
{"url": "https://www.24chasa.bg/novini/article/6627335", "text": "Най-малко 20 души загинаха, след като автобус падна от мост в река в индийския щат Раджастан, предаде Асошиейтед прес, като се позова на властите. При катастрофата, чиято причинта още не е ясна, са ранени 10 пътници. Започнала е спасителна операция.                                                                                                                                                                                                                                                                                                                       ", "date": "2017.12.23", "title": "Двайсет души загинаха при катастрофа на \nавтобус в Индия"}
{"url": "https://www.24chasa.bg/novini/article/6627347", "text": "ООН за първи път евакуира в Италия бежанци от центрове за задържане в Либия, предадоха световните агенции, цитирани от БТА.  Самолет на италианските военновъздушни сили докара в база \"Пратика ди Маре\" край Рим първата група от около 160 мигранти от Триполи. Италия за първи път организира превозване по въздух на бежанци от Либия, след като беше подложена на международни критики, че помага на либийската брегова охрана да спира мигрантите да заминават с плавателни съдове през Средиземно море. Със самолета бяха докарани 110 жени и деца от центрове за задържане в Либия, където според правозащитници условията са нечовешки. Очаква се по-късно с втори полет да пристигнат още над 50 човека. ООН за първи път евакуира бежанци директно от Либия за Европа. \"За първи път успяхме да евакуираме крайно уязвими групи бежанци от Либия директно за Италия. Това е изключително събитие . . . което не би било възможно без значителния ангажимент на италианските власти и подкрепата на либийското правителство. Наистина се надяваме, че други страни ще последват този път\", каза ръководителят на европейското подразделение на Върховния комисариат на ООН за бежанците Винсент Кошетел. По оценки на върховния комисариат в центрове за задържане на имигранти, контролирани от правителството в Триполи, има около 18 000 души и той иска да евакуира близо 10 000 от тях през 2018 г.", "date": "2017.12.23", "title": "ООН за първи път евакуира бежанци от Либия в Италия"}
{"url": "https://www.24chasa.bg/novini/article/6627351", "text": "„Този, който ме направи политик, е премиерът Бойко Борисов. Искам да му благодаря като на човек, той е този, който ми даде доверието си”, каза еврокомисарят Мария Габриел пред  Тя използва и възможността преди Коледа да благодари и на кумата си Малина Едрева, която ѝ дала шанс да влезе в политиката. „Тя и съпругът ѝ ме срещнаха за първи път в Бордо”, поясни Габриел. Еврокомисарят говори за работата си като евродепутат и европейски комисар, дейността си в защита на човешките права и равноправието между половете, както и за семейството си. „За мен правата на жените са права на човека и трябва заедно да ги отстояваме”, каза Габриел. Тя разказа за работата си в защита на човешките права и равноправието между половете. „В Судан видях момичета и жени, които ходеха пеша 20 км, за да гласуват, и ходенето беше изпълнено с песни и ликуващи викове – те наистина вярват, че могат да променят историята на своята страна”, спомня си Габриел. В Чад тя преживява и друг важен момент, който бележи нейната битка за равноправието между половете и правата на жените. „Една от жените говореше колко е лошо положението на жените там и много спонтанно ми подаде малката си дъщеричка и ми каза „Вземи я”. Знаете ли колко е трудно за една майка да се раздели с детето си, знаейки, че може би това е по-добро”, сподели Габриел. „Този пример ме води във всяко едно от действията ми, връщайки се в Европа, да продължавам да се боря за правата на жените”, допълни тя. Семейството на Габриел е съчетание между български и френски традиции, тъй като тя е омъжена за французин. България има много ясно съзнание, че председателството за нас е шанс, възможност, то е предизвикателство и голяма отговорност, защото по време на председателството ще се състоят изключително важни дебати. Най-важният е бъдещето на ЕС, една част от него несъмнено преминава през Западните Балкани. Това каза в „Панорама“ по   Мария Габриел. Ние вече имаме традиции в цифровата икономика и общество. Според Cisco България е трета в Европа и десета в света по абсолютен брой специалисти. България е първа в Европа по брой жени ИТ специалисти, 30%, трета в Европа по високи стартъп технологии. Всеки ден някое световно или европейско постижение се дължи и на български фирми. Това за нас е много голяма гордост, каза Габриел. Тя коментира, че не сме готови за кибератаките и можем да се подобрим със сътрудничеството с други страни. Българският еврокомисар коментира, че фалшивите новини не са нов феномен, но са много опасни, защото подкопават доверието. Това по думите ѝ зависи от всички, включително и от медиите. \"Фалшивите новини не познават граници. Трябва всички заедно от академични среди през гражданско общество, медии , институции, да работим здраво, за да видим какво може да се направи. Ще работя и с Фейсбук, и туитър, за да бъдат преодолени проблемите. Всички заедно може да докажем, че с такава огромна заплаха може да работим всички заедно.\"", "date": "2017.12.23", "title": "Мария Габриел: Този, който ме направи политик, е премиерът Бойко Борисов"}
{"url": "https://www.24chasa.bg/novini/article/6627277", "text": " 35-годишният Владимир Петков е бил арестуван на 22 декември късно вечерта, съобщи „ . Той е от Пазарджик, но се преселил да живее във втория по големина български град. Имал квартира. Не е ясно с какво се е занимавал, освен да напада нощем млади жени и да ги изнасилва. От полицията обясниха, че е лежал в затвора именно за изнасилване. След залавянето му при разпитите е направил самопризнания за последните две нападения. Те се случиха през няколко дни на различни места в пловдивския квартал „Кючук Париж”. Петков се кълнял пред разследващите, че не е посягал на други, освен на двете девойки. Почеркът му е един и същ – напада ги в колите им, свършва си работата и ги оставя. Полицаите го заловили по описанията на жертвите. Неговото ДНКК съвпаднало с намерения биологичен материал у първото момиче, което той поруга в началото на месеца. Това е 18-годишно момиче. Тя и другата пострадала девойка дали еднакви описания на извратеняка. По думите им той е българин, дрехите му били чисти, но не бил привлекателен. Според твърденията им нападателят бил грозноват, с дълъг нос и изгърбен. Петков издебвал жертвите в късните часове. Момичетата били в автомобилите си и чакали свои познати. В това време той се промъквал и действал. След двата случая за последния месец младите пловдивчанки изпаднаха в ужас и не смееха да закъсняват.", "date": "2017.12.23", "title": "Пипнаха серийния изнасилвач в Пловдив (Обновена)"}
{"url": "https://www.24chasa.bg/novini/article/6627634", "text": "Полицаи от Лом заловиха двама криминално проявени мъже, задигнали метални изделия и кабел от котелното помещение на училище „Хр. Ботев“ в крайдунавския град. Взломната кражба станала на на 20- ти декември към 7 часа. Сигнал подал огнярът, коити намерил счупени решетките на прозореца. От прилежащи помещения е извършена кражба на 70 месингови стари кранчета, 20 бронзови стари кранчета, 4 удължители, печка \"духалка\", около 3-4 кг медни проводници, фитинги, 2 ъглошлайфа и дрелка. Бандитите срязали и задигнали и кабел. Разкрити са извършителите на престъплението 34- годишния Г.Б.А и 25- годишния П.К., и двамата от Лом. Те са доведени в ареста на ломската полиция. Вещите са намерени и иззети.", "date": "2017.12.23", "title": "Заловиха двама апаши, задигнали кабел и фитинги от училище"}
{"url": "https://www.24chasa.bg/novini/article/6627659", "text": "Камбанен звън отново прозвуча за Коледа от часовника на кулата Елизабет на британския парламент, известна с неофициалното си име Биг Бен, въпреки продължаващия ремонт, съобщи ДПА, цитиран от БТА.  Камбаната, която дава неофициалното име на кулата, ще бие както обичайно, докато отбележи настъпването на Нова година. След това ще замълчи, докато продължава ремонтът. \"Ведрият звън на Биг Бен ще озвучи празниците за лондончани, посетители и милионите зрители, които с него посрещат Нова година - каза Стив Джагс, пазителят на часовника. Биг Бен замлъкна през август заради ремонт, който ще продължи четири години. Камбаните прозвучаха миналия месец за церемониите за 99-ата годишнина от края на Първата световна война. Преди началото на ремонта Биг Бен отбелязва всеки четвърт час почти без прекъсване 157 години. Голямата камбана с тегло 13,7 тона спира за кратко заради реновации през 2007 г. , а преди това през 1983 г. и 1985 г. Четиригодишната програма за обновяване на сградата на парламента е с бюджет 61 милиона британски лири. В рамките на ремонта ще бъде поправен и часовникът на кулата Елизабет. Голямата камбана беше изключена от часовниковия механизъм, за да бъде осигурена безопасността на работниците и да не пострада слухът им.", "date": "2017.12.23", "title": "Лондонският Биг Бен отново зазвъня за Коледа"}
{"url": "https://www.24chasa.bg/novini/article/6627814", "text": "Икономистът Владимир Каролев обеща, че след Нова година ще стартира кампания за натиск върху Народното събрание, за да променят законите и фирми като Uber да могат да оперират у нас. Повод за тази му инициатива е пътуване до Милано. Ето какво разказа във Фейсбук профила си. Милано, днес 11 часа сутринта...поръчвам Uber...идва след 6 мин...ново Волво С60...шофьорът с костюм и бяла чиста риза...слуша рок музика...пита Ок ли е...Летище София днес 5:30 следобед...старият терминал...чакам 20 мин такси...идва стар мръсен Хюндай на мин. 10 г....дрънка като каруца...смърди на цигари...шофьорът слуша чалга...не пита нищо...След нова година стартирам кампания за натиск върху НС да променят законите, за да може UBER и подобни компании да започнат да предоставят услугите си в България. Весели коледни празници! Услугата Uber бе забранена само няколко месеца, след като стартира работа у нас в края на 2014-та година. КЗК обяви фирмата за нелоялна, а компанията спря да извършва превозни услуги. Въпреки това, един от най-големите офиси на Uber в света е именно у нас.", "date": "2017.12.23", "title": "Каролев: След Нова година натискам парламента да върне Uber!"}
{"url": "https://www.24chasa.bg/novini/article/6627847", "text": "Унгарската полиция арестува 39-годишен сърбин с наркотици за 1,2 милиона евро, съобщи Танюг, цитиран от БТА.  Унгарски гранични полицаи на граничния пункт Рьоске направили подробна проверка на фиата на сърбина и открили в тайници в автомобила 112 кг хашиш и 9,3 кг марихуана. Стойността на наркотиците на черния пазар е 1,2 милиона евро по оценка на унгарската полиция. Сръбският гражданин е разпитан и поставен под арест, след което срещу него ще бъде задействана наказателна процедура за наркотрафик.", "date": "2017.12.23", "title": "Унгарската полиция арестува сърбин с наркотици за 1,2 милиона евро"}
{"url": "https://www.24chasa.bg/novini/article/6627856", "text": "Над 70 пожарникари се включиха в потушаването на пожара в Лондонската зоологическа градина. Засега няма данни за пострадали животни, но едно се води изчезнало, предаде Ройтерс, цитиран от БТА.  Пожарът избухна малко преди 6 ч. местно време тази сутрин в един от кътовете за животни на зоопарка, след което обхвана магазин за сувенири и кафене, намиращи се в зона, в която посетителите могат да галят и хранят животните, заявиха управата на обекта и лондонската пожарна. Служителите на зоопарка са преместили животните на безопасно място, а около три часа по-късно пожарът е бил овладян. Според управата на зоопарка неуточнен брой негови служители са получили медицинска помощ на място, след като вдишали дим и заради преживения шок. Едно животно е в неизвестност - тръбозъб (вид южноафрикански мравояд). Зоопаркът, който се намира в \"Риджънтс парк\" в центъра на Лондон, засега остава затворен.", "date": "2017.12.23", "title": "Изчезнало е животно при пожара в Лондонската зоологическа градина"}
{"url": "https://www.24chasa.bg/novini/article/6627882", "text": "Час след кражбата на товарен мерцедес полицията задържа 23-годишния автоджамбазин след гонка из Варна с полицейски патрулки. На 22 декември, около 21:00 часа, във варненското с. Старо Оряхово, бусът спрял пред магадин за хранителни стоки, за зареждане. Шофьорът оставил двигателя работеш, с ключ в контакта и слязъл да разтовари стоката. Докато свалял кашоните, неизвестен мъж седнал зад волана и потеглил. Шофьорът незабавно подал сигнал в полицията. Предприети са заградителни действия в целия регион. Мерцедесът е засечен от екип на IV РУ на МВР при ОДМВР - Варна, който прави опит да го спре. Водачът не се съобразява с подадения сигнал за стоп и продължава движението си, поемайки по Аспарухов мост в посока Варна. Полицейският екип тръгва след буса, като в действията по задържането му се включват и екипи на I РУ на МВР при ОДМВР – Варна. На кръгово кръстовище на ул. „Девня”, крадецът губи контрол и се обръща странично. Мъжът не е пострадал. Същият е установен като Т.Д. (23 г.) от с. Любен Каравелово, неизвестен на органите на реда. Мъжът е задържан за срок до 24 часа. По случая е образувано досъдебно производство, материалите са докладвани на прокурор от Районна прокуратура - Варна. На Т.Д. е повдигнато обвинение.", "date": "2017.12.23", "title": "След гонка спипаха автоджамбазин, откраднал товарен мерцедес"}
{"url": "https://www.24chasa.bg/novini/article/6627906", "text": "“През изминалата почти една година от нашия мандат успяхме да покажем, че президентската институция не е леден дворец – всеки български гражданин, който почука на нашата врата, беше приет и изслушан. Помагаме според нашите възможности. Такава е оценката на гражданите за работата ни.” Това заяви вицепрезидентът Илияна Йотова в годишния обзор по Българското национално радио. “Не сме отстъпили за миг от това, което обещахме на хората”, отбеляза Йотова. Като свой успех през отиващата си година тя определи работата с българите в чужбина. “Успяхме да направим тази тема значима за българските граждани, в които се формира негативно отношение към икономическите мигранти”, посочи вицепрезидентът. Тя отбеляза задачите, които си поставя създаденият по нейна инициатива Обществен съвет за работа с българите в чужбина, в който влизат представители на изпълнителната власт, учени, университетски преподаватели, общественици. “Работихме много упорито, обиколихме българските общности от историческите диаспори и от икономическата миграция. Изучихме ценния опит на нашите предшественици и работим в посока на това сънародниците ни извън граница да бъдат добро лоби на България навън”, подчерта вицепрезидентът. “Сблъсъкът между институциите, за съжаление, е задължителен за нашата държава”, отбеляза Илияна Йотова, като изрази надежда, че са направени изводите от острата размяна на реплики. “Ние не водим война с никого. Протегнахме ръка още с провеждането на първия Консултативен съвет за национална сигурност. Но всичко, решено на него в името на основни приоритети, по които да има национален консенсус, си остана затворено там”, подчерта Йотова. “Щом не мислите като нас, значи сте против нас – такава е философията на ръководството на ГЕРБ и аз не я приемам. Дали не можем да намерим златното сечение на различните мнения”, пита вицепрезидентът. Илияна Йотова коментира и отменения мораториум върху новите лекарства. “В крайна сметка президентът беше прав”, отбеляза тя. Вицепрезидентът смята, че в Народното събрание не се провеждат дискусии по същината на проблемите, а прекалено се е персонализирал дебатът в политическия живот. От началото на мандата на този парламент тя не вижда един приет закон, който да е основополагащ и да допринася за просперитета на българските граждани. Йотова прогнозира, че антикорупционният закон няма да проработи, тъй като ще доведе до взаимно блокиране на институциите. “Радев не е първият президент, който преди да е гласуван законът, казва, че ще наложи вето. От самото начало беше ясно, че управляващото мнозинство ще го приеме във вида, в който го предложи. Този закон няма да доведе до дълго чаканата от българските граждани справедливост”, изтъкна вицепрезидентът. Относно предстоящото председателство на Съвета на Европейския съюз Илияна Йотова бе категорична, че то ще бъде наистина успешно, ако след него се говори за Софийския процес за политическо разширяване към Западните Балкани. “Европейската машина е добре смазана и не допуска председателстващата страна да прави големи гафове”, каза вицепрезидентът. Тя посочи важните теми, които ще се дискутират в Европа през следващите шест месеца – сигурност, мигрантска криза, “Брекзит”, многогодишната финансова рамка. “Как България се вмества в политиките по тези въпроси, как ще ги постави на европейската сцена и как ще изиграе ролята на балансьор, която се очаква от нея”, запита Илияна Йотова. Според нея по тези теми е била необходима широка обществена дискусия.", "date": "2017.12.23", "title": "Илияна Йотова: Президентската институция не е леден дворец"}
