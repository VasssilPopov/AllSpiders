{"url": "https://www.24chasa.bg/novini/article/7305128", "text": "“Пистолет може и никога да ни ти потриябва но взникнели ситуация когато е нужен то по-добре да го имаш. И по-добре 12 да те съдят. Отколкуто 6-ма да те носят.” Това е написал на 3 февруари в профила си във фейсбук 19-годишният Алекс Иванов, който е заподозрян за убийството на 35-годишния Валери Дъбов в Кюстендил. Правописът в цитата е негов. В кърваво меле в неделя около 7,30 ч пред заведение в центъра на града Валери бе намушкан с нож и умря на място. Други 4-ма бяха ранени в масовия бой между две групи - българи и роми, част от които били пияни. Двама от ранените са транспортирани в “Пирогов”, като състоянието на единия е тежко. 53-годишният Ангел Игов, който е сред тарторите на клана Гольовците, участвали в боя, е с черепно-мозъчна травма в кома. Той е опериран и остава под активно наблюдение и интензивно лечение в реанимацията. Вторият транспортиран в столичната болница също е опериран. Ръката му е с тежки увреждания и му предстоят още редица интервенции, но е без непосредствена опасност за живота. Други двама с леки прорезни рани са в кюстендилската болница.  Часове след инцидента полицията задържа 8 от участниците в мелето, а по-късно - още 4-ма съпричастни. По свидетелски показания и записи от видеокамери криминалистите стигнали до извода, че фаталното нараняване на Валери е нанесено от 19-годишния Алекс, познат като Гучи, който е от местната фамилия Гольовците от кв. “Изток”. Младежът обаче успя да се укрие от униформените. “В 23,30 ч в неделя дойде с майка си и се предаде. Той е криминално проявен, има две престъпления, свързани с телесни повреди”, каза шефът на ОД на МВР в Кюстендил старши комисар Елиан Стамболийски. Той подчерта, че конфликтът не е заради етническо напрежение, а заради много изпит алкохол. Полиция и жандармерия блокираха града в неделя, започнаха масови обиски и издирване на основния заподозрян за смъртта. Малко преди да се предаде - в 22,08 ч, Алекс е написал в страницата си във фейсбук: “Ne sm ybiec...” И при разпитите той отказвал да признае, че е извършител на престъплението. “При разследването вече е установено и кой е причинил тежкото увреждане на Игов. Мъжът се намира в болницата в Кюстендил и също ще бъде задържан”, каза шефът на полицията. В социалните мрежи хората в града се организираха за мирни протести - още в неделя вечерта бе първият. В понеделник сутринта 30-ина души бяха пред сградата на полицията с искания за справедливост и по-силно присъствие на полицията в ромската махала. “Валери не би участвал в такова меле. Искал е да ги укроти”, каза приятел на убития мъж.  “Гольовците от години тормозят хората, замесват се в побои, рекет. Хората от тяхната махала не ги искат, страхуват се от тях”, казаха протестиращи на срещата с полицейския директор Елиан Стамболийски. Поискаха и да се направи проверка на родовете в циганската махала - с какво се препитават, дали са законни магазините им. Директорът ги увери, че след направената проверка на търговски обекти в кв. “Изток” част от тях са били затворени, защото не отговарят на изискванията. Уточни, че в мелето в неделя няма участници, които да са били съдени за убийството на охранител на черешови градини от 2009 г. в с. Шишковци. Тогава 9-има от Гольовците пребиха пазач и излежаха присъдите си. “Тази фамилия не е добре приета в кв. “Изток”. Причините за това са различни - има стари вражди във времето. Има фамилии Ропотамци, Кондовци, Гольовци - няколко са основните кланове, които враждуват помежду си. Голяма част от тях са излежавали повече от една присъда”, допълни Стамболийски. Въпреки уверенията, че кървавото меле не е на етническа основа, в социалните мрежи се разгаря битка. Много хора публикуваха снимка на Валери Дъбов с текст: “Днес аз съм Кюстендил! Почивай в мир Валери Дъбов!”. Някои настояват за връщане на смъртното наказание, други отправят остри критики към институциите.  35-годишният Валери е единствено дете, а майка му изпаднала в тежко състояние след трагичната вест за смъртта му. Твърди се, че е настанена в болница. Починалият не е семеен, работел в сферата на дърводобива. В понеделник кюстендилци се организираха за мирно шествие със свещи от центъра до лобното място на Валери, където поставиха цветя в негова памет. ВМРО-Кюстендил, излезе с декларация, в която настояват за бърза реакция от компетентните институции и най-строги наказания. Окръжната прокуратура в Кюстендил води разследване на убийството и опит за умишлено убийство на повече от едно лице.", "date": "2019.02.18", "title": "“Ne sm ybiec...”, написа в 22,08 часа 19-годишният Алекс, заподозрян за убийството в Кюстендил, в 23,30 часа се предаде в полицията (Обзор)"}
{"url": "https://www.24chasa.bg/novini/article/7305160", "text": "Адвокатите може и да излязат от кръга на хората, които са задължени да съобщават пред финансовото разузнаване за парични операции, които им са се сторили съмнителни. Това се разбра след спешна среща в парламента между шефа на правната комисия Данаил Кирилов и председателя на Висшия адвокатски съвет Ралица Негенцова и в понеделник. Разговорът бе по повод промените в Закона за мерките срещу изпирането на пари, които влязоха в сила на 15 февруари. Според тях 35 категории са задължени да съобщават в ДАНС, когато има съмнителни финансови операции. Сред тях са хора, които извършват правни консултации и предоставят адрес за управление и кореспонденция, извършват услуги по доверително управление на имущество, регистрират фирми и т.н. “Макар адвокатската професия да не е посочена изрично, текстът на закона предизвика вълна от въпроси и възмущение сред многохилядната адвокатска общност”, обясниха от съвета. Защитници дори стягат протест пред парламента в четвъртък. Някои от тях се събраха в понеделник и пред сградата на Висшия адвокатски съвет на ул. “Калоян”, за да изразят недоволството си. Други представители на съсловието пък призоваха в социалните мрежи законът да бъде пратен в Конституционния съд, защото нарушавал адвокатската тайна. Проблемът щял да се дискутира и на общото събрание на адвокатурата в събота. На разговора в понеделник Данаил Кирилов поел ангажимент за спешна среща между адвокатския съвет, правната и комисията по обществен ред и сигурност. Той напълно споделял мотивите на защитниците. Висшият адвокатски съвет пък бил готов с текст, според който колегите им да бъдат освободени от задължения по Закона за мерките срещу изпирането на пари, ако се стигне до преразглеждане на спорните текстове. Миналия петък шефовете на адвокатурата имаха среща и с началниците на ДАНС. На нея бе договорено само ръководният орган да напише план за обучението на адвокатите как да разпознават прането на пари. Първоначално това трябваше да сторят всички сдружения и колегии.", "date": "2019.02.18", "title": "Адвокати в парламента не искат да топят  клиентите си в ДАНС (Обзор)"}
{"url": "https://www.24chasa.bg/novini/article/7305204", "text": "Епидемията от морбили, обхванала Украйна, взе първа жертва в Киев, предаде Франс прес и отбеляза, че страната е най-тежко засегнатата в Европа. 57-годишна жена почина в киевска болница вследствие на усложненията, съобщи говорителката на министерството на здравеопазването. С това жертвите на болестта в Украйна стават девет от началото на годината, предава БТА. Общо от началото на годината има около 20 000 нови случая. Най-засегнатите области са Лвовска, Ривненска, Виницка и Хмелницка, както и град Киев. Това са също областите, в които равнището на ваксинацията срещу рубеола е най-ниско, подчертава министерството. За да се борят с този феномен, властите не спират да призовават родителите да ваксинират децата си. Властите на Лвовска област започнаха днес \"специална операция\" за организиране на масови ваксинации в училищата.", "date": "2019.02.18", "title": "Първа жертва на епидемията от морбили в Украйна"}
{"url": "https://www.24chasa.bg/novini/article/7305210", "text": "Доктор от Кувейт, живял 12 години в България и останал без гражданство, е бил задържан от властите за шест седмици, след като е поискал да бъде изяснен статутът му, пише фондация \"Томсън Ройтерс\", в разговор с която мъжът отправя призив към властите да не се държат с хората без гражданство като с престъпници, предава \" \". В материала се казва, че Саджер Ал Анези е от етническата група бидун. Тя обитава Кувейт, където наброява 100 хил. души, и Обединените арабски емирства, и нейните представители нямат гражданство и в двете държави - от дума, обозначаваща липса на гражданство (т. нар. апатриди). Кувейт твърди, че те са просто граждани на други държави. След като Ал Анези се премества в България през 2007 г., започва образованието си и учи, за да стане сърдечен хирург. За \"Ройтерс\" докторът обяснява, че не можел да завърши университет в Кувейт, но получил паспорт от трета държава с подкрепата на родината си. Това му позволило да следва в чужбина и го отвело до България. Опитал да поднови паспорта си в \"третата страна\" (която не споменава), но тя отказала. Тогава поискал да бъде формално признат за човек без гражданство от България. Когато обаче на 3 януари поискал да разбере какво се случва с молбата му, е задържан. \"Държаха се с мен по-лошо, отколкото ако бях престъпник, но не знам какво е престъплението ми,\" казва Ал Анези за фондация \"Томсън Ройтерс\" в телефонно интервю. \"Как може да заключвате хора само защото нямат гражданство?\" \"Искам най-простото нещо - лична карта,\" казва Ал Анези. \"Искам да продължа с обучението си. Не е много. Искам просто да се отнасят с мен като с човек.\" Обяснява, че баща му е роден в Кувейт, но няма гражданство. Майка му е гражданка на Кувейт, но жените не могат да предават гражданството си на децата според кувейтските закони.", "date": "2019.02.18", "title": "Фондация: Мъж от Кувейт задържан за 6 седмици в България, нямал гражданство"}
{"url": "https://www.24chasa.bg/novini/article/7305183", "text": "Петима лекари и сириец с български паспорт са арестувани и обвинени за злоупотреби при издаване на телкови решения. Те били ползвани за отпускане на инвалидни пенсии, с които бил ощетен бюджетът, съобщиха източници на “24 часа”. Разследването във Варна се води от спецпрокуратурата и ГДБОП. Уличените лекари са ортопеди, кардиолози и невролози и са участвали в ТЕЛК във варненските болници “Св. Анна” и “Св. Марина”. Според разследващи те вземали между 600 и 2500 лв., за да издадат неверни телкови решения. Проверявали се случаи и за подкупи от над 2500 лв. По неофициална информация след претърсвания у уличените медици били открити стотици хиляди евро. Измамата с инвалидни пенсии вървяла от няколко години. Това е поредната акция на прокуратурата срещу ТЕЛК измами, след като в края на януари зам. главният прокурор Иван Гешев съобщи, че милиони левове не отивали по предназначение.", "date": "2019.02.18", "title": "5-има лекари и сириец арестувани за измами с ТЕЛК във Варна (Обзор)"}
{"url": "https://www.24chasa.bg/novini/article/7305233", "text": "Пожарникари свалиха много голяма котка - дива пума, от дърво пред къща в Южна Калифорния, съобщи Асошиейтед прес. Собственикът на къщата близо до планината Сан Бернардино се е обадил на властите, когато видял пумата на дървото. Пристигналите пожарникари установили, че тя се е вкопчила в клон на височина 15 м, предава БТА. Специалисти от службата за защита на дивите животни транквилизирали пумата, а след това пожарникарите я свалили на земята със спасителен хамак. Биолог прегледал животното, преди да бъде пуснато на свобода. Дивите пуми понякога излизат от хабитата си. Нападенията над хора са редки, но животните убиват за храна домашни любимци и животни.", "date": "2019.02.18", "title": "Пожарникари свалиха дива пума от дърво"}
{"url": "https://www.24chasa.bg/novini/article/7305116", "text": "Ще има нова Централна избирателна комисия. ПГ на ГЕРБ ще входира законопроект за изменение на Изборния кодекс, където преференциите се връщат в същия диапазон, в който бяха в предишния Изборен кодекс. В рамките на тази седмица ще се проведе и заседание на Правната комисия, която ще излезе с правила и начин за избиране на ЦИК. Това заяви в Петрич председателят на Народното събрание Цвета Караянчева, цитирана от БТА. \"В рамките на днешния ден това, което премиерът заяви на пресконференция ще бъде изпълнено. Няма да чакаме президентско вето. Вече подписах мотивите, заедно с колеги от парламентарната група на ГЕРБ\", посочи Караянчева. По думите й БСП търсят във всеки един момент скандали, за да могат да напускат Народното събрание и да извиват ръце. В 44-тото Народно събрание отличителна черта на БСП е отсъствието им от пленарна зала. Вече за трети път напускат. По време на представяне на \"Визия за България\" бяха в пленарната зала без да се регистрират. Караянчева посочи, че разбира притесненията на колегите й от ПГ на ГЕРБ, които не подкрепиха смяната на настоящата ЦИК, защото два месеца преди изборите е рисковано. Нямаме притеснения да правим избори и със стара и нова ЦИК. Настоящата ЦИК беше формирана през 2014 г. от нашите опоненти и ние на няколко поредни избора победихме. На президентските избори победи господин Радев, но ние нито за момент не сме казали, че тя е манипулирала изборите. Поздравихме го за победата и така се прави в цивилизованите страни. А когато на БСП им замирише на загуба, те търсят начин да я оправдаят, като казват, че изборите ще бъдат манипулирани, подчерта Караянчева. Не е добре без голяма опозиция в парламента, но ние имаме опозиция и тя е ДПС и партия \"Воля\". Очаквам колегите да се върнат в пленарна зала, защото каквото има да кажат, трябва да го заявят от парламентарната трибуна. Трябва да убедят колегите си в това, което говорят. Иначе нямаме проблем с кворума. Мобилизирали сме ПГ на ГЕРБ, коалиционните партньори, така че да не се притесняват. И без тях парламентът ще работи, но не е добре една от опозиционните партии да отсъства, каза още Цвета Караянчева. В Петрич Цвета Караянчева взе участие във възпоменателната церемония по повод 146-ата годишнина от обесването на Васил Левски и произнесе слово по повод годишнината.", "date": "2019.02.18", "title": "Цвета Караянчева: Ще има нова Централна избирателна комисия"}
{"url": "https://www.24chasa.bg/novini/article/7305064", "text": "Най-голямата и ярка Луна през 2019 г. ще се покаже във вторник в 17,55 ч наше време. Това пълнолуние се нарича Суперлуна, защото спътникът ни ще се намира на най-близкото разстояние до Земята за тази година - само 354 000 км вместо обичайните 384 000. По тази причина Луната ще бъде с 1/3 по-ярка и с 14% по-голяма. Астрономи уверяват, че това ще бъде един от най-невероятните лунни спектакли. Астролозите пък посочват, че явлението ще засили енергията и емоциите трябва да се контролират. Пазете си парите и нервите и избягвайте всякакви спорове. ", "date": "2019.02.18", "title": "Суперлуната на  2019 г. е във вторник"}
{"url": "https://www.24chasa.bg/novini/article/7305124", "text": "На пресконференцията си на 23 януари т.г. руски военни показаха нещо, което според тях бе крилатата ракета, оказала се в центъра на дългогодишния спор за контрола на въоръженията между Вашингтон и Москва, съобщи днес американският информационен портал www.thedailybeast.com, цитиран от БТА. Но според секретен брифинг, подготвен от разузнавателни агенции на САЩ презентацията е била заблуждаваща, тъй като нито ракетата, нито стартовата установка, нито съпътстващата документация не са онова, което Русия твърди, че е, отбелязва сайтът. Според съвместните заключения на ЦРУ и Националната агенция за геопространствено разузнаване почти нищо от представеното от Русия на пресконференцията има нещо общо с ракетата, към която САЩ проявяват най-голям интерес. По-рано този месец двете агенции са установили, че ракетата в нарушение на договора е с по-голям контейнер и с пускова установка, различна от показанато на 23 януари, пише уебсайтът, позоваващ се на два правителствени източника, запознати със заключенията. На пресконференцията руското министерство на отбраната твърдеше, че ракетата, срещу която възразяват САЩ, е просто вариант на съществуващата крилата ракета 9M728 с подобрено насочване. Руските представители настояваха, че модификацията е с 10 км по-малък обсег от старата ракета заради добавената електроника, която е увеличила масата. В подкрепа на тезата си министерството на отбраната на Русия показа пред репортери документацията на двете ракети. Но представената документация на 9M729 не е на истинската спорна ракета, а и показаната пускова установка не е съвместима с истинската 9M729. Порталът thedailybeast.com посочва, че от началото на този век Русия разработва 9M729, която в номенклатурата на американската разузнавателна общност е под названието SSC-8. Пет години след като администрацията на президента Барак Обама за пръв път обвини Русия, че нарушава договора от 1987 г., правителството на настоящия президент Доналд Тръмп обяви по-рано този месец, че Вашингтон започва процедура по оттегляне от договора. Според един от източниците на електронната медиа становищата на ЦРУ и Националната агенция за геопространствено разузнаване за нарушението на Русия с нейните шест пробни изстрелвания на разстояние над 500 км означава, че ракетата може да лети отвъд забранения обсег. Най-продължителният полет от шестте теста е бил 2070 км. САЩ смятат, че SSC-8 е мобилен сухопътен вариант на ракетите с морско базиране \"Калибър\", чийто обсег е 2000 км с конвенционален заряд и 2350 км с ядрен заряд, казва източник на информационния портал thedailybeast.", "date": "2019.02.18", "title": "САЩ: Русия се опита да заблуди света с мнима крилата ракета"}
{"url": "https://www.24chasa.bg/novini/article/7305142", "text": "Обявеният за временен президент на Венецуела от Националното събрание Хуан Гуайдо заяви в интервю за телевизия Евронюз, че е готов да даде живота си, за да свали от власт противника си Николас Мадуро. Гуайдо получи международна подкрепа от Европа и САЩ, но до момента няма успех в убеждаването на военните да го подкрепят, предава  .  „Не се тревожа, че това, което правя, може да ми струва живота или свободата. Отдали сме живота си в служба на обществото и сме наясно с опасностите пред нас. Най-големият ни страх е, че настоящата ситуация може да се превърне в нещо нормално. Като например децата да умират от недохранване и дехидратация, или да не можеш да си купиш лекарство“, каза той. Гуайдо изрази надежда, че е само въпрос на време Мадуро да бъде свален от власт. Той също така е убеден, че кризата няма да завърши с гражданска война, тъй като венецуелците няма да рискуват живота си, за да защитават лидер, който е донесъл единствено мизерия. Гуайдо също така отрече твърденията, че организира преврат, тъй като по думите му движението е съставено от мирни доброволци. Той заяви още, че се стреми да убеди Китай и Русия, че е в техен икономически интерес да оттеглят подкрепата си за Мадуро. „Днес Венецуела намали производството си на нефт от 3 милиона барела на 1 милион барела. Добре ли е за Русия, че икономическият ѝ партньор намалява производството си на нефт? Вярвам, че отговора е очевиден. Добре ли е за Китай, че 90 процента от инвестициите й в строителни проекти във Венецуела са замразени? За мен отговорът е очевиден. Очевидно е за венецуелците, че при управлението на Мадуро няма храна, няма да има демокрация, няма да има доверие. Няма да има никакви заеми, които да възстановят икономиката“, заяви пред Евронюз Хуан Гуайдо.", "date": "2019.02.18", "title": "Гуайдо: Готов съм да дам живота си, за да сваля Мадуро"}
{"url": "https://www.24chasa.bg/novini/article/7305148", "text": "Двайсет и пет годишна многодетна майка роди седем близначета - шест момиченца и едно момченце, в болница в провинция Дияла, Източен Ирак, и децата й станаха десет, съобщи в. \"Дейли мейл\", цитиран от БТА.  Майката е родила по естествен път и е в добро здраве. Децата са прегледани и също са добре, се казва в комюнике на болницата, където е протекло раждането. Счита се, че това е първото за страната раждане на седем близначета. Бащата на децата Юсуф Фадл каза, че той и съпругата му не са имали намерение да имат толкова голямо семейство. Двамата родители са отказали селективно намаляване по време на бременността, когато разбрали, че ще имат седем деца. Първият случай на раждане на седем близначета е официално регистриран в американския град Де Мойн, щата Айова, през 1997 г. Тогава родителите също са отказали селективно намаляване, заявявайки, че всичко е в \"Божиите ръце\". През 2015 г. в Берлин 65-годишна жена роди четири близначета и стана майка на 13 деца.", "date": "2019.02.18", "title": "Иракчанка роди седем близначета"}
{"url": "https://www.24chasa.bg/novini/article/7305096", "text": "В съответствие с изискванията на Виенския документ от 2011 г., от днес до 21 февруари т. г. на посещение в нашата страна е инспектираща група от Руската федерация, съобщиха от пресцентъра на Министерството на отбраната /МО/. Тя е в състав от четирима военнослужещи и ще посети военните формирования в района на Пловдив, Карлово, Стара Загора и Асеновград. Групата ще проведе инспекция на обозначения район на територията на нашата страна. Проверката включва предоставянето на информация за провеждането на военни дейности във военните формирования на Българската армия. По време на инспекцията групата има право да извърши полет над полигоните в обозначения район и да бъде информирана за извършваната военна дейност, за целите на учението и етапа от неговото провеждане. Групата ще бъде съпровождана от български офицери от дирекция \"Стратегическо планиране\" в Министерството на отбраната. Виенският документ е първото международно споразумение, установяващо система от мерки за укрепване на доверието и сигурността във военната област. Те целят повишаване на откритостта и прозрачността по отношение на военните дейности, извършвани на територията, заобикалящите морски зони и въздушното пространство на всички европейски държави (за Русия от западната граница до Урал) и страните-членки на ОССЕ от Централна Азия, посочват от МО.", "date": "2019.02.18", "title": "Инспектираща група от Руската федерация е на посещение у нас"}
{"url": "https://www.24chasa.bg/novini/article/7304980", "text": "\"Едно от условията, които представя БСП се нуждае от уважение и това е начинът по който се вземат решенията в избирателните комисии. Досега това е ставало с 2/3 и трябва да остане, а не 50+1 както е в момент\". Така вицепрезидентът Илияна Йотова коментира в Карлово ситуацията около промените в Избирателния кодекс. И допълни \"Оттам нататък ще видим как ще е новият състав на ЦИК\". Според нея най-грозното ще бъде, 100 дни преди европейските избори, да не бъдем европейци - да има пазарлъци за определени личности, наддаване за едни или други, противоборство и партизанщина между партиите. Няма да бъде добър сигнал. По думите на Йотова все още обаче няма финал и ситуацията се развива. „Пророческите слова на Апостола днес изискват отговор – прям и достоен. Отговор с дела, а не празни думи. За да бъде нашият век, век на свобода и равнопоставеност на всички. Трябват хора – силни, умни и достойни, които да водят народа. Безсребърници!“ Това заяви вицепрезидентът в Карлово на възпоменателната церемония по повод 146 години от гибелта на Васил Левски. Отбелязването на годишнината е под патронажа на вицепрезидента. „Левски гледаше в бъдещето през очите на следващите поколения и жадуваше заради тях отечество за всички българи, равни помежду си“, изтъкна Илияна Йотова и добави, че заветите на Апостола звучат правдиво 146 години след гибелта му. „Мирно и задружно ли живеем днес, когато отчуждението помежду ни взе връх , разделението и омразата тровят обществото ни“, запита риторично в словото си Илияна Йотова. Вицепрезидентът подчерта, че днес каузите и идеите са заради собственото добруване, а да бъдеш „кой знае какъв“ е единствената цел, непознаваща пречки. „Равноправни ли сме, когато бедността и мизерията убиват мечтите? Когато мнозина знаят „народното зло“, но предпочитат да мълчат в примирение“, посочи Илияна Йотова. „Силните думи, изречени преди около век и половина, напоени с човещина и вяра, изгарят демагогията, користта и празнословието на днешната политика. Левски ни завеща да бъдем свободни – но днес най-големият дефицит е свободата вътре в нас“, отбеляза Илияна Йотова. „Левски накара българите, след пета века робство, да повярват в себе си и да въстанат срещу тиранията. Комитетите му са светещи факли в робската тъма, в която често отчаянието обезсмисля волята за въстание, а идеите му за борба, за държава, за независимост, за равноправие звучат със силата на огъня – буйни и опасни“, посочи вицепрезидентът. Словото си Илияна Йотова завърши с клетвата на Иван Арабаджията: „Аз съм се клел веднъж пред Левски и то стига и за тук- на земята, и за горе – на небето!“", "date": "2019.02.18", "title": "Илияна Йотова: Вземането на решения в избирателните комисии трябва да става с мнозинство от 2/3"}
{"url": "https://www.24chasa.bg/novini/article/7305099", "text": "YouTube играе важна роля в убеждаването на някои хора, че Земята е плоска, показват изследвания, предаде БГНЕС, цитирайки Би Би Си. Изяви на участници в конференции, посветени на теорията за плоската Земя и лесно намиране на най-цитираните видеоклипове, публикувани на сайта, се сочат като ключово влияние сред хората, Те са обсебени от видеоклипове, твърдящи, че има натрупани доказателства, че Земята не е сферична планета. YouTube е трябвало да свърши по-добра работа, за да може посетителите да получават точна информация заедно с такива видеоклипове, заявяват от екипа, стоящ зад проучването. „Има много полезна информация в YouTube, но също и много дезинформация“, казва професор Ашли Ландръм от Тексаския технически университет, който провежда проучването. Алгоритмите, които сайтът използва, за да насочва хората към теми, от които те биха могли да се интересуват, улесняват „попадането в мрежата“ на дезинформацията, казва проф. Ландръм. „Вярването, че Земята е плоска, само по себе си не е непременно вредно, но то идва в пакет с общо недоверие към институциите и властта”, добавя тя.", "date": "2019.02.18", "title": "Изследване: YouTube играе важна роля в теориите, че Земята е плоска"}
{"url": "https://www.24chasa.bg/novini/article/7305107", "text": "БСП няма да се връща в парламента засега въпреки заявлението на ГЕРБ, че ще оттегли спорните промени в Избирателния кодекс. Това заяви депутатът от \"БСП за България\" Александър Симов в предаването \"Още от деня\" по  . Вместо това партията ще започне диалог с неправителствени организации и с партии за обсъждане на избирателния процес. \"Сега имаме по-голяма кауза. Каузата сега е демокрацията в България да не бъде доубита\", добави Симов. Симов каза, че ГЕРБ не отговарят на всички искания на БСП, а именно машинното гласуване, обжалваемостта на изборните актове пред Върховния административен съд и мнозинството за вземането на решения в избирателните комисии. Депутатът съобщи, че националното съвещание на БСП, проведено в неделя, е взело решение да не се сключва предизборна коалиция с АБВ, които предложиха съвместно участие на европейските и на местните избори. Александър Симов, депутат от БСП за България: Няма да има коалиция с АБВ. На първо място, защото те не са доказали принадлежността си към лявото пространство.", "date": "2019.02.18", "title": "Александър Симов: Към момента БСП няма да се връща в парламента"}
{"url": "https://www.24chasa.bg/novini/article/7305111", "text": "Земетресение с магнитуд 4 по Рихтер бе регистрирано днес в източния турски окръг Ван, съобщи турската телевизия СиЕнЕн-Тюрк, като се позовава на Дирекцията за управление при бедствия и извънредни ситуации (АФАД). Земетресението е регистрирано в 18,31 ч. (19,31 ч. местно време). Епицентърът на труса е бил в района на град Сарай на дълбочина 11,25 километра. По първоначални данни няма ранени хора и разрушения при труса, предаде БТА. ", "date": "2019.02.18", "title": "Земетресение с магнитуд 4 по Рихтер \nбе регистрирано в Източна Турция"}
{"url": "https://www.24chasa.bg/novini/article/7304858", "text": "Сергей Срипал е мъртъв, обяви племенницата на бившия руски агент, цитирана от ТАСС. Според Виктория Скрипал чичо ѝ е бил кремиран, а британските власти ще обявят, че това е станало по негово искане, за да се скрие информация. Британските медии съобщиха, че състоянието на Скрипал се е влошило, но не е критично. 67-годишният Скрипал и дъщеря му Юлия бяха отровени с новичок на пейка в град Солсбъри на 4 март 2018 г. Според лекари той никога няма да се възстанови напълно от отравянето.", "date": "2019.02.18", "title": "Племенница на Сергей Скрипал: Той е мъртъв"}
{"url": "https://www.24chasa.bg/novini/article/7304967", "text": "Майката на Георги, който бе арестуван за убийството й , както и за тези на брат му, баба му и баща му в Нови Искър, е събирала пари за него с кампания на една от националните телевизии, показа проверка на \"24 часа\". Според неин пост във фейсбук той е имал нужда от 6 хил. лв., за да се лекува от туберколоза. Заболяването е било в последен стадий. Освен от туберколоза Георги е страдал още от психично заболяване, травматична епилепсия, алергичен артрит, себореен дерматит и други. \"Мисълта ми е в моите деца, защото всеки ден страдам за тях. Животът ми е низ от страдание вече 26 г. Минавам по пътя на ада ден след ден, но няма сила, която да ме спре. Ще се боря докато мога\", пише през 2017 г. вече покойната Ирена. Майката е била личен асистент на двамата си сина, а бащата е пенсионер, пише в текста към кампанията. Към миналата година Георги е трябвало да постъпи за лечение в Държавната психиатрична болница в село Карвуна. \"Днес пратих сина си Георги в болница. Просто не мога да опиша страданието си. Много е зле. Борих се с болестта до момента\", пише Ирена на 18 април 2018 г. Две седмици по-късно жената излива болката си от нов удар на съдбата: \"Днес ме съкратиха от програмата \"Независим живот\". Без предупреждение, когато и двете ми деца лежаха в болница в София. На някой му харесва моето място, но не знае, че всичко е само на книга. Никой не се интересува от болните в тази държава. Сега ще вървя по пътя на ада всеки ден. Благодаря на държавна за разбирането към болните си деца в Нови Искър\"", "date": "2019.02.18", "title": "Майката на Георги от Нови Искър: Животът ми е ад. Събирала пари за лечението му"}
{"url": "https://www.24chasa.bg/novini/article/7304983", "text": "Петима европейски консервативни евродепутати, които вчера бяха върнати обратно от венецуелските власти при пристигането си в Каракас, днес обявиха, че ще се опитат да влязат във Венецуела в събота с хуманитарната помощ от САЩ, която сега се складира в Колумбия, предаде Франс прес. \"Колумбийският външен министър ми се обади и ми каза да отидем в Колумбия в събота. Приехме поканата и ще се опитаме да преминем с хранителните продукти и лекарствата от Кукута\", колумбийски град на границата с Венецуела, каза испанският евродепутат Естебан Гонсалес Понс, предава БТА. Гонсалес Понс ръководеше делегация от петима депутати от Европейската народна партия - трима испанци, една холандка и един португалец. Те бяха спрени на летището в Каракас от правителството на президента Николас Мадуро. Мадрид и Париж разкритикуваха експулсирането им. Според Гонсалес Понс петимата евродепутати са били поканени от Хуан Гуайдо, който е признат за временен президент на Венецуела от около 50 държави, и са възнамерявали да се срещнат с него и с представители на неправителствени организации, както и с поставения под домашен арест опозиционер Леополдо Лопес. Гонсалес Понс е призовал Испания и ЕС да се оттеглят от международната контактна група, съставена от европейски и латиноамерикански страни, които искат да водят диалог с Николас Мадуро за организиране на нови президентски избори и намиране на мирно решение на кризата във Венецуела.", "date": "2019.02.18", "title": "Върнати от Венецуела евродепутати ще се опитат да влязат отново през Колумбия"}
{"url": "https://www.24chasa.bg/novini/article/7304984", "text": "Близо 1000 жители на Кюстендил преминаха мълчаливо шествие от площада до лобното място на убития в неделя Валери Дъбов. Там те положиха цветя и запалени свещи на земята.  Стотици кюстендилци се събраха на централния площад на мирен протест за справедливо наказание на убиеца на Валери Дъбов. Всички бяха с цветя. На площада е поставена кутия за дарения, които да се предадат на родителите на убития мъж, защото семейството живеело бедно.     ", "date": "2019.02.18", "title": "Мълчаливо бдение със свещи и цветя на лобното място на Валери в Кюстендил (Снимки)"}
{"url": "https://www.24chasa.bg/novini/article/7304944", "text": "В края на 2018 год. активите на банката достигнаха 1 430 057 хил. лв. Кредитният портфейл на БАКБ продължава тенденцията си на разширяване, движен от диверсифицирано кредитиране на корпоративни клиенти, МСП и физически лица. Постигнатото увеличение от 18% за едногодишен период значително превишава средния ръст на банковия пазар в страната - 7.55 %. Въпреки нисколихвената среда и продължаващата тенденция за намаляване на лихвите по кредити, БАКБ АД отчита устойчив ръст на приходите от лихви през годината поради растящия кредитен портфейл. Нетния лихвен приход нараства с 23% спрямо 2017 г. и достига 35 374 хил. лв. Принос за добрите резултати има постигнатия спад на цената на финансиране, въпреки увеличението на депозитната база на банката. Привлечените средства се увеличават с 16% и в двата сегмента: корпоративни депозити и депозити на граждани и домакинства, отчитайки по-добри резултати от тези на банковата система от 6.81% годишен ръст. Продължаващия ръст на броя на клиентите и извършваните от тях трансакции води и до увеличаване на нетните приходи от такси и комисионни с 19 % на годишна база. Нетната печалба на БАКБ е в размер на 12.638 млн. лева след данъчно облагане, което представлява ръст от 60% , спрямо края на 2017г. Благодарение на своите конкурентни предимства при генерирането на приходи и ефикасността на операциите, банката запазва ниско ниво на оперативните разходи, въпреки значителното нарастване на броя на клиентите и обслужването на техните трансакции. Положителната динамика се запазва и при капиталовата позиция на банката – с ръст от 4% (12% при включена печалба за 2018г. съгласно неодитирани отчети) спрямо края на 2017 г. Това е сериозна предпоставка за запазване на тенденцията за растеж на БАКБ и разширяване на кредитния и портфейл, при запазване на показателите й за стабилност и устойчивост и генериране на стойност за акционерите. Пълните отчети на БАКБ АД, както и доклад на ръководството са налични на корпоративния сайт на банката   в секция „Връзка с инвеститорите“.", "date": "2019.02.18", "title": "БАКБ с устойчив ръст на активите от 15%"}
{"url": "https://www.24chasa.bg/novini/article/7305025", "text": "Земетресение с магнитуд 3,5 по скалата на Рихтер е регистрирано днес следобед в румънския земетръсен район Вранча, съобщава Медиафакс, позовавайки се на Националния институт по геофизика. Епицентърът на труса, който е станал в 16:16 часа, е бил в окръг Бузъу, а дълбочината му е била 150 километра, предаде БТА.  Най-силното земетресение, регистрирано тази година в Румъния, е било с магнитуд 4,4 по скалата на Рихтер и е станало на 9 януари, отново в окръг Бузъу.", "date": "2019.02.18", "title": "Земетресение с магнитуд 3,5 по скалата на Рихтер разлюля Вранча"}
{"url": "https://www.24chasa.bg/novini/article/7304999", "text": "Дали агент на ГРУ е бил тук или не, не знам. Но едва не умрях.\" Това казва в интервю за \"Гардиън\" бизнесменът Емилиян Гебрев, седмица след информацията на българските власти, че се  Мъжът, когото сайтът Bellingcat идентифицира като Денис Сергеев, предполагаем агент на руското военно разузнаване (известно като ГРУ), е посетил България през април 2015 г. и е бил в страната по времето, когато Гебрев бе в кома. \"Гардиън\" разказва, че негов екип е осъществил серия срещи с 65-годишния Гебрев в София. Той е убеден, че е бил отровен, но няма идея как е възможно да е на прицел на ГРУ. \"В това няма смисъл. Дали агент на ГРУ е бил тук или не, не знам. Но едва не умрях, предава \" \". Твърди, че не забелязал нищо подозрително в часовете и дните преди момента, в който усетил симптомите. Така или иначе не обръщал много внимание на каквото и да било, тъй като жена му починала месец по-рано. На 27 април, след като \"работил като хлебарка\" в офиса си, без да е закусвал или обядвал, отишъл на вечеря с двама дългогодишни бизнес контакти от Полша в ресторант в София и си поръчал риба. Когато се прибрал, започнали да го сърбят очите. Следващата сутрин шофьорът му му купил капки, но положението се влошило. Той настоявал да отиде на предстояща вечеря по работа с други контакти от Полша и с двама руски граждани (чиято самоличност не е споменал и пред \"Гардиън\", уверявайки, че имената са известни на прокуратурата). По време на вечерята обаче със зрението му започнали да се случват странни неща, после започнало повръщането и състоянието му рязко се влошило, продължава вестникът.", "date": "2019.02.18", "title": "Гебрев пред \"Гардиън\": Едва не умрях, не знам дали агент на ГРУ е бил тук"}
{"url": "https://www.24chasa.bg/novini/article/7305034", "text": "Венецуелската държавна телекомуникационна компания КАНТВ блокира достъпа до сайта, в който се записват доброволците, изразили желание да превозят американската хуманитарна помощ от Колумбия във Венецуела, предаде Франс прес, цитирана от БТА.  Още миналата седмица представители на венецуелската опозиция обвиниха КАНТВ, че е пренасочила сайта www.voluntariosxvenezuela.com, в който се записват доброволците, към друга страница със сходен адрес (www.voluntariosvenezuela.com) и сходен уебдизайн, но с друга база данни. \"Имаше вече тази фалшива страница, а сега предпочетоха направо да блокират сайта\", заяви Аслер Иглесиас от опозиционната партия \"Народна воля\", в която членува Хуан Гуайдо и чийто лидер Леополдо Лопес и под домашен арест. Откакто Хуан Гуайдо отправи призив за набиране на доброволци на 12 февруари, над 600 000 души според него са се записали да участват в превозването на хранителните продукти и лекарствата, които САЩ изпратиха в колумбийския град Кукута при границата с Венецуела. Президентът Николас Мадуро категорично отказва да допусне тази хуманитарна помощ в страната, защото смята, че тя е предлог за военна намеса на САЩ. Властите блокираха моста от Кукута към Западна Венецуела с няколко контейнера. Хуан Гуайдо, който е признат за и.д. президент на Венецуела от около 50 държави, обеща, че тази помощ ще влезе в страната на всяка цена в събота с помощта на доброволци и призова армията да не я спира. Президентът на САЩ Доналд Тръмп също призовава венецуелската армия да не спира американската хуманитарна помощ в реч, която ще произнесе по-късно днес в Международния университет на Флорида. Извадки от речта бяха предварително разпространени от Белия дом, предаде Ройтерс. В речта Тръмп заявява, че пътят на Венецуела към демокрацията е необратим и че военните й трябва да работят за демокрация за своето бъдеще и за бъдещето на семействата си, иначе ще загубят всичко, което имат.", "date": "2019.02.18", "title": "Венецуела блокира достъпа до сайта за доброволци-превозвачи на хуманитарната помощ от САЩ"}
{"url": "https://www.24chasa.bg/novini/article/7305082", "text": "Ще изчакам с внасянето на конституционната жалба за промените в Избирателния кодекс, след като ГЕРБ обещаха да изтеглят най-спорните текстове. Това обяви пред   омбудсманът Мая Манолова.  \"Не вярвам на думи и на слова, а на действия и ще проследя решенията, преди да реша дали да подам конституционната жалба\", каза Манолова.  Тя обаче каза, че нейно задължение е защитата правата на гражданите, а те искат да имат участие в подреждането на изборните листи. Идеята, че партийните централи трябва да имат контрол върху листите, не работи за демокрация, твърди омбудсманът. Тя би сезирала текстовете за вдигането на прага на преференциите, както и отпадането на обжалваемостта на решенията на избирателните комисии. Манолова би атакувала също отлагането на машинното и на електронното гласуване. Според Манолова има достатъчно време да бъде избрана нова Централна избирателна комисия, която да организира изборите за Европейски парламент в края на май. \"Въпросът е дали да се спази законът или не. Ако депутатите се чудят дали да спазят закона, какво остава за редовите граждани\", каза тя.  Омбудсманът съобщи, че утре ще бъде в Добрич и Шумен заради високите цени на водата. В Добрич тя ще подкрепи инициативата на общинските съветници и на кмета за избор на местен обществен посредник и ще разговаря с граждани, които се оплакват от високите цени при липсата на подобряване на качеството на водоснабдителната услуга.", "date": "2019.02.18", "title": "Омбудсманът ще изчака с конституционната жалба за изборните правила"}
{"url": "https://www.24chasa.bg/novini/article/7305065", "text": "Германка, озадачена от стоящото коледно дърво в съседната къща почти два месеца след празника, сигнализира в полицията и пристигналите служители на реда откриха възможно престъпление, предаде ДПА, цитирана от БТА.  Полицията откри труп на 76-годишна жена в сутерена на къщата и започна разследване за убийство. Заподозрян е синът на мъртвата.", "date": "2019.02.18", "title": "Коледно дърво през февруари доведе до разследване за убийство"}
{"url": "https://www.24chasa.bg/novini/article/7305081", "text": "Двама криминално проявени и осъждани видинчани - на 19 г. и 29 г., и 16-годишна тяхна съгражданка са задържани за извършени от тях кражби на пари от хранителни магазини в областния град. Те са установени в резултат на предприети оперативно-издирвателни действия на криминалисти на ОДМВР- Монтана и колегите им от районното управление. Разследването стартирало след подадени през месеца жалби от търговските обекти, в които се посочвало, че откраднатите суми варирали между 80 лв. и 200 лв. При извършения обиск у непълнолетната са намерени и иззети 0,2 грама амфетамин. 19-годишният е конвоиран и предаден на служители на ОДМВР Видин за установяване на съпричастността му към престъпления на територията на съседната област. Работата по документирането на престъпната дейност на задържаните продължават в рамките на образувано досъдебно производство по чл. 354 от НК под наблюдението на прокуратурата.", "date": "2019.02.18", "title": "Трима видинчани са задържани, крали от хранителни магазини в Монтана"}
{"url": "https://www.24chasa.bg/novini/article/7305088", "text": "Необявена неделна среща на Мая Манолова с тридесетина шофьори от електрическия транспорт в столицата, е всяла смут едновременно в редиците на БСП и на синдикатите в транспорта. Според участници в нея, омбудсманът е потвърдила неофициално, че ще се кандидатира за кмет на София. Те допълват, че Манолова е била придружена от лидера на социалистите в столицата Калоян Паргов и от представители на \"Спаси София\". Според източници от \"Позитано\" Корнелия Нинова не е сред феновете на омбудсманката въпреки нейната популярност, но столичните социалисти припознават Манолова като вариант за кандидат-кмет. Самият лидер на БСП София Калоян Паргов е бил на дългия неделен пленум на социалистите и не е напускал деловия президиум, категорични са съпартийците му. Съперничеството между Корнелия Нивоа и Мая Манолова е от времето, когато и двете оспорваха лидерския пост на Михаил Миков. Напрежение се появи и преди президентските избори, когато БСП не заложи на Манолова като кандидат-президент или вице. Нинова дори подозирала, че свръхактивната Манолова все още се стреми към първия пост в БСП. След неделната среща на омбудсмана синдикатите в транспорта пък заподозрели, че червените със \"Спаси София\" се опитват да създадат нов, трети синдикат след КНСБ и \"Подкрепа\". Преди дни БСП и \"Спаси София\" обявиха, че шофьорите в София обличат жълти жилетки в знак на протест заради тежки условия на работа. От 1850 жени и мъже, които возят столичани, над тридесет души, главно в електротранспорта, се включиха в \"парижкия протест\". Обяснението на двата синдиката за липсата на масовост е, че в момента липсва реален проблем за протест, тъй като са предвидени допълнителни 10 милиона лева за повишаване на заплатите. От офиса на Манолова потвърдиха, че в неделя е имало подобна среща, но инициативата дошла от служители в елтранспорта. Разговорът не бил таен и екипът на омбудсмана пуснал съобщение до една информационна агенция, за да няма спекулации. Самата Манолова уточни пред \"24 часа\", че срещата не е била политическа и Калоян Паргов не я е придружавал. Омбудсманът разговарял с работниците единствено за правата им. Манолова била в диалог по темата и с шефката на транспортната комисия в столичния общински съвет Екатерина Йорданова, която е и синдикалист. ", "date": "2019.02.18", "title": "Мая Манолова тайно обикаля  като кандидат-кмет на БСП  София, Нинова била против"}
{"url": "https://www.24chasa.bg/novini/article/7304741", "text": "Министър Караниколов е начело на делегация от над 30 български компании, участващи на международния панаир за хранително-вкусова промишленост GULFOOD 2019, съобщиха от Министерството на икономиката.  Той е на двудневно посещение в Обединените Арабски Емирства, където посети и националния щанд на България на Специализирания международен панаир за хранително-вкусова промишленост GULFOOD 2019, който се провежда в Дубай Уърлд Трейд Сентър (Dubai World Trade Center). Той е организиран от Изпълнителната агенция за насърчаване на малки и средни предприятия  към Министерството на икономиката. Над 30 български компании представят богата гама хранителни продукти и напитки - млечни и месни продукти, замразени плодове и зеленчуци, плодови и зеленчукови консерви, захарни и сладкарски изделия, биологични продукти и др. „Работим активно за насърчаване на българския износ към трети страни. Доказателство за това е и подкрепата ни за тези фирми, които участват на GULFOOD 2019, изтъкна министърът.  Караниколов се срещна с Н.Пр. Рийм Ал Хашими, държавен министър по международното сътрудничество и генерален директор на EXPO 2020. \"Участието на страната ни в Световното изложение ЕКСПО 2020 в Дубай ще даде възможност на българските производители и износители за реализиране на продукцията им на международни пазари\", каза той.  Икономическият министър подписа Договор за участие на България в EXPO 2020 с Наджиб Ал Али, изпълнителен директор на предстоящото догодина в Дубай експо. „Избрахме да разработим българския щанд и цялостен образ в рамките на подтема \"Мобилност\", в която смятаме, че понастоящем България най-добре се вписва, отчитайки нашето стратегическо географско положение, от гледна точка на транспортни коридори, достъп до пазари и културни влияния, както и утвърждаването през последните години на България като страна с висок технологичен капацитет“, каза Караниколов.   Г-жа Рийм Ал Хашими приветства българската делегация, изразявайки благодарност за потвърденото участие на България в EXPO 2020.  По време на официалната си визита в ОАЕ икономическият министър проведе среща и с Н.Пр. Султан бин Саед Ал Мансури, министър на икономиката. На срещата и двете страни заявиха задоволство от активизирането през последните години на българо-емиратските отношения. „Убедени сме, че са налице предпоставки за развитие на взаимноизгодно сътрудничество в редица перспективни и важни и за двете страни области в сферата на взаимната търговия, инвестициите, туризма и селското стопанство, посочи Караниколов.", "date": "2019.02.18", "title": "Караниколов води над 30 фирми на изложение за храни в Дубай"}
{"url": "https://www.24chasa.bg/novini/article/7304861", "text": "Азербайджан и България могат да доставят азерски природен газ не само за България, а през нашата територията до други страни от региона. Това може да стане чрез интерконектора Гърция-България, газопреносната система на „Булгартрансгаз“ ЕАД и чрез проекта за регионален газов хъб „Балкан“. \"Очакваме Азербайджан да бъде един от ключовите доставчици на природен газ за газоразпределителния център „Балкан“. Това заявява в интервю за азербайджанската агенция \"Тренд\" министърът на енергетиката Теменужка Петкова, която утре заминава на посещение в Баку.  Доставките могат да бъдат в направление към Румъния, Сърбия и Македония и съответно към техните съседни страни, пояснява Петкова.  При изграждането на газовата връзка между България и Гърция се цели  пускането й в експлоатация да съвпадне със завършването на газопровода ТАНАП пред 2020 г., за да може България да получи договорените 1 млрд. куб. м газ от находището Шах Дениз 2.   На практика след 2020г. азербайджанският природен газ ще задоволява около 25-30% от потреблението на природен газ в България, което е сериозен дял, който ще повиши значително енергийната ни сигурност и ще насърчи конкуренцията на българския газов пазар, казва Петкова.   На въпрос за участието на SOCAR (азербайджанската държавна нефтена компания - б.а.) в разширяването на газовото хранилище в Чирен министър Петкова заявява, че приветства включването й в бъдещи търгове. Пояснява, че се предвижда  капацитетът му да достигне до 1 млрд. куб.м., а дневният добив да е до 10 млн. куб.м.  Министърът на енергетиката на България припомня, че в момента SOCAR проучва газоразпределителния сектор у нас. В края на миналата година година компанията е обявила процедура за изготвяне на предпроектно проучване за възможностите за инвестиции в  газоразпределението в България. \"При положителни резултати от предпроектно проучване, през втората половина на тази година очакваме SOCAR да започне първите инвестиции в газоразпределението в България\", казва тя. ", "date": "2019.02.18", "title": "Петкова: През България може да се доставя газ от Азербайджан и за други страни"}
{"url": "https://www.24chasa.bg/novini/article/7304892", "text": "Стотици кюстендилци се събират на централния площад на мирен протест за справедливо наказание на убиеца на Валери Дъбов. Всички носят цветя. На площада е поставена кутия за дарения, които да се предадат на родителите на убития мъж, защото семейството живеело бедно.                                                                                                                                                                                                                                                                                                                       ", "date": "2019.02.18", "title": "Събират помощи в Кюстендил за семейството на убития Валери (Снимки)"}
{"url": "https://www.24chasa.bg/novini/article/7304735", "text": "\"Споразумението от Преспа е доказателство, че пречките от миналото могат да бъдат преодолени, ако има решителност и политическа воля. Това историческо събитие е пример за помирение, което носи надежда за целия регион, и важен сигнал за европейското бъдеще на Северна Македония\", заяви на брифинг в Скопие българският еврокомисар по цифровата икономика и общество Мария Габриел заедно с премиера Зоран Заев, съобщи пресслужбата на представителството на ЕК в България. \"Този положителен импулс трябва да се запази и занапред. Цифровата програма за Западните Балкани може много да допринесе в процеса на европейската интеграция на Северна Македония\", изтъкна още Габриел, която е на официална мисия в Северна Македония и е първият европейски комисар, посещаващ страната след влизането в сила на споразумението от Преспа за новото име на страната. Мария Габриел насърчи властите в страната за изпълнение на приоритетните области на програмата, включващи създаването на ефективна електронна администрация, насърчаването на цифровите умения на всички нива на образование, сключването на регионално споразумение за намаляване на таксите за роуминг, създаването на центрове за цифрови иновации. По отношение на въпроса за роуминга, Мария Габриел приветства готовността на шестте партньори от Западните Балкани да актуализират регионалното споразумение, така че то да обхване потребителите от всички държави в региона. \"Нещо толкова просто като възможността да използваме мобилния си телефон, когато пътуваме до съседна страна, е необходимост. То е двигател за бизнеса и за насърчаване на междусъседските отношения, за улесняване на общуването между хората. Надявам се новото регионално споразумение за роуминга да бъде подписано по време на срещата на високо равнище за цифровите технологии в Белград през април. Това ще бъде силно послание към гражданите и бизнеса в региона, че Цифровата програма за Западните Балкани, която стартирахме от София през май миналата година, може да има измерими ползи\", заяви българският еврокомисар. Тя изрази убеденост и в продължаване на усилията за затваряне на пропуските по отношение на свързаността в региона. Европейската комисия предостави 30 милиона евро по Инвестиционната рамка за цифровите инфраструктури на Западните Балкани, с които могат да бъдат финансирани проектни проучвания. Освен това, предприятията от региона могат да се възползват от подкрепата на ЕС за изграждането на цифрови иновационни хъбове, където да тестват нови бизнес модели и да се обучат за внедряване на цифрови иновации. Днес в Западните Балкани функционират 6 оперативни центрове за цифрови иновации и 16 са в подготовка, сред които два в Северна Македония. \"Миналата година беше много важна както за ЕС, така и за региона на Западните Балкани от гледна точка на цифровата трансформация. Заедно можем да успеем в този процес. Благодаря на властите на Северна Македония и на партньорите от Западните Балкани за техния ангажимент за пълно прилагане на Цифровата програма за региона, която е лост за предоставяне на ползите от цифровите технологии за всички\", заяви накрая българският еврокомисар за цифровата икономика и общество Мария Габриел. В рамките на мисията си в Скопие комисарят проведе двустранни срещи с министъра на информационното общество и администрацията Дамян Манчевски, представители на регулаторния орган на страната и посети Научно-технологичния парк за трансфер на технологии, ускоряване на цифровизацията и растежа на стартъпите и бизнеса, изграден с финансова подкрепа от ЕС. Визитата на Мария Габриел завърши с работна среща с министрите на шестте държави от Западните Балкани, отговарящи за цифровите въпроси, на която обсъдиха приоритетите и ключовите области, свързани с прилагането на Цифровата програма преди срещата на високо равнище в Белград на 4-5 април.", "date": "2019.02.18", "title": "Габриел и Заев:  Цифровата програма за Западните Балкани е важна за евроинтеграцията"}
{"url": "https://www.24chasa.bg/novini/article/7304750", "text": "Депутати от парламентарната група на ГЕРБ ще депозират още днес в деловодството на парламента нов законопроект, който връща преференцията на сегашните нива - съответно 7% за парламентарни и 5% за европейски избори, научи \"24 часа\". Стартира и изборът на нов състав на ЦИК. След час лидерът на парламентарната група Цветан Цветанов, който се връща от Прищина, ще постави подпис под проекта и той ще бъде внесен. \"Още в сряда правната комисия на парламента ще възстанови текстовете, каквито бяха. Това е така наречената огледална техника, тоест процедурата тече, без значение дали междувременно президентът ще наложи вето на приетите миналата седмица поправки в Изборния кодекс\", обясни пред \"24 часа\" председателят на комисията Данаил Кирилов. Той написал още днес и процедурните правила, по които ще се приеме новият проект. Кога ще мине той през пленарната зала, зависи от разпределението, което направи председателят на Народното събрание Цвета Караянчева. Технически има възможност пленарната зала да приеме новият текст за нисък праг на преференциите и избор на нова ЦИК още този петък. Иначе от миналия петък тече двуседмичен срок, в който президентът Румен Радев трябва да издаде указ на поправките на Изборния кодекс от миналата седмица, в който или да ги обнародва, или да ги върне за ново разглеждане. В случая ГЕРБ действат с нов проект, без да го чакат.", "date": "2019.02.18", "title": "Извънредно: Без да чака вето, ГЕРБ депозира още днес промени за преференция и ЦИК"}
{"url": "https://www.24chasa.bg/novini/article/7304740", "text": "Една частна клиника в Букурещ е закрита, а в общо 10 частни здравни заведения в румънската столица са извършени проверки след  , съобщава информационният сайт Зиаре. Инспекторите от Дирекцията за обществено здраве са установили редица нередности при проверките. В резултат на това са разпоредили закриване на една от проверените клиники, издали са решения за временно спиране на дейността в други три лечебни заведения и са наложили глоби на стойност 72 000 леи (15 187 евро), съобщи министерството на здравеопазването, предаде БТА. По-рано този месец румънските гранични полицаи заловиха на границата с Унгария италианеца Матео Полити при опит да напусне страната. Той се представял за пластичен хирург, използвайки фалшива диплома, и работел в няколко частни клиники в Букурещ. Мнимият лекар бе задържан в предварителния арест за 30 дни. По-късно здравните власти откриха и друг случай на здравен работник без медицинско образование - жена, която от десет години работела като доброволец в гинекологичното отделение на държавна болница в окръг Илфов, представяйки фалшива диплома.", "date": "2019.02.18", "title": "Затвориха частна клиника в Букурещ след скандала с мнимия италиански хирург"}
{"url": "https://www.24chasa.bg/novini/article/7304742", "text": "За периода 2014-2020 г. за развитието на иновациите съгласно Иновационна стратегия за интелигентна специализация (ИСИС) са предвидени 1415.6 млн. евро в четири приоритетни области, в които България разполага с икономически, научен и технически капацитет за интелигентна специализация. Това е заявил заместник-министърът на икономиката Лъчезар Борисов по време на събитие, свързано с проект \"Подкрепа за растежа и управлението в регионите, чието развитие изостава\", организирано от Министерството на икономиката с подкрепата на Съвместния изследователски център (JRC) към ЕК. По думите на икономическия заместник-министър капацитетът за иновации на българските компании се е подобрил след присъединяването на България към ЕС, но въпреки това малките и средни предприятия срещат редица препятствия да станат иновативни. В тази връзка той е изтъкнал, че основна цел в политиката на Министерството на икономиката е да създаде модели за преодоляването на тези пречки, като се даде възможност на повече фирми да станат иноватори и да са по-активно ангажирани в разработката на нови продукти и процеси. Зам.-министър Борисов е подчертал, че България плавно достига основната стратегическа цел на ИСИС до 2020 г. - да премине от групата на \"скромните иноватори\" в групата на \"умерените иноватори\", като към края на 2017 г. страната ни е достигнала иновационно представяне от 48 на сто от средното за ЕС, при 40 на сто през 2014 г. В момента има неравномерно развитие на българските райони, като доминираща роля има Югозападният район, в който попада столицата София. Приносът на Югозападния район в националния БВП (41,5 на сто) е почти изравнен с приноса на останалите пет района, взети заедно, е пояснил той, като е допълнил, че устойчивото развитие на иновационната екосистема в страната изисква усилия и проучвания на нови форми на екосистеми във всяка от шестте ни региона.", "date": "2019.02.18", "title": "Предвидени са 1415.6 млн. евро за развитието на иновациите"}
{"url": "https://www.24chasa.bg/novini/article/7304755", "text": "Украйна, Сирия, Венецуела и Африканският рог бяха основните теми в дневния ред на Съвет „Външни работи“, който се проведе днес в Брюксел. От българска страна в заседанието участва заместник министър-председателят по правосъдната реформа и министър на външните работи Екатерина Захариева, съобщиха от пресцентъра на Външно. Първите дипломати потвърдиха силната подкрепа на ЕС за суверенитета, независимостта и териториалната цялост на Украйна и отправиха нов настоятелен призив за незабавно освобождаване на задържаните през ноември 2018 г. украински моряци. Обсъдиха конкретни мерки в отговор на незаконните действия на Русия в Азовско море и в подкрепа на пряко засегнатите украински региони. “С днешната дискусия в навечерието на петата годишнина от протестите на Евро-Майдан ние отправяме ясно послание в подкрепа за независимостта, суверенитета и териториалната цялост на Украйна, както и за дипломатическите усилия за устойчиво и мирно уреждане на конфликта в източната част на страната”, заяви в изказването си министър Захариева. По отношение на реформите, тя отбеляза, че трябва да признаем напредъка, постигнат от Украйна на фона на продължаващите заплахи за нейния суверенитет и териториална цялост. “В контекста на предстоящите избори трябва да подкрепим усилията на Украйна за противодействие на опити за външна намеса и дезинформационни атаки”, каза още българският външен министър. Друг важен момент е необходимостта украинските власти да гарантират правата на националните малцинства, особено при осъществяване на реформите в сферата на образованието, държавната езикова политика и децентрализацията, заяви още Екатерина Захариева. Съвет „Външни работи“ проведе дискусия по Сирия, в контекста на предстоящата през март Трета конференция в Брюксел в подкрепа на страната и региона. Обсъдена бе новата динамика след обявеното изтегляне на американките войски. Изразена бе загриженост от предизвикателствата пред сигурността в провинция Идлиб и североизточна Сирия, както и от затруднения достъп за хуманитарната помощ. Министрите заявиха подкрепата си за новия специален пратеник на ООН Геир Педерсен, като подчертаха необходимостта режимът в Дамаск да се ангажира сериозно с политическия процес. Министрите на външните работи продължиха да следят отблизо и развитието на ситуацията във Венецуела. Приветстваха резултатите от първата среща на Международната контактна група от Монтевидео, потвърждаващи необходимостта от провеждането на свободни, честни и прозрачни президентски избори като единствен изход от дълбоката политическа криза. Потвърдена бе силната загриженост за тежката хуманитарна ситуация във Венецуела и нейния трансграничен ефект. Върховният представител Федерика Могерини информира Съвета за осъщественото миналата седмица свое посещение в региона на Африканския рог. Направен бе преглед на развитията в Судан и Сомалия, както и на новата динамика в отношенията между Етиопия и Еритрея. Изразена бе загриженост от предизвикателствата пред сигурността, потвърдени от неотдавнашните терористични актове в Могадишу и Найроби.", "date": "2019.02.18", "title": "Външните министри от ЕС обсъдиха Украйна, Сирия и Венецуела"}
{"url": "https://www.24chasa.bg/novini/article/7304756", "text": "Привържениците на италианското антисистемно Движение \"5 звезди\" (Д5З) са приканени днес да се произнесат онлайн дали срещу италианския вицепремиер и вътрешен министър Матео Салвини от крайнодясната партия \"Лига\" да бъде предприето съдебно преследване - решение, предизвикало смут сред управляващото мнозинство, предаде Франс прес. Гласуването, което протича от 9 до 18 часа по Гринуич днес в платформата на Д5З \"Русо\" (Rousseau), предизвика остро разделение в антисистемната формация - съюзник на Салвини във властта. Ръководството на Движението вече посочи, че може да се стигне до правителствена криза в случай на неблагоприятен за вътрешния министър вот, предаде БТА. Трибуналът на министрите (инстанция, която разполага с правомощия да съди членове на правителството) в сицилианския град Катания откри процедура за \"незаконно задържане на хора\" срещу Матео Салвини, забранил в течение на дни 177 мигранти, спасени през август от кораба \"Дичоти\" на италианската брегова охрана, да слязат на сушата в италиански пристанища. В крайна сметка мигрантите бяха разпределени в няколко страни от Европейския съюз, припомня АФП. Окончателното решение дали да се предприеме съдебно преследване срещу министъра обаче ще вземе комисия от сенатори, която се събира утре, а след това и Сенатът в пълния си състав. Организирането от Д5З на вот сред привържениците си преди гласуванията в Сената внася в антисистемното движение разделение между \"твърдолинейни\", които смятат, че нищо не бива да възпрепятства правосъдието, и \"реалисти\", според които Салвини трябва да избегне този процес, тъй като в противен случай управляващата коалицията ще се взриви. Самият Салвини, чиято партия се ползва с около 32 процента подкрепа в допитванията, каза вчера, че е \"много спокоен\" и увери партньора си в управлението (пред който води с повече от 10 пункта в анкетите), че правителството няма да падне, само защото Движението \"е казало думата си\".", "date": "2019.02.18", "title": "Привърженици на Движение \"5 звезди\" \nгласуват в интернет \"за\" или \"против\"  Салвини"}
{"url": "https://www.24chasa.bg/novini/article/7304767", "text": "Доброволци от Сдружение „Планинско спасяване-Пазарджик“ бяха вдигнати накрак за кучета, попаднали върху покрив на старо и рушащо се училище в село Виноградец. Животните бедстват на керемидите на двуетажната сграда вече няколко дни, разказа кметицата на селото Елинка Благова, която разбрала за случилото се едва вчера. Двете животни са били без храна и вода върху старото школо цяла седмица, казват хора от селото. Според някои, те са бездомни. Други твърдят, че са собственост на местна бизнесдама. Пълна мистерия е как са се покатерили там, предполага се, че са подгонили белка, предаде БТА.  Необичайната и доста опасна акция все пак завършва с щастлив край. Двамата изпратени на място алпинисти, повикани от природозащитната организация PAW-Pazardzhik са успели да свалят четириногите.", "date": "2019.02.18", "title": "Кучета бедстват 7 дни на покрив на училище, алпинисти ги спасяват"}
{"url": "https://www.24chasa.bg/novini/article/7304760", "text": "Основният заподозрян за стрелбата в нощен клуб \"Рейна\" в Истанбул на 1 януари 2017 г., при която бяха убити 39 души, отрича да е стрелял, предадоха световните агенции. Не съм извършил това нападение. Не съм човекът, държал в ръцете си автомат Калашников онази нощ, каза Абдулгадир Машарипов днес на заседание по делото за нападението в 27-и Съд за особено тежки престъпления в Истанбул. По информация на Анадолската агенция Абдулгадир Машарипов днес е отхвърлил всички обвинения срещу него, включително за членство в терористична организация и за извършване на убийства, посочва Асошиейтед прес. При атаката в нощта срещу 1 януари 2017 г. в нощен клуб \"Рейна\" бяха убити 39 души, а 79 бяха ранени. Отговорност за нападението пое групировката \"Ислямска държава\". Извършителят - узбекският гражданин Абдулгадир Машарипов - бе заловен след близо едномесечно проследяване.", "date": "2019.02.18", "title": "Основният заподозрян за стрелбата в \"Рейна\" в Истанбул отрича да е стрелял"}
{"url": "https://www.24chasa.bg/novini/article/7304774", "text": "55-годишна жена и 10-годишно загинаха при пожар в къща в софийския район \"Възраждане\", съобщиха от Столичната дирекция \"Пожарна безопасност и защита на населението\". Горенето се е развило в стая от втория етаж на къщата и е обхванало площ от 60 кв.м. При възникналия пожар има и двама пострадали. Унищожени и повредени са мебели, бяла, черна и компютърна техник, домашно имущество на 10 домакинства, врати, прозорци, покривна конструкция – 10 кв.м., опушени стени – 300 кв.м. Огнеборците са в процес на установяване на причините за инцидента.", "date": "2019.02.18", "title": "Жена и дете загинаха при пожар в къща в столицата"}
{"url": "https://www.24chasa.bg/novini/article/7304791", "text": "Офертите в обществената поръчка за избор на изпълнител за проектиране и строителство на лот 3.2.2 или още 10,4 км от автомагистрала \"Струма\", в участъка между Кресна и Крупник, ще бъдат отворени утре, съобщиха от Агенция \"Пътна инфраструктура\". Това е платното в посока Кулата - София, което ще преминава източно от Кресненското дефиле по ново трасе. Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно и проектът да завърши в срока на ОП \"Транспорт и транспортна инфраструктура\", информират от пътната агенция. Лот 3.2.2 е с дължина 10,4 км. Обходният път на Кресна, който е 5,5 километра, е включен в този обект. При обхода на града ще бъде изградена и площадка за отдих, която ще бъде с електричество, вода и канализация. От нея ще има и връзка с Кресна. В отсечката ще бъдат построени четири тунела. Те ще бъдат с инсталации и системи за пожароизвестяване, вентилация, електроснабдяване, осветление, управление на движението. В участъка ще има 11 виадукта с приблизителна дължина 5 км, както и 9 надлеза и подлеза. Чрез пътен възел \"Кресна\" ще се осигурява достъпа в посока Кулата, София и пътя Видин - ГКПП \"Кулата\". Индикативната стойност на обществената поръчка за лот 3.2.2 е 430 525 209 лв. без ДДС. На 15 февруари бяха отворени постъпилите 10 оферти за лот 3.2.1 - от км 375+860 до км 389+100, и прилежащите пътни връзки, се напомня в прессъобщението. Неговата дължина е 13,2 км. В участъка ще бъдат построени три тунела. Ще бъдат изградени 10 виадукта с обща дължина 3,5 км, както и три надлеза и подлеза. Достъпът до трасето ще бъде осигурено чрез три пътни възли. Индикативната стойност за изграждането на лот 3.2.1 е 444 796 305 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство.", "date": "2019.02.18", "title": "Отварят офертите за още един участък от \"Струма\" през Кресненското дефиле"}
{"url": "https://www.24chasa.bg/novini/article/7304815", "text": "На 16.02.2019 г. в 12,30 ч при извършена в хотелска стая в гр. Търговище проверка е установено, че 46-годишен лекар от гр. София упражнява професията без да има правоспособност, и в нарушение на Закона за здравето, Закона за лечебните заведения и Закона за съсловните организации на лекарите, съобщиха от пресцентъра на ОД МВР Търговище. Същият е извършвал медицински прегледи. Установено е, че лекарят не е имал право да упражнява професията си, тъй като името му през 2018 г. е било заличено от регистъра на Българския лекарски съюз. Установено е още, че не са спазени законовите изисквания за извършване на такива прегледи(те не са извършвани в лекарски кабинет), както и че и 46-годишният не е издавал необходимия документ - фискален бон, за получените от него суми за извършване на прегледите. По случая е образувано досъдебно производство по чл. 324, ал. 2 от Наказателния кодекс по описа на ОД МВР-Търговище. На мъжа е повдигнато обвинение. Съставени са му актове за установяване на административно нарушение по Закона за здравето и по Закона за данък добавена стойност. С констативен протокол са констатирани и нарушения по Закона за лечебните заведения и Закона за съсловните организации. Работата по документирането на престъплението продължава под ръководството на прокурор от Районна прокуратура-Търговище.", "date": "2019.02.18", "title": "Хванаха лекар без права, преглеждал пациенти в хотелска стая в Търговище"}
{"url": "https://www.24chasa.bg/novini/article/7304817", "text": "Ръководените от кюрдите власти в Северна Сирия заявиха днес, че няма да освободят задържаните чуждестранни бойци на групировката \"Ислямска държава\", но държавите трябва да поемат отговорност за тях, предаде Ройтерс. По-рано американският президент Доналд Тръмп каза, че джихадистите ще бъдат освободени, ако Европа не ги приеме обратно, предава БТА. Представител на властите в ръководения от кюрдите район заяви, че около 800 чуждестранни бойци са държани в затвори, а близо 700 съпруги и 1500 деца са в лагери за разселени хора. Ежедневно пристигат десетки нови задържани и роднини. По думите му задържаните са \"бомба със закъснител\". Според него бойците могат да избягат, ако ръководеният от кюрдите автономен район бъде нападнат.", "date": "2019.02.18", "title": "Подкрепяните от САЩ сирийски сили няма да освободят задържаните джихадисти"}
{"url": "https://www.24chasa.bg/novini/article/7304811", "text": "Великобритания заяви днес, че чуждестранните бойци от групировката \"Ислямска държава\" трябва да бъдат съдени там, където са били извършени престъпленията, отхвърляйки призива на американския президент Доналд Тръмп към европейските страни да приемат обратно гражданите си, предаде Франс прес, цитирана от БТА. \"Чуждестранните джихадисти би трябвало да бъдат изправени пред правосъдието съгласно адекватната законова процедура в най-подходящото съдилище. Когато е възможно, това трябва да става в района, където са извършени престъпленията\", заяви говорител на министър-председателката Тереза Мей. \"Продължаваме да работим в тясно сътрудничество с международните си партньори по този въпрос. Правителството ще направи всичко по силите си да гарантира сигурността на Обединеното кралство\", допълни той. В неделя президентът Тръмп прикани европейците да приемат обратно неколкостотин свои граждани, заловени в Сирия, след като са били в редиците на ИД, и да ги изправят пред правосъдието на страната си. Полуавтономните кюрдски власти отказват да съдят чужденците и искат да ги изпратят в страните им, но западните държави не посрещат идеята особено въодушевено, опасявайки се от враждебност от страна на общественото мнение. Въпросът ще бъде засегнат на днешното заседание на външните министри от ЕС в Брюксел. Германия заяви днес, че е готова да съди германските джихадисти, които още са в Сирия, макар че според Берлин на този етап репатрирането им е \"извънредно трудно\". След първоначалната си неохота Париж също разглежда възможността да приеме обратно гражданите си. Запознат източник каза, че става въпрос за около 150 души, 90 от които - непълнолетни. Белгийският министър на правосъдието Кун Генс настоя вчера за европейско решение, призовавайки да се помисли спокойно и да се търси решение, което крие най-малко рискове за сигурността.", "date": "2019.02.18", "title": "Лондон отхвърли призива на Тръмп за връщане на ислямистите в страните им"}
{"url": "https://www.24chasa.bg/novini/article/7304824", "text": "ЕС няма да гони посланиците на Венецуела, заяви днес върховният представител по външната политика и сигурността Федерика Могерини на пресконференция, предаде БТА. По-рано днес председателят на групата на Европейската народна партия (ЕНП) в Европейския парламент Манфред Вебер призова ЕС и държавите от Общността да прогонят представителите на \"режима на (президента Николас) Мадуро\". Причина за настояването му стана връщането от венецуелската граница на евродепутати от ЕНП, пристигнали в Каракас. Могерини уточни, че представителството на Европейската комисия във Венецуела е било предупредено, че евродепутатите няма да бъдат допуснати в страната. Тя съобщи, че представители на ЕС и Уругвай заминават тази седмица за Венецуела, за да съдействат за свикването на нови мирни президентски избори. Върховният представител отбеляза, че международната контактна група за Венецуела, в която ЕС участва, бе създадена по призив на ЕП. Тя уточни, че днес министрите на външните работи от ЕС не са обсъждали възможността групата да бъде закривана, защото е вероятно единственият начин да се постигне целта за мирен преход.", "date": "2019.02.18", "title": "Могерини: ЕС няма да гони посланиците \nна Венецуела"}
{"url": "https://www.24chasa.bg/novini/article/7304826", "text": "Окръжният съд в Стара Загора отказа да пусне условно предсрочно от затвора Георги Сапунджиев, който в момента изтърпява 6-годишна присъда лишаване от свобода заради смъртта на 4-годишния Паоло, която причини с джипа си на пешеходна пътека в Стара Загора на 2 юни 2014 г. Осъденият обжалва определението на съда в Стара Загора пред Апелативния съд в Пловдив, очаква се тази седмица пловдивските магистрати да се произнесат окончателно за свободата на Сапунджиев. Георги Сапунджиев се ползва от законното си право и за втори път прави опит да излезе от затвора условно предсрочно. Първият му опит беше през лятото на 2018 г., когато Сапунджиев сам поиска да бъде освободен. Сега предложението за това е на началника на затвора в Стара Загора, откъдето му дават много добра характеристика. Преди 7 месеца съдът в Пловдив, като втора инстанция, отказа да пусне затворника на свобода. За разлика от сега, тогава Окръжният съд в Стара Загора реши да освободи Сапунджиев предсрочно от затвора, но по-горната инстанция се съобрази с протеста на прокуратурата. Този път на заседанието на съда в Стара Загора се яви лично окръжният прокурор Дичо Атанасов, той пледира предложението на затвора да бъде оставено без уважение, тъй като, според прокуратурата, не е завършил корекционният процес на подсъдимия и спрямо него не са постигнати целите на наказанието. Сапунджиев е постъпил в затвора на 22 юли 2015 г. В момента той е на лек режим зад решетките и тъй като от присъдата му се приспадат времето, прекарано под домашен арест и отработените дни в затвора, към датата на определението на Старозагорския окръжен съд - 14 февруари 2019 г., на мъжа му остават още 1 година и 18 дни зад решетките.", "date": "2019.02.18", "title": "Съдът в Пловдив ще реши за свободата на Сапунджиев, който прегази 4-годишния Паоло"}
{"url": "https://www.24chasa.bg/novini/article/7304828", "text": "За удобство на всички клиенти, които предвиждат да пътуват с влак по време на почивните дни около националния празник 3 март, от днес, 18 февруари, \"БДЖ - Пътнически превози\" ЕООД въвежда предварителна продажба на билети за всички бързи влакове. Това съобщиха от превозвача, цитирани от БТА. Обичайният срок за предварителната продажба на билети е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин \"БДЖ - Пътнически превози\" ЕООД дава възможност на своите клиенти да планират предварително своите пътувания, както и своевременно да закупят билет и резервация за седящо място за предпочитания от тях влак. Предварителната продажба на билети и резервации за седящи места, която БДЖ, ще се извършва във всички железопътни гари и бюра в страната през периода от 18 февруари 2019 г. до 5 март 2019 г. Клиентите на \"БДЖ - Пътнически превози\" ЕООД могат да получат подробна информация за свободните места във влаковете от служителите на билетните каси и гишетата \"Информация\" в железопътни гари, както и на националния информационен телефон 0700 10 200. Националният железопътен превозвач напомня на своите клиенти, че за определени влакове могат да закупят онлайн билет за своето пътуване. Системата за онлайн резервации и продажба на билети предлага бърз, лесен и модерен начин за закупуване на железопътни билети, независимо от местонахождението на клиента, като позволява и възможност за визуален избор на спални и седящи места, съгласно композицията на всеки влак. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство.", "date": "2019.02.18", "title": "БДЖ продава предварително билети за 3 март от днес"}
{"url": "https://www.24chasa.bg/novini/article/7304309", "text": "Варшава няма да участва в срещата на Вишеградската четворка в Израел заради спор с еврейската държава за ролята на Полша във Втората световна война, заяви полският министър-председател Матеуш Моравецки, цитиран от ДПА. Моравецки съобщи, че Варшава няма да изпрати делегация на форума в Йерусалим, след като израелският външен министър Израел Кац каза, че поляци \"са сътрудничили\" с нацистите и \"са закърмени с антисемитизъм\", предаде Асошиейтед прес. Моравецки беше заплашил да изтегли полската делегация от участие във форума, ако израелското правителство не осъди казаното за Холокоста от новия временен външен министър Кац. А още вчера полският премиер каза, че няма да замине за Израел, е ще изпрати външния министър. Причината бе изказване на Нетаняху миналата седмица за полското сътрудничество с нацистите, припомня БТА. \"Думите на израелския министър на външните работи са расистки и неприемливи. . . Ясно е, че нашият министър на външните работи няма да отиде на срещата на високо равнище\" на групата V4 (Унгария, Полша, Чехия и Словакия), каза днес Моравецки пред полските медии, цитиран от Франс прес. \"За нас въпросът за историческата истина е от фундаментално значение\", подчерта още премиерът и добави, че Вишеградската група напълно разбира полската позиция. \"Не можем да се съгласим с използването на расистка риторика в дипломацията. Ще защитаваме честта на поляците в цял свят\".", "date": "2019.02.18", "title": "Полша няма да участва в срещата на Вишеградската четворка в Израел заради спор"}
{"url": "https://www.24chasa.bg/novini/article/7304306", "text": "Срещата на страните от Вишеградската група, която трябваше да започне днес в Израел, е отменена, , заяви чешкият премиер Андрей Бабиш, цитиран от чешката агенция ЧТК и Ройтерс. Бабиш каза, че вместо това ще има двустранни срещи, а срещата на върха може да бъде насрочена за втората половина на годината, посочва ЧТК. Премиерите на страните от Вишеградската четворка трябваше да участват в двудневна среща в Израел, но полският министър-председател Матеуш Моравецки обяви, че Варшава няма да участва заради спор с еврейската държава за ролята на Полша във Втората световна война, припомня БТА.                                                                                                                                                                                                                                        ", "date": "2019.02.18", "title": "Бабиш: Срещата на Вишеградската четворка в Израел се отменя"}
{"url": "https://www.24chasa.bg/novini/article/7303346", "text": "Сашо Дончев, който е собственик на “Овергаз” и вестник “Сега”, очевидно е посветил на съдебни дела годините след 2016 г. Тогава на 1 януари “Газпром” спря синьото гориво за “Овергаз” заради задължения на Сашо Дончев и договорените количества за клиентите му бяха прехвърлени на “Булгаргаз”. Нери Терзиева, която е мениджър “Публични комуникации” в “Овергаз”, съобщи, че компанията на Дончев е загубила спор в търговския арбитражен съд в Цюрих срещу “Газпромекспорт”, който е бил за 350 млн. долара. Реакцията на Терзиева не беше официална от името на “Овергаз”, а като личен коментар в група “Енергетика” във фейсбук по повод неточно твърдение на сайт, че “Газпром” е осъдила “Овергаз” за 140 млн. евро в Швейцария. Знае се , че има и второ дело между “Газпром” и Сашо Дончев, но в Лондон. Освен бившия си руски съдружник българският бизнесмен сигнализира през 2011 г. Еврокомисията за злоупотреба с монополно положение. След дълго разследване по тъй нареченото дело “БЕХ-газ” на 17 декември 2018 г. тя санкционира БЕХ, “Булгаргаз” и “Булгартрансгаз” за монополното поведение на пазара на газ с над 77 млн. евро. БЕХ, “Булгартрансгаз” и “Булгаргаз” чакат становището на правния си консултант “Уайт енд Кейс”, за да решат дали да обжалват в съда на ЕС. Терзиева описа във фейсбук защо “Овергаз” е завела иска за 350 милиона долара - заради  завършва пиарът на Сашо Дончев От този пост във фейсбук на Терзиева не става ясно коя точно компания е загубила делото срещу “Газпромекспорт”. Защото, ако това е “Овергаз Инк.”, там все още “Газпром” и “Газпромекспорт” държат 50% от дяловете. Активите - изградената разпределителна мрежа, са в друга компания - “Овергаз мрежи”. От финансовия ѝ отчет за 2017 г. става ясно, че 61,385% от акциите са на “Ди Ди Ай Холдинг Лимитед”, която е регистрирана във Великобритания, 38,37% са на “Овергаз Инк.” и малки дялове имат 7 общини. А британската компания е собственост на Дончев. Така за няколко години българският пое разпределителната мрежа на “Овергаз”, влезе в арбитражни спорове с руската компания, която му бе партньор. От 90-те години на миналия век Дончев е в газовия бизнес - съдружник на “Мултигруп” и Илия Павлов. Бе доверен човек на тогавашния шеф на “Газпром” Рем Вярихев. При правителството на Жан Виденов българинът играе главна роля в скандалите около “Топенерджи” и желанието на “Газпром” да притежава газопреносната мрежа на България. След това “Газпром” и “Газпром Експорт” стават съдружници на Дончев в “Овергаз Инк.”. Тази компания години наред е на входа на България, като купува газа от “Газпром” и го препродава на “Булгаргаз”. Тоест - на границата префактурира руския природен газ. Дончев отрича да е посредник, казва, че по-скоро посредникът е “Булгаргаз”, тъй като не може да получи по-добра цена от неговата компания. Едва и “Булгаргаз” се договаря вече директно с “Газпромекспорт”. “Овергаз” бе и насърчавана в инвестициите си от Държавната комисия по енергийно и водно регулиране, сега КЕВР. Този орган определяше норма на възвръщаемост - печалба, от 12%, с мотив да се изгражда газоразпределителната мрежа на България. Всъщност това бе и мотивът компанията да бъде посредник при доставките на руски газ в България. Първият сигнал, че нещо се случва, бе през 2015 г., когато ДКЕВР с решение разрешава вливането на “Овергаз изток”, “Овергаз юг”, “Овергаз запад” и “Овергаз север” в “София газ”, по-късно “Овергаз мрежи”. Тогава това е обяснено с консолидация на компанията. Както се разбира по-късно, стъпката към уедряването е направена, за да се улесни раздялата с “Газпром”. Точно това решение на регулатора бе повод в края на април 2017 г. в КЕВР да влязат прокурори и ДАНС и да изземат документи. Другият мотив за разследването бе липсата на реакция на ДКЕВР по жалба от “Овергаз” през 2011 г. срещу “Булгартрансгаз” за непредоставяне на достъп до газопреносната система и до газовото хранилище “Чирен”. Когато в края на 2015 г. се появи опасноста от газова криза, Сред мотивите за спиране на доставките бяха дългове. От “Овергаз” реагираха, че не дължат пари. Пред април 2016 г. на общо събрание на “Овергаз мрежи” капиталът се увеличава с 200 млн. лв., а “Ди Ди Ай Холдинг Лимитед” придобива контрол върху дружеството с над 61% дял. В края на април същота година руската медия “Интерфакс” съобщава, че “Газпром” продава 50-процентния си дял в българската компания “Овергаз Инк.”. Очакванията на руската компания били сделката да приключа до края на годината. Финансирането на раздялата се осигурявало със заем. На 14 юни 2016 г. КЕВР разрешава на “Овергаз мрежи” да учреди особен залог и ипотека на търговското дружество в полза на Уни Кредит Булбанк срещу инвестицинонен кредит за 160 млн. лв. Тоест регулаторът разрешава на дружеството да учреди този особен залог и ипотека върху имущество, с което упражнява лицензионната си дейност. Голямата част от това финансиране е за увеличаване на капитала на компанията. Така че бизнесът с разпределение на природен газ в България за териториите, за които имаха лиценз дружествата на “Овергаз”, вече е на “Овергаз мрежи”, тоест на Сашо Дончев. Напрежението между “Газпром” и “Овергаз”, както и загубеното от компанията на Сашо Дончев дело в Цюрих ни напомниха за 30 и 31 декември 2015 г., когато бяха спрени доставките на “Газпром” за “Овергаз” и се появи опасност клиентите на компанията да останат без газ. Закръжаха и слухове за намалени доставки за България от началото на годината. “24 часа” попита официално Министерството на енергетиката дали “Газпром” е намалил доставките за България с количествата, които “Булгаргаз” доставя на “Овергаз”. От ведомството на Теменужка Петкова ни отговориха: “Булгаргаз” ЕАД осигурява изцяло количествата природен газ, необходим за клиентите си, в съответствие с условията на договорите за доставка и договорените дневни количества. “Булгаргаз” получава договорните количества природен газ от “Газпром”. Справка на сайта на “Булгартрансгаз” показва, че от 1 януари дневното потребление в страната е от 10,90 млн. куб. м до 13,9 млн. Най-голямо е било потреблението в средата на януари, над 13 млн. куб. м. От газовото хранилище в Чирен всеки ден се изтеглят от 2,49 млн. куб. м газ до 3,9 млн., което е нормално за зимни условия. На 16 февруари, петък, потреблението е било 11,2 млн. куб. м, а от Чирен са взета 2,83 млн. ", "date": "2019.02.18", "title": "Сашо Дончев, който съди за $ 350 млн. съдружника “Газпром”, загуби първия рунд"}
{"url": "https://www.24chasa.bg/novini/article/7304355", "text": "Смятаме за наложително да преразгледаме промените в Изборния кодекс. Това написа във фейсбук зам.-председателят на ПП ГЕРБ Цветан Цветанов. Ето и цялата публикация на Цветанов в социалните мрежи: ПП ГЕРБ нееднократно е показвала досега, че държи сметка за мнението на хората и че е чувствителна към реакциите на обществото по повод на законодателната дейност в парламента. След обстоен анализ, който извършихме заедно с премиера Борисов и членовете на Изпълнителната комисия, смятаме за наложително да преразгледаме промените в Изборния кодекс. При това ще го направим независимо от това дали Президентът ще наложи вето или не. Парламентарната група на ГЕРБ ще предприеме всички необходими действия за ревизиране на приетите промени. Защото за нас е по-важно да гарантираме спокойствието на хората, както и да им покажем, че спазването на техните права е най-важно за нас. Винаги сме се водили от разбирането, че изборните правила не са въпрос на създаване на предимство за една или друга партия, а следва да са здрава основа за осигуряване на честни и прозрачни избори.", "date": "2019.02.18", "title": "Цветанов: Решихме да преразгледаме промените в Изборния кодекс след обстоен анализ"}
{"url": "https://www.24chasa.bg/novini/article/7304319", "text": "Опозиционен сръбски лидер обвини Международния валутен фонд /МВФ/, че подпомага сръбския президент Александър Вучич и неговите съюзници в \"икономическото разрушаване на Сърбия\", предаде Ройтерс. В открито писмо, публикувано в белградския вестник \"Данас\", основният лидер на опозицонния Съюз за Сърбия Драган Джилас заяви, че политиката на МВФ допринася за бедността и ниския жизнен стандарт в Сърбия. Джилас е бивш кмет на Белград и бивш лидер на опозиционната Демократическа партия. Съюзът за Сърбия организира улични протести против \"авторитарното управление\" на Вучич и неговата Сръбска прогресивна партия. Джилас обвини МВФ и Джеймс Руф, бивш ръководител на мисията на МВФ, която прави преглед на сръбските финанси, че не е обърнал достатъчно внимание на вредните политики на правителството, предава БТА. Джилас заяви, че те включват взимане на заеми от Китай и Русия, корупция, субсидиране на държавни фирми, приватизация на основни авоари като продажбата на медното предприятие РТБ Бор на китайската Zijin Mining и подкрепените от МВФ мерки за икономии, въведени през 2014 г. Той също така открои ниските заплати, ниският жизнен стандарт и слабия икономически растеж от 4,4 процента за 2018 г. и прогнозираните 3,5 процента за тази година, които са сред най-ниските в региона. Имайки предвид мълчанието им за катастрофалните решения на Александър Вучич и правителството, което те хвалят, представителите на МВФ в Сърбия, водени от г-н Руф, са \"съучастници в проекта за икономическо унищожаване на Сърбия\", написа Джилас. Миналата седмица МВФ похвали икономическите постижения на Сърбия през 2018 г. и каза, че се е съгласил с плановете на правителството да приватизира голяма банка и губещо петролно предприятие. Мисията на МВФ в Белград отказа коментар. Джилас заяви също, че Сърбия трябва да национализира някои предприятия, които бяха приватизирани след идването на власт на Сръбската прогресивна партия и социалистическите й съюзници, да увеличи заплатите в държавния сектор и пенсиите и да спре субсидиите за държавните фирми за комунални услуги.", "date": "2019.02.18", "title": "Сръбски опозиционер: Международният валутен фонд подпомага Вучич"}
{"url": "https://www.24chasa.bg/novini/article/7304420", "text": "Данъчната кампания на Община Павликени по събиране на местните данъци и такси за 2019 г. започва официално. Лично кметът инж. Емануил Манолов посрещна първите десет граждани, които дойдоха в отдел „Бюджет и местни приходи“, за да платят дължимия налог. Всички те получиха подаръци и сувенири от общината, информират от местната администрация. До края на месеца данъчно задължените лица ще получат по пощата съобщения за дължимите от тях суми за данък сгради, таксата за битови отпадъци и данък върху моторните превозни средства. Начините за плащане и банковите сметки също ще бъдат посочени в съобщенията. Съгласно Закона за местните данъци и такси, данъкът върху недвижимите имоти, таксата за битови отпадъци и данъкът върху моторните превозни средства се събират на две равни вноски – до 30 юни и до 31 октомври. Всички данъчнозадължени лица могат да платят своите задължения с 5 процента отстъпка, ако внесат пълния размер в срок до 30 април. Данъчнозадължените лица могат да заплатят дължимите данъци и такси на каса в отдел „Бюджет и местни приходи“, ул. „Съединение” №4, в брой и чрез ПОС терминал, във всички банкови клонове чрез банков превод по сметка на Общината, в офис на „Изи пей“ АД или чрез пощенски запис. Те могат да наредят плащането и по електронен път, ако разполагат с електронно банкиране към банковите си сметки. Проверка на задълженията може да се направи на интернет страницата на Община Павликени. За целта е нужно лицето да въведе ПИН код. Услугата за издаването му е безплатна и се предоставя от общинската данъчна служба. През тази година са запазени ставките на всички данъци и такси, с изключение на ставките за облагане на моторните превозни средства, поради направените промени на Закона за местните данъци и такси.", "date": "2019.02.18", "title": "Кмет поощрява с подаръци първите\nданъкоплатци в Павликени"}
{"url": "https://www.24chasa.bg/novini/article/7304442", "text": "„ГЕРБ и ЕНП са доказали, че могат да решават проблемите на Европа и да бъдат близко до хората.”, каза областният координатор на партията Владислав Николов на среща с кметовете на малките населени места в община Плевен. „В изминалия програмен период българските общини имаха възможност за кандидатстват за финансиране с проекти за общо 3.3 млрд. евро – средства, които преобразиха не малка част от населените места. Затова е важно с общи усилия да противостоим на популизма, на опита на БСП манипулират надеждите и очакванията на хората”, каза още Николов. Той отново припомни успешното Европредседателство на България, постигнатото от еврокомисарите ни и националноотговорната позиция на българските представители от ГЕРБ-ЕНП в Европейския парламент. „Постигнахме много. Имаме потенциала да спечелим с мандат повече спрямо предходните евроизбори. Очаква ни много работа и най-важното в нея са реалните резултати и сплотеността на партийните членове и симпатизантите на ГЕРБ”, обобщи Владислав Николов.", "date": "2019.02.18", "title": "ГЕРБ - Плевен: Доказали сме, че можем да бъдем близко до хората"}
{"url": "https://www.24chasa.bg/novini/article/7304363", "text": "За втора поредна година Пощенска банка получи голямата награда „Работодател на годината“ от престижния конкурс за Employer branding у нас, организиран от b2b Media. Отличието е за цялостната стратегия на финансовата институция за изграждане на работодателска марка с перспектива за успешно привличане, управление и задържане на таланти. Тя включва различни дейности за управление, подобряване на работната среда, възможности за професионално развитие и ангажиране на служителите в проекти и кампании в подкрепа на обществото и за подобряване състоянието на околната среда. „Щастливи сме, че нашите постоянни усилия да създадем вътрешна култура на доверие, уважение, креативност и иновативно мислене с всички наши дейности в програмата ни за employer branding бяха оценени високо. Да получиш най-голямото отличие за втора поредна година, в най-оспорваната категория и сред повече от 20 силни участници е голяма чест, отговорност и признание за работата на целия ни екип. Наградата е и доказателство, че продължаваме успешно да се развиваме и да сме сред най-добрите места за работа у нас“, коментираха от Пощенска банка. Финансовата институция непрекъснато развива програмата, като включва разнообразни и допълващи се активности, насочени към всички хора в организацията. Офис средата в Пощенска банка е създадена така, че да отключва креативността и нестандартното мислене. Работи се в помещения с модерен интериорен дизайн, обособени криейтив зони за творчество и места за спорт и отдих. Сред множеството реализирани проекти през последната година са състезанието „Идейно“, вътрешната инициатива „Герои в зелено“, отборното участие в най-голямото благотворително щафетно бягане Postbank Business Run, участието в инициативата „Гордея се с труда на моите родители“ на Българската мрежа на Глобалния договор на ООН и партньорството със СофтУни. То има за цел да подпомогне кариерното развитие на бъдещите експерти в дигиталната сфера, които искат да се развиват в България, а служителите на институцията да надградят своите умения в един от най-модерните университети. Наградите на b2b Media оценяват и отличават компаниите за техните високи постижения в областта на изграждането и утвърждаването имиджа и популярността на работодателския бранд, насърчават иновациите в управлението на талантите и новите успешни стратегии в областта на човешките ресурси. Тази година журито имаше нелеката задача да оцени близо 100 заявки на почти двоен брой участници спрямо миналогодишното издание, сред които компании от финансовия, телеком и IT сектор, бързооборотните стоки и консултантските услуги.", "date": "2019.02.18", "title": "Пощенска банка стана „Работодател на годината“"}
{"url": "https://www.24chasa.bg/novini/article/7304436", "text": "През 2009 г. тогавашният вицепрезидент на САЩ Джо Байдън пристигна в Мюнхен, за да \"натисне копчето за рестартиране\" на отношенията с Русия. Десетилетие по-късно той дойде отново, за да предложи на света по-добри отношения, този път със собствената му страна. На Мюнхенската конференция по сигурността Байдън обеща, че \"Америка ще се върне\", когато Доналд Тръмп напусне поста и бе възнаграден са тези си думи с аплодисменти и ставане на крака от страна на делегатите, които смятат безцеремонната външнополитическа позиция на президента за отблъскваща. Но тяхното въодушевление разкри и отслабената позиция на западната дипломация, която се сблъсква със самоуверената настъпателност на Тръмп, казаха присъствали на конференцията европейски дипломати и политици. Приемникът на Байдън - Майк Пенс, беше посрещнат с мълчание на прием във величествения баварски парламент в петък вечерта, след като започна изказването си с думите: \"Нося ви поздрави от 45-ия президент на Съединените щати - президента Доналд Тръмп.\" Четиридневното му пътуване в Европа успя само да задълбочи разделенията с традиционните съюзници по въпроси като Иран и Венецуела и не предложи особена надежда за справяне със заплахи, вариращи от ядрените оръжия до климатичните промени, казаха дипломати и служители. Опасенията за ролята на Вашингтон в света се усещат от обикновените хора, както и от специалистите по външна политика. В Германия и Франция половината население смята американската сила за заплаха, което е значително увеличение в сравнение с 2013 г., а този възглед се споделя от 37 процента от британците, заяви в доклад изследователският център \"Пю\" във Вашингтон преди външнополитическия форум в Мюнхен. Попитан за тревогата на европейците от лидерския стил на Тръмп, висш американски служител, пътувал в самолета на Пенс \"Еър форс 2\", каза, че речта на вицепрезидента в Мюнхен в събота в хотел \"Байеришер хоф\" ще \"им помогне да добият различна перспектива\". Европейците може и да не харесаха посланието \"Америка на първо място\", но нямаше съгласуван отговор на него. Германската канцлерка Ангела Меркел беше сама, след като френският президент Еманюел Макрон отмени участието си в последния момент. Това накара някои да изразят съжаление, че Западът не е способен да поддържа основания на правила международен ред, който Вашингтон защитаваше в продължение на 70 години, преди Тръмп да влезе в Белия дом. \"За съжаление, логиката \"танто за танто\" е доминираща . . . Мисля, че това ни връща към въпроса за просветеното водачество\", каза генералният секретар на наблюдаващата сигурността и човешките права Организация за сигурност и сътрудничество в Европа Томас Гремингер. \"Ние отново имаме нужда от лидери, които не вярват само в краткосрочните цели\", заяви той за Ройтерс. На Китай се падна да помага на Меркел в нейната защита на изградения след Втората световна война ред, след като високопоставеният китайски дипломат Ян Цзечъ говори на безупречен английски повече от 20 минути за достойнствата на отворената търговия и световното сътрудничество. Посланието на Пенс всъщност беше, че стълбовете на американската външна политика се изграждат наново на различна основа: изолиране на Иран, сдържане на Китай, връщане на американските войски в родината и изискване европейските сили да следват американската линия. След като използва реч във Варшава в четвъртък, за да обвини Великобритания, Франция и Германия, че се опитват да подкопаят санкциите на САЩ срещу Иран, в Мюнхен Пенс призова Европейският съюз да признае председателя на венецуелския парламент Хуан Гуайдо за президент за сметка на Николас Мадуро, когото той нарече диктатор. Това предизвика гневната реакция на испанския външен министър Жозеп Борел, който каза, че Европейският съюз може да признае Гуайдо за временен президент до нови избори в съответствие с венецуелската конституция. Френският външен министър Жан-Ив Льо Дриан каза, че е озадачен от политиката на САЩ за Сирия след решението на Тръмп да изтегли войските, защото това само би облагодетелствало Иран, към който Вашингтон иска да действа твърдо. Европейските дипломати и служители не се съгласиха и с настояването на Пенс правителствата от ЕС да стоят далеч от китайските телекомуникационни компании при изграждането на най-новото поколение мобилни мрежи, предпочитайки първо да проведат вътрешно обсъждане за възможните опасности и американските твърдения за китайски шпионаж. \"Натискът на САЩ е склонен да ни накара да направим обратното. Натискът на САЩ има обратен ефект. Най-добре е те да не се опитват и да ни оказват натиск\", каза висш френски дипломат. Независимо от заплахите служителите, изглежда, до голяма степен говореха, без да се вслушват един в друг. Генералният секретар на \"Амнести интернешънъл\" Куми Найду каза, че сигурността често е определяна много тясно, без да се вземат предвид по-широките заплахи, свързани с климатичните промени. \"Диалогът тук, на Мюнхенската конференция по сигурността, е нарушен. Говори се за правилните теми, но на погрешен език. Мисленето тук е, че сигурността е само национален въпрос\", заяви Найду за Ройтерс. При отпътуването си за Вашингтон Пенс беше невъзмутим и каза пред репортерите, че пътуването му е било много успешно: \"Ние се застъпваме за интересите на свободния свят и имаме голям напредък.\"  (От БТА)", "date": "2019.02.18", "title": "Политиката на Тръмп обединява съюзниците срещу него на европейски форум по сигурността"}
{"url": "https://www.24chasa.bg/novini/article/7304508", "text": "Хакери атакуваха австралийския парламент и сринаха мрежите на големите политически партии, съобщава „Ройтерс”. Премиерът Скот Морисън посочи, че най-вероятно атаката е правителствена, но не назова заподозрени. „Нашите киберексперти смятат, че за тази злонамерена дейност е отговорен изискан държавен актьор”, каза той пред парламента. Австралийските депутати веднага са сменили паролите си за достъп, не е ясно още дали е изтекла секретна информация. Това се случва три месеца преди парламентарните избори в страната, предаде БТА.  Все още се работи върху възстановяването на мрежата. Според анализатори Китай, Русия и Иран са най-вероятните виновници. „Когато се замислите за мотивацията, трябва да се кажете, че Китай е водещият заподозрян, но не бихме изключили и Русия\", казва Фъргюс Хансън, ръководител на Международния център за киберполитика в Австралийския институт за стратегическа политика. Връзките между Китай и Австралия се влошиха от 2017 г., след като Канбера обвини Пекин в намеса във вътрешните работи. Оттогава двете страни се стремят да поправят отношенията си, но Австралия остава предпазлива към Китай.", "date": "2019.02.18", "title": "Хакери атакуваха австралийския парламент"}
{"url": "https://www.24chasa.bg/novini/article/7304574", "text": "Бебе - на 10 месеца, от Разлог, с данни за морбили, е било прието в Инфекциозно отделение на столичната болница \"Св. Анна\". Това съобщиха от лечебното заведение. Детето е с усложнение, вследствие на болестта, но е стабилизирано и няма пряка опасност за живота му. Пациентите с данни за морбили, хоспитализирани в \"Св. Анна\", вече са седем.", "date": "2019.02.18", "title": "Седмо дете с данни за морбили е прието в столичната болница \"Св. Анна\""}
{"url": "https://www.24chasa.bg/novini/article/7304595", "text": "Апелативният съд във Велико Търново потвърди изцяло присъда на Окръжния съд, с която подсъдимият Антон Иванов е признат за виновен в това, че на 13.10.2017 г., около 22.50 ч., в гр. Горна Оряховица, ул „Отец Паисий“, посока Автогара Горна Оряховица, при управление на МПС – лек автомобил „Тойота Селика“, нарушил правилата за движение, регламентирани в чл. 21 ал. 1 от ЗДвП, като при избиране на скоростта на движение от около 72 км./ч., превишил същата, определена за движение в населено място за МПС категория В от 50 км./ч., в следствие на което напуснал пътното платно, навлязъл в левия тротоар и предизвикал настъпването на ПТП с правомерно движещите се по левия тротоар в посока автогарата пешеходци Димитър Г. Д (мъж, роден 1977г. ) и Красимир Я. Е. (мъж, роден 1997г.) и по непредпазливост причинил смъртта им, както и средна телесна повреда на возещия се в автомобила А. П. Л. (р. 2002г.) На основание чл. 343 ал. 3, б „б“, пр. 1, вр. ал. 4, вр. чл. 342, ал. 1, пр. 3 от НК, вр. чл. 21, ал. 1 от ЗДвП, Окръжен съд – Велико Търново осъдил подсъдимия Антон А. И. на 4 години и 6 месеца лишаване от свобода, които на основание чл. 58а от НК (съкратено съдебно следствие), редуцирал с 1/3 до 3 години лишаване от свобода, като на основание чл. 66 ал. 1 от НК отложил изтърпяването на наказанието с изпитателен срок от 5 години. (условно) На основание чл. 343г. от НК, лишил подсъдимия от право да управлява МПС за срок от 5 години. Срещу присъдата пред Апелативен съд – Велико Търново са подадени въззивен протест и въззивни жалби от частните обвинители, с които се оспорва размера на наложеното наказание и приложението на чл. 66 ал. 1 от НК. (отлагане изтърпяването на наложеното наказание) и е образувано ВНОХД 439/2018, разгледано в открито съдебно заседание на 28 януари 2019 г. След извършена проверка на атакувания съдебен акт в санкционната му част, въззивният съд намира протеста и въззивните жалби за неоснователни. Съставът на Апелативен съд – Велико Търново намира, че правилно са отчетени от първоинстанционния съд обстоятелствата, обуславящи наказателната отговорност на подсъдимия, като наказанието се явява справедливо определено при превес на смекчаващите обстоятелства (чисто съдебно минало, направени самопризнания на досъдебното производство, добро процесуално поведение и изразена самокритичност и съжаление към извършеното, млада възраст, поведението след извършване на престъплението, положителни данни за личността – отличен ученик, избран за отговорник на класа, приет след деянието като студент във ВВМУ - Варна, където продължава образованието си, взимал участие в благотворителни мероприятия и инициативи) под средния размер на предвиденото в закона. При определяне на наказанието е отчетена в достатъчна степен завишената степен на обществена опасност на деянието, което е обусловило определянето му над минималния размер на предвиденото в закона. По начало обществената опасност на деянието и настъпилият вредоносен резултат са взети предвид от законодателя при определяне параметрите на санкциите. (т.е. не следва да се отчитат като отегчаващи вината обстоятелства) Съставът намира за правилно и приложението на чл. 66 ал. 1 от НК (условно осъждане), тъй като са налице и трите изискуеми предпоставки за това – наложеното наказание е в рамките на 3 години лишаване от свобода, деецът е с чисто съдебно минало, а характеристичните данни на подсъдимия и цялостното му поведение по време на наказателното производство водят до констатацията, че поправянето му може да бъде постигнато и без да бъде откъснат от нормалната социална среда. Аргументацията за широко разпространение на престъпленията от категорията на разглежданото, изложена в протеста и жалбите, не би могла сама по себе си да обуслови извод за необходимост от ефективно изтърпяване наказанието лишаване от свобода. Независимо, че съставът отчита наличието на ръст при този тип престъпления като безспорен факт, но съгласно чл. 36 от НК, за постигане целите на наказателната отговорност, тежестта на наказанието следва да съответства на обществената опасност на конкретния деец и деянието, при отчитане всички особености, индивидуализиращи престъпната проява. В случаите на прилагане на условното осъждане законът поставя акцента върху индивидуалната превенция, което разбира се не означава, че не се отчита и въздействието върху останалите граждани. При извършената служебна проверка на присъдата, съдът не е констатирал същата да е постановена при съществени нарушения на процесуалните правила, които да дават основание за отмяната й. Решението на Апелативен съд – Велико Търново подлежи на обжалване и протест пред Върховния касационен съд.", "date": "2019.02.18", "title": "Потвърдиха условна присъда за млад шофьор, убил двама на тротоар в Горна Оряховица"}
{"url": "https://www.24chasa.bg/novini/article/7304596", "text": "Не се връщаме в парламента, тъй като условията ни не са изпълнени, категорична бе соцлидерката Корнелия Нинова на извънредна пресконференция. Едно от условията беше машинното гласуване. В момента това решение го отлагат за неопределено бъдеще, добави тя. Страх ги е от машините, защото разчитат на фалшифициране на протоколи на комисиите. Да има машинално гласуване, това искаме от БСП. На второ място - да се отмени комисиите да вземат решения с \"50+1\". Трето - да се промени решението, че не може да се подават касационни жалби. Това е частична победа, добави тя. Изпратихме във Венецианската комисия нашия сигнал за изборното законодателство. Поискахме среща с всички европейски посланици, за да представим всичко, което се случва с изборното законодателство, заяви Нинова. Изчакваме Радев, за да видим дали ще даде вето на някои от решенията за изборния кодекс, допълни тя. С всички сме готови да разговаряме, няма значение политическата принадлежност, защото тук става въпрос за кауза, която е над всяка партия - човек да може свободно да си изразява волята, хората да не ги е страх да имат свободно мислене. Нашата позиция и в нощта на дебатите беше за пълно изпълнение на закона и с пълно машинно гласуване, категорична е соцлидерката. \"Когато в началото на деня нямаше кворум, тъй като ние и ДПС не се регистрирахме, започна пазарлъка - в това ние не участваме. Искаме машини във всички секции. В бюджета има предвидени 50 милиона лева за машини. Има такива средства отпуснати, също така има и техническа възможност, но няма желание - защо, за да се фалшифицира, каза още тя. Бил в чужбина премиера и не знаел - на коя планета е този човек?, пита Нинова. От ГЕРБ ни предлагаха да отстъпим от машинното гласуване, както и от преференцията. Има два варианта да се случат нещата. Първият - Борисов да каже неговото лично мнение и всички да го слушат. Това е диктатура. Не парламента решава, а Изпълнителната власт. Другият, по-интересен вариант, е кой ще послушат, коментира още Нинова. ", "date": "2019.02.18", "title": "Корнелия Нинова: Не се връщаме в парламента (Видео)"}
{"url": "https://www.24chasa.bg/novini/article/7304611", "text": "Категорично смятам, че трябва да бъде запазен нисък прагът за преференциалния вот. Това заяви кметът на София и зам.-председател на ГЕРБ Йорданка Фандъкова. \"Реалната възможност на гражданите да гласуват за конкретни личности в партийните листи е стимул за партиите да предлагат качествени кандидати със силни професионални качества. В същото време възможността партийната листа да бъде преподредена, работи за по-висока избирателната активност\", добави тя.", "date": "2019.02.18", "title": "Фандъкова: Категорично съм \"за\" нисък праг на преференцията"}
{"url": "https://www.24chasa.bg/novini/article/7304594", "text": "Колегите на бащата на задържания за убийството в Нови Искър са отишли да го търсят в къщата в понеделник. Тогава вратата отворил синът му Георги. Бил е неадекватен. Попитали го къде са баща му и майка му, а той отговорил, че са на погребение. Телефоните им обаче са звънели от вътрешността на къщата. Това разказа на брифинг директорът на столичната полиция старши комисар Георги Хаджиев. Още не са ясни мотивите на младия мъж да убие родителите си, баба си и брат си, каза прокурор Емилия Русинова. Георги е в тежко психическо състояние. Настаняван е за лечение два пъти - през 2015 и 2017 г.", "date": "2019.02.18", "title": "Телефоните на жертвите от Нови Искър звъняли, докато Георги лъгал, че са на погребение"}
{"url": "https://www.24chasa.bg/novini/article/7304627", "text": "Районната прокуратура в Русе внесе в съда обвинителен акт срещу двама ученици от възпитателно училище за извършена кражба на цигари, лотарийни билети и пари. Това съобщиха от прокуратурата. Обвинението срещу двамата младежи е за това, че на 2 декември 2017 г., като непълнолетни, разбили павилион и откраднали цигари, лотарийни билети и портмоне с пари, като всичко е на обща стойност 560,45 лева. Двамата младежи били съученици във възпитателното училище в град Завет. След настаняването им там те продължили да неглижират учебния процес и да извършват противообществени деяния. Така на 2 декември 2017 г. избягали от интерната и пристигнали в Русе. Изчакали да се стъмни и с метален лост разбили павилион на автогарата. Откраднатото разпределили помежду си. Веднага след това се качили в такси и отпътували за Велико Търново. Предстои насрочване на делото за разглеждане от съда.", "date": "2019.02.18", "title": "Двама ученици от възпитателно училище в Русе отиват на съд за кражба за 560 лева"}
{"url": "https://www.24chasa.bg/novini/article/7304065", "text": "Под ръководството на Окръжна прокуратура – Кюстендил се води разследване на убийство и опит за умишлено убийство на повече от едно лице - престъпление по чл. 116, ал. 1, т. 4, вр. с чл. 115 от НК, съобщиха от Главна прокуратура. Досъдебното производство по случая е било образувано вчера, 17.02.2019 г., в деня на извършване на престъпните деяния в гр. Кюстендил. Към настоящия момент от прокуратурата са внесени в съда искания за одобрение на протоколи от извършени претърсвания и изземвания. Интензивно се провеждат необходимите действия по разследване. Прави се преценка за лица, които предстои да бъдат привлечени към наказателна отговорност.", "date": "2019.02.18", "title": "Прокуратурата подготвя обвиненията за убийството в Кюстендил"}
{"url": "https://www.24chasa.bg/novini/article/7304049", "text": "Членове на анархистката групировка \"Рубикон\" са извършили днес нападение срещу посолството на Швейцария в гръцката столица Атина, съобщава \"Катимерини\". Според информацията на изданието членове на \"Рубикон\" са заплашили охраната на посолството, хвърлили са позиви и са викали лозунги, след което са се отдалечили. Полицията е задържала четирима души, предава БТА. Анархистката организация \"Рубикон\" се появи в Гърция през 2009 г. на фона на икономическата криза. Нейни членове са осъществили стотина нападения срещу различни организации, министерства, посолства, представителства на международни компании и организации. Последните две нападения на \"Рубикон\" над посолства бяха на 7 януари и 3 февруари. Тогава те хвърлиха боя срещу сградите на посолствата на САЩ и на Италия съответно.", "date": "2019.02.18", "title": "Членове на \"Рубикон\" нападнаха посолството на Швейцария в Атина"}
{"url": "https://www.24chasa.bg/novini/article/7304103", "text": "Албанският премиер Еди Рама заяви, че няма да подава оставка и в Албания няма да има предсрочни парламентарни избори, съобщи Танюг, цитирана от БТА. След масови опозиционни антиправителствени протести в Тирана Рама заяви за италианския \"Кориере дела сера\", че няма необходимост от избори, тъй като според него опозицията е в дълбока криза и не е в състояние политически да предизвика правителството. Малцинството в парламента, твърди Рама, е по-слабо, отколкото бе на изборите през 2017 г. Ако утре имаше избори, опозицията ще спечели по-малко гласове, заяви Рама и добави, че е избран от народа и ще остане на този пост докрай, \"служейки на народа\". Той каза, че не мисли за оставка. Имам ясен мандат от народа, имаме мнозинство в парламента, заяви албанският премиер. Рама твърди, че неговото правителство е напълно посветено на реформите в правосъдието, че борбата против корупцията никога не е била толкова силна колкото е сега и се работи по укрепването на публичната администрация. Ясно е, че това е дълга война и резултатите не могат да дойдат толкова бързо, заяви Рама.", "date": "2019.02.18", "title": "Албанският премиер Еди Рама: Няма да подам оставка"}
{"url": "https://www.24chasa.bg/novini/article/7304090", "text": "25-годишният Георги е момчето, задържано за убийствата на баща си Иван, майка си Рени, баба си Славка и брат си Сашко. Това разказаха пред \"24 часа\" съседи на семейството. Според тях Георги е бил психично болен, бягал е 2 пъти от вкъщи, като е имал намерение да се самоубие. \"Намериха го много далеч, мисля, че в Пазарджик\", каза комшия. Момчето беше нормално, завърши \"Хладилното\" училище в София, след което превъртя. Майка му си го гледаше вкъщи, но според мен до убийствата нямаше да се стигне, ако беше настанен за лечение, разказа комшия.", "date": "2019.02.18", "title": "Съседи: Задържаният за убийството в Нови Искър Георги е с психични проблеми"}
{"url": "https://www.24chasa.bg/novini/article/7304130", "text": "Председателят на ПГ ГЕРБ и зам.-председател на партията Цветан Цветанов участва в регионална Приятелска закуска в Прищина с домакин министър-председателя на Косово Рамуш Харадинай. Събитието цели да засили открития диалог между политици и общественици в духа на добрите междучовешки отношения, приятелството и разбирателството и в името на съвместната работа за добруването, развитието и просперитета на хората и държавите от региона на Западните Балкани. В рамките на събитието Цветан Цветанов проведе разговори със сенатор Джеймс Инхоф, председател на Комисията по отбрана в Сената на САЩ, с когото се обединиха около оценката за реалната добавена стойност и позитивно влияние върху връзките между държавите в региона на срещи от подобен формат, които акцентират нуждата от съвместни усилия с мисъл за благото на гражданите. Цветанов разговаря и с Робърт Р. Худ, помощник държавен секретар по отбрана, Дан Аделщайн, съветник по национална сигурност и Грег Джианфорт, член на Конгреса на САЩ, като подчерта важността на тези регионални срещи за засилване на междучовешките връзки, както и за генерирането на допълнителен импулс в подкрепа на демокрацията и върховенството на закона в региона. В изказването си в рамките на срещата заместник-председателят на ГЕРБ Цветан Цветанов подчерта, че с поставения акцент върху европейската перспектива за Западните Балкани от Българското Председателство и ангажираността на САЩ с региона, станахме свидетели на положителен развой по редица въпроси от значимост за регионалната стабилност и мир. Цветанов сподели, че се надява скоро между Косово и Сърбия да бъдат постигнати консенсус и разбирателство, каквито бяха постигнати между Република Северна Македония и Гърция. Делегацията от САЩ включваше още сенаторите Майкъл Енци, Джон Бузман, Марион Раундс, Трент Кели и Грегори Джанфорт. Участниците в срещата от региона на Западните Балкани бяха заместник министър-председателят и министър на външните работи на Косово Бехчет Паколи, бившият премиер и настоящ министър на диаспората на Албания Пандели Майко, Фатмир Медиу, член на парламента на Албания и бивш министър на отбраната, депутатът Артан Групи и бившият министър на отбраната Зоран Йолевски от Македония, Владмир Маринкович, заместник-председател на парламента на Сърбия, бившият министър на отбраната на Хърватска Анте Котроманович, бившият министър на външните работи на Албания Бесник Мустафай и други.", "date": "2019.02.18", "title": "Цветанов участва в регионална Приятелска закуска в Прищина"}
{"url": "https://www.24chasa.bg/novini/article/7304153", "text": "Окръжна прокуратура – Плевен ръководи разследване за причинена смърт по непредпазливост, вследствие на нарушаване на правилата за движение по пътищата, съобщиха от пресцентъра на прокуратурата. Тялото на пешеходеца попада под автомобила и същото е влачено до дома на водача на товарния автомобил. Вследствие на това 51-годишния пешеходец е починал. Водачът на товарния автомобил се опитал да укрие произшествието и да заличи следите от него, като изхвърлил тялото на починалия пешеходец в канавка край пътя и измил товарния автомобил. Водачът на товарния автомобил е установен и задържан същата вечер – 51-годишен мъж от гр. Левски, не осъждан. Привлечен е като обвиняем и с постановление на прокурор от Окръжна прокуратура-Плевен е задържан за срок до 72 часа. Изпробван е с техническо средство, което е отчело наличие на алкохол. В Окръжен съд-Плевен е внесено искане за вземане на мярка за неотклонение „Задържане под стража“ на водача на товарния автомобил, по което предстои днес съдът да се произнесе.", "date": "2019.02.18", "title": "Искат задържане за шофьора, блъснал с тир пешеходец край Левски и избягал"}
{"url": "https://www.24chasa.bg/novini/article/7304151", "text": "Напълно е възстановено движението на влаковете през гара Пловдив. Все още обаче продължават ремонтните дейности по коловоза, на който   съобщи  . От Националната компания „Железопътна инфраструктура” уточняват, че той ще бъде затворен до края на деня, тъй като се подменят траверси. Движението на влаковете през гарата се извършва през алтернативни коловози. Самата аварирала композиция е изтеглена още в неделя.", "date": "2019.02.18", "title": "Движението на влаковете на гара Пловдив напълно възстановено след инцидента"}
{"url": "https://www.24chasa.bg/novini/article/7304162", "text": "Районна прокуратура – Русе внесе в съда обвинителен акт срещу двама ученици за извършена кражба на цигари, лотарийни билети и пари. Обвинението срещу К.Д. и Й.С. е за това, че на 02.12.2017г. в гр. Русе, като непълнолетни, но като са разбирали свойството и значението на деянието и като са могли да ръководят постъпките си, в условията на повторност, след предварителен сговор, в немаловажeн случай, чрез повреждане на прегради, здраво направени за защита на имот и с помощта на техническо средство – метален лост, отнел чужди движими вещи – 17 броя кутии цигари „Davidoff GOLD“, „Davidoff BLUE“-80mm, „Davidoff CLASSIC“, „Кинг“, „DUNHILL“, 80 броя лотарийни билети „VEGAS“, „Златото на инките“, „Кеш 100 милиона“, „Левче Кефче“, „24 карата“, „Спорт тото“ и дамско портмоне тип „несесер“, с 188,67 лева и 7 евро пари в брой, всичко на обща стойност 560.45лв., от владението на управител на „Бряг Медиа Груп“ЕООД-гр. Русе и на М. С., без тяхно съгласие, с намерение противозаконно да ги присвои - престъпление по чл. 195, вр. чл.194, вр. 63 от НК. Обвиняемите са съученици във ВУИ- Завет, където били настанени във връзка с наложени им възпитателни мерки по ЗБППМН за извършени от тях противоправни прояви. След настаняването им във ВУИ, те продължили да неглижират учебния процес и да извършват противообществени деяния. На 01.12.2017г. обвиняемият Й.С. се сдобил с 70 лв., което споделил с К.Д. Тогава К.Д. му казал, че знае как да спечелят още пари и му предложил на другия ден да избягат от интерната, да отидат в град Русе, да изчакат да се стъмни и да извършат кражба от павилион на автогарата. На следващият ден 02.12.2017г., двамата избягали от интерната, придвижили се до град Русе, където се разхождали докато се стъмни. Когато вече било достатъчно тъмно и нямало други хора, двамата от отишли до павилион за вестници и цигари, с помощта на металния лост отворил вратата и взели цигари, лотарийни билети и портмоне с пари. Откраднатите вещи разпределили между двамата, като ги сложили в джобовете на дрехите си. Веднага след това се качили в таксиметров автомобил и тръгнали за град Велико Търново. Предстои насрочване на делото за разглеждане от съда.", "date": "2019.02.18", "title": "Съдят ученици, извършили кражба на цигари, лотарийни билети и пари"}
{"url": "https://www.24chasa.bg/novini/article/7304166", "text": "В началото на търговията в понеделник петролът продължи силното си възходящо движение от миналата седмица, поскъпвайки към най-високи нива от ноември 2018-а година насам, тъй като петролните фючърси продължават да намират подкрепа от намалените от началото на годината добиви от \"ОПЕК +\", от наложените от САЩ санкции спрямо Иран и Венецуела и от надеждите на глобалните инвеститори за скорошен край на търговската война между Вашингтон и Пекин, предаде  След като през предишната седмица петролните фючърси поскъпнаха с над 5%, като само в рамките на търговията в петък те нараснаха с над 2%, днес фючърсите на петрола Брент с доставка през април се повишиха за кратко до 66,82 долара за барел, а фючърсите на американския лек суров петрол с доставка през март - до 56,22 долара за барел. По този начин те достигнаха най-високи нива от 20-ти ноември 2018-а година, преди да последва известна низходяща корекция, при която фючърсите на петрола Брент опитва да консолидират около 66 долара за барел, а тези на американския суров петрол - малко под 56 долара за барел. Подкрепа за солидното поскъпване на черното злато през последните дни на търговия оказва договореното в края на миналата година във формата \"ОПЕК +\", включващ Русия, ограничаване на добивите с 1,2 млн. барела на ден, имащо за цел да се предотврати ново \"свръхпроизводство\" в световен план. Наложените от САЩ санкции върху петролния износ на важни членове на ОПЕК като Иран и Венецуела също допринасят за поскъпването на черното злато. В същото време глобалните финансови пазари, включително и стоковите борси, продължават да реагират позитивно на инвеститорските надежди, че САЩ и Китай ще успеят в скоро време да намерят решение на търговския спор помежду им, който спор беше причина за отслабване на световния икономически растеж. По-рано в понеделник обаче бяха оповестени данни, показващи спад при продажбите на автомобили в Китай през януари, което може да предизвика известно безпокойство относно търсенето на гориво във втория по големина потребител на петрол в света. Продажбите на автомобили в Китай през миналия месец са паднали с цели 15,8% в сравнение със същия месец година по-рано, съобщи Китайската индустриална асоциация. По този начин се запазва негативната тенденция от 2018-а година, през която Китай отбеляза първият спад при продажбите на автомобили на годишна база. В същото време т.нар. \"нови енергийни превозни средства\", които включват електрическите превозни средства, регистрираха през януари ръст от 140%, подчертавайки очакванията, че търсенето на петролни продукти за китайския автомобилен пазар може да достигне връх в рамките на следващите няколко години. Известна спирачка пред поскъпването на черното злато представлява и увеличаването на добивите на суров петрол в САЩ с над 2 млн. барела дневно през 2018-а година до рекордно ниво от 11,9 млн. барела на ден, като има сигнали за продължаващо нарастване на американското петролно производство. В подкрепа на това са и оповестени в петък вечерта данни на компанията за петролни услуги Baker Hughes, според които функциониращите петролни кладенци в САЩ са нараснали през последната седмица с три до общо 857 броя, след като година по-рано техният брой не надвишаваше 800.", "date": "2019.02.18", "title": "Петролът поскъпна към тримесечни върхове"}
{"url": "https://www.24chasa.bg/novini/article/7303980", "text": "Британският Национален център за киберсигурност, който се занимава с киберразузнаване, смята, че е възможно да се ограничат рисковете, свързани с използването на оборудване за мрежи от пето поколение на китайския телекомуникационен гигант \"Хуавей\". Това съобщи Франс прес, като се позова на информация на в. \"Файненшъл таймс\". Според изданието, което се позовава на два информирани източника, службата за киберразузнаване смята, че има няколко начина за управление на рисковете, които представлява \"Хуавей\" при изграждане на пет джи мрежи във Великобритания. В информацията не се навлиза в детайли какви са начините за управление на рисковете. Изводите на киберразузнаването би трябвало да изиграят роля при взимането на решение от британското правителство през март или април дали да се използва оборудване на \"Хуавей\" в мрежите от пето поколение, предава БТА. Изводите на британската служба са в противоречие с усилията на САЩ против развитието на \"Хуавей\" в западните страни, отбелязва Франс прес. Вашингтон смята, че китайската компания може да има връзки с китайските разузнавателни служби. \"Хуавей\", един от най-големите световни доставчици на мобилно оборудване и мобилни услуги, отрича да има нещо общо с шпионаж. Британският министър на отбраната Гавин Уилямсън миналия декември изрази силно безпокойство от участието на китайския технологичен гигант в британската мрежа от пето поколение. Във Великобритания най-големият мобилен оператор Би Ти обяви, че изтегля оборудването на \"Хуавей\" от мрежите си от трето и четвърто поколение. Неговият конкурент \"Водафон\" преустанови временно закупуването на оборудване на \"Хуавей\" за инфраструктурата си в Европа. Миналата година няколко страни, сред които Австралия, Нова Зеландия и САЩ, забраниха на китайската компания да участва в изграждането на пет джи мрежи. Европейски страни, Япония и Канада продължават да оценяват рисковете, свързани с използването на продукти на китайската марка.", "date": "2019.02.18", "title": "Британското киберразузнаване ограничава рисковете при използване на \"Хуавей\" в 5G мрежите"}
{"url": "https://www.24chasa.bg/novini/article/7304169", "text": "27 760 евро задържаха гранични полицаи и митничари на Терминал 2 на Летище София, съобщава   Валутата е открита при съвместна проверка, поискана от служители на Гранична полиция. 42-годишен мъж от Йемен с белгийски документ за пътуване на бежанец пристигнал с полет от Париж през Белград. При паспортния контрол граничният полицай поискал да му бъде направена допълнителна проверка. Тя била извършена съвместно с митничари, когато пътникът преминал през „зелен коридор“ и заявил, че не носи нищо, подлежащо на деклариране. Установено е, че в джобовете и в ръчния багаж мъжът носи голяма сума валута, предимно в банкноти от по 50 евро. Откритите общо 27 760 евро надвишават лимита от 10 000 евро, които могат да бъдат внесени, без да бъде подадена валутна декларация, съобщиха от Гранична полиция. Недекларираната валута е иззета, на 42-годищния мъж е съставен акт за административно нарушение.", "date": "2019.02.18", "title": "Иззеха близо 28 хил. евро от ръчния багаж на пътник на Летище София"}
{"url": "https://www.24chasa.bg/novini/article/7304186", "text": "Общо шест деца с данни за морбили са приети в столичната болница \"Света Анна\", съобщиха от лечебното заведение. Приетото днес дете е на 2 год. и е от Разлог. Пациентът е с придружаващо заболяване пиелонефрит, състоянието му е стабилизирано и няма пряка опасност за живота му. Състоянието на другите пет деца, приети в болницата преди дни, е стабилно, без пряка опасност за живота. Всички те също са с придружаващи заболявания - пневмония или пиелонефрит. Най-тежко преминава болестта при най-малкия пациент, който е на 4 месеца.", "date": "2019.02.18", "title": "Общо 6 деца с признаци за морбили са приети в столичната болница \"Света Анна\""}
{"url": "https://www.24chasa.bg/novini/article/7304202", "text": "Към края на декември 2018 г. вземанията по кредити на дружествата, специализирани в кредитиране (т. нар. фирми за бързо кредитиране), са 2.446 млрд. лв. (2.3 на сто от БВП), отчита Българската народна банка. На годишна база тези вземания намаляват с 11 процента или 302,3 млн. лева. В матуритетната структура преобладават кредитите над пет години, които в края на миналата година са били 1.073 млрд. лв. На годишна база дългосрочните кредити се увеличават с 1.9 на сто (19.9 млн.лв.). Относителният дял на тези кредити в общия размер на вземанията по кредити нараства от 38.3 на сто в края на декември 2017 г. до 43.9 на сто в края на същия месец на миналата година. В края на четвъртото тримесечие на 2018 г. вземанията по кредити с матуритет между една и пет години са 664 млн. лева като намаляват на годишна база с 15.7 на сто (123.8 млн.лв.). Вземанията по кредити с матуритет до една година са 498.5 млн. лв. в края на декември 2018 г., като намаляват на годишна база с 11.8 на сто (66.5 млн.лв.). Към края на декември 2018 г. размерът на необслужваните кредити е 210.5 млн. лева. Те намаляват с 38.5 на сто (131.9 млн. лева) в сравнение с края на декември 2017 г. и с 10.1 на сто (23.6 млн. лева) спрямо края на септември 2018 година, съобщава още БНБ. В структурата на вземанията по кредити от сектор Домакинства и НТООД преобладават потребителските кредити, които са 1.810 млрд. лв. в края на четвъртото тримесечие на 2018 година. Потребителските кредити намаляват на годишна база с 12.1 на сто (250.2 млн.лв.). Относителният размер на вземанията по потребителски кредити остава висок - 93.2 на сто от общия размер на кредитите.", "date": "2019.02.18", "title": "Към края на 2018 г. вземанията на фирмите за бързи кредити са 2.446 млрд. лв."}
{"url": "https://www.24chasa.bg/novini/article/7304163", "text": "Седем улични дилъри на наркотици са били задържани при операция на полицията, проведена през почивните дни в Пазарджик и региона, съобщи говорителят на областната полицейска дирекция Мирослав Стоянов. В Пещера оперативни екипи засекли в микробус 38-годишния Цветан Й. При последвалия обиск били открити 56 блистера с общо 461 таблетки от лекарствен препарат, съдържащ наркотично вещество, който е забранен за притежание и продажба у нас. Освен това в родопския град са били задържани и трима непълнолетни, на възраст 15 и 16 г., у които са открити общо 13 грама марихуана. Пред жилищен блок в Пазарджик е бил задържан криминално проявеният Иван Ч., на 37 години. В апартамента му криминалистите откриват 235 гр. марихуана, а в обитавана от него къща в село Виноградец са открити още 104 гр. от наркотика. По подобен начин в Пазарджик е арестуван и 24-годишният Боби Б. В неговите жилище и автомобил са намерени 18 гр. канабис, подготвен за продажба. Установени са и част от клиентите на дилъра. При рутинна проверка в Панагюрище патрул установил, че 17-годишен тинейджър от Оборище притежава дрога. При обиск у него са открити 16 грама марихуана.", "date": "2019.02.18", "title": "Задържаха седем улични дилъри на наркотици при операция в Пазарджик и региона"}
{"url": "https://www.24chasa.bg/novini/article/7304200", "text": "Роднини са искали да настаняват в психиатрична клиника 25-годишният Георги, задържан по подозрения, че е убил баща си Иван, майка си Рени, брат си Сашко и баба си Славка. Това разказаха съседи пред \"24 часа\". Те обясниха, че дори са били извадени документи, а Рени проплакала: \"Не мога повече, ще пратя Гошко в лудница. Постоянно се бият със Сашко за лаптопа\". Пред свои близки Рени споделила, че настаняването в психиатрично заведение е единственият изход. То трябвало да се случи до дни. Вместо това обаче, тази сутрин телата на четиримата бяха открити в семейната им къща в Нови Искър. Те са били убити с удари с брадва в областта на главата. Били са прибрани под матраците на леглата и завити с чаршафи. Смята се, че убийствата са извършени още в петък вечерта.  Георги е бил открит в семейната къща в неадекватно състояние. ", "date": "2019.02.18", "title": "Роднини искали да настаняват в лудница задържания за четворното убийство в Нови Искър"}
{"url": "https://www.24chasa.bg/novini/article/7304218", "text": "Започна разчистването на Троянския проход. Целта е поетапно възстановяване на движението по второкласния път II-35 Троян – Кърнаре във възможно най-кратък срок и в зависимост от метеорологичните условия. Това съобщиха от пресцентъра на АПИ. През зимните месеци трафикът през най-високия старопланински проход бе ограничен, за да се гарантира безопасността на шофьорите, поради силния вятър, снеговалежите и образуването на преспи на места до 3-4 метра. Разчистването на пътното платно от огромните снегонавявания се извършва от специализирани машини - роторен снегорин, грейдери, багери и т. н. С пускането на движението през Троянския проход ще се улесни пътуването на шофьорите от областите Ловеч и Пловдив, както и връзката между Северна и Южна България.", "date": "2019.02.18", "title": "Разчистват Троянския проход, на места преспите достигат 3-4 метра (Снимки)"}
{"url": "https://www.24chasa.bg/novini/article/7304228", "text": "Инвалидна пенсия с измислен диабет е получила санитарка от асеновградската болница. Анка Пандова броила пари на Милена Куцева, която имала фирма за придвижване на документи към ТЕЛК и НОИ. \"Дадох й 200-300 лева за услугата. Не страдам от захарна болест. Не знам как се приема инсулин\", призна санитарката пред пловдивския окръжен съд. Там стартира повторно делото срещу Милена Куцева, бившият й съпруг Димитър Ройнов и д-р Славка Петкова от ТЕЛК. Тримата са обвинени във вземане на подкупи от хора, които не са имали сериозни заболявания, но са получили инвалидни пенсии . От декември 2009 до ноември 2010 г. Куцева е прибирала по 350 лв. от човек, като сумата е деляла с докторката. Ройнов, с когото Милена е вече разведена, е подведен под наказателна отговорност за два случая. При друг съдебен състав бившите съпрузи са получили условни наказания, а д-р Петкова - 6 години и половина лишаване от свобода. ВКС обаче е отменил присъдите и по тази причина процесът започва отначало. Делото е по съкратен ред и няма да бъдат разпитвани всичките 311 свидетели, а само стотина. \"Корупционната схема е била между д-р Славка Петкова и Милена Куцева\", посочи зам.-окръжният прокурор Галин Гавраилов. Делото е насрочено за три дни.", "date": "2019.02.18", "title": "Изправиха повторно на съд  лекарка от ТЕЛК за фалшиви инвалидни пенсии"}
{"url": "https://www.24chasa.bg/novini/article/7304244", "text": "Седем британски депутати напуснаха днес Лейбъристката партия, предаде Ройтерс. Като причина за напускането си депутатите посочиха провалите на ръководството по отношение на Брекзит и проявите на антисемитизъм в партията, уточнява БТА. Сред напусналите са депутатите Чука Умуна, който преди време бе смятан за потенциален бъдещ лидер на лейбъристите, и Лусиана Бъргър, която стана известна с критиката си срещу антисемитизма в Лейбъристката партия. Мнозина лейбъристи са недоволни от лидера на партията Джереми Корбин, отбелязва Асошиейтед прес. Те го обвиняват, че е слаба опозиция срещу плановете на Консервативната партия за Брекзит и че се е провалил с изкореняването на антисемитските настроения в Лейбъристката партия. Останалите петима напуснали са Крис Лесли, Анджела Смит, Гавин Шукър, Майк Гейпс и Ан Кофи. Лидерът на лейбъристите Джереми Корбин заяви, че е разочарован от решението на депутатите да напуснат партията. Седемте напуснали са малка част от общо 256-те депутати на лейбъристите, но това е най-значителният подобен случай след 1981 г., когато членството си в партията прекратиха четирима високопоставени нейни представители, отбелязва Асошиейтед прес.", "date": "2019.02.18", "title": "7 британски депутати напуснаха Лейбъристката партия заради Брекзит"}
{"url": "https://www.24chasa.bg/novini/article/7304247", "text": "Сборът от броя на евродепутатите на Европейската народна партия (ЕНП) и на Партията на европейските социалисти (ПЕС) засега се очертава под половината от общия брой на мандатите в следващия Европейски парламент. Това показват първите прогнозни данни, представени днес от ЕП, цитирани от БТА. Говорители на институцията уточниха, че данните ще бъдат опреснявани всяка седмица до изборите в края на май. Засега се вижда, че ЕНП губи три на сто подкрепа, социалистите губят шест процента, Европейските консерватори и реформатори (ЕКР) биха получили с 2,5 на сто по-малко гласове, а Зелените - с 0,5 на сто по-малко, ако изборите бяха днес. Европейската обединена левица би запазила досегашните си резултати, либералите (АЛДЕ) биха отчели ръст от 1,5 на сто, групата \"Европа на свободата и пряката демокрация\" би нараснала с половин процент, групата \"Европа на народите и свободата\" - с 3,5 на сто. Тъй като предстои Великобритания да напусне ЕС, местата в ЕП от 751 днес ще бъдат намалени на 705 след изборите тази година. Така се очаква по последни данни ЕНП да има 183 евродепутати (217 досега), социалистите и демократите (ПЕС) - 135 (180), АЛДЕ 75 (68), \"Европа на народите и свободата\" - 59 (37), ЕКР - 51 (75), Европейска обединена левица 46 (52), \"Зелени\" - 45 (52), \"Европа на свободата и пряката демокрация\" - 43 (41). Независими се очаква да бъдат 10 евродепутати (при 22 днес). В групата \"други\" се предвиждат 58 евродепутати, включително представители на партията \"Република, напред\" на френския президент Еманюел Макрон. Засега ЕП не знае каква избирателна активност да очаква, но отбелязва, че по официални данни под половината от избирателитне в ЕС (41 на сто) знаят на коя дата са поканени да гласуват. За април е насрочен дебат между водещите кандидати за председател на Европейската комисия. Досега има петима кандидати, а в края на март се очаква да бъде обявен кандидатът на АЛДЕ, съобщиха говорителите на ЕП.", "date": "2019.02.18", "title": "Сондаж: ЕНП и социалистите губят мнозинството си в Европарламента"}
{"url": "https://www.24chasa.bg/novini/article/7304261", "text": "Служители на Пето РУ разкриха участник в телефонна измама. Действия по разследването стартирали през месец април миналата година, когато възрастна жена се оплакала в полицията, че е станала жертва на телефонна измама. Това съобщиха от пресцентъра на МВР. Пред разследващите тя разказала, че на домашния й телефон позвънил непознат мъж, който я заблуди, че е полицейски служител и търси съдействие за залавяне на телефонни измамници. Жената събрала почти 18 000 лева, които предала според получените указания. В резултат на предприетите оперативно-издирвателни действия в рамките на образуваното досъдебно производство, служители от Пето РУ установили и задържали 32-годишен столичанин, взел парите на потърпевшата. След доклад на събраните материали в Софийската районна прокуратура задържаният е привлечен като обвиняем за извършеното престъпление. Наложена му е мярка за неотклонение \"подписка\".", "date": "2019.02.18", "title": "Задържаха ало измамник в София, взел 18 000 лева от възрастна жена"}
{"url": "https://www.24chasa.bg/novini/article/7304070", "text": "Една от трите ученички, които напускат Лондон през 2015 г., за да се присъединят към \"Ислямска държава\", казва, че не съжалява за избори си. В момента тя се намира в бежански лагер в Северна Сирия и се радва на момченце, появило се на бял свят преди няколко дни. В интервю за \"Таймс\" 19-годишната Шамима Бегум говори открито, че това, което е видяла в Сирия, не я е смутило по никакъв начин. Обезглавените тела стават част от ежедневието й. Тя споделя, че е имала още две деца, но са починали. Първото умира на 1 годинка и 9 месеца, погребано е в Багуз. Второто умира на 8 месеца от недохранване. \"Това е една от причините да искам да напусна Багуз\". Едното от момичета, с които тя напуска Великобритания, за да отиде в Сирия, умира при бомбен атентат, а съдбата на третото момиче остава неясна. През 2015 г. трите момичета напускат Великобритания, съобщават на родителите си, че излизат навън, а в същото време те вече са на границата със Сирия. Шамима пристига в Рака, настанена е в къща с други кандидат-булки. \"Подадох молба да се омъжа за боец между 20 и 25-годишен, говорещ английски\", споделя Бегум. 10 дни по-късно тя се омъжва за 27-годишен холандец, приел исляма. Оттогава двамата са заедно и преди две седмици успяват да избягат от Багуз, последната територия на ИДИЛ в Източна Сирия. Но съпругът й се предал на група сирийски бойци и сега тя е една от 39 хил. души в бежански лагер в Северна Сирия. Попитана дали животът в Ракка е бил такъв, какъвто тя си го е представяла, младото момиче споделя: \"Да. Беше като нормален живот. Животът, който показват в пропагандните видеа – това е нормален живот\" и допълва, че за първи път през живота си вижда отрязана глава в кофа за боклук, но това изобщо не я смутило: \"Беше на боец, враг на исляма. Тогава си мислех, какво би причинил той на една мюсюлманка, ако имаше възможност\". \"Вече не съм онова глупаво момиче на 15 години, което избяга от Обединеното кралство, но не съжалявам, че дойдох в Сирия\", завършва Шамима.", "date": "2019.02.18", "title": "Момиче на \"Ислямска държава\": Видях отрязани глави, но това не ме смути"}
{"url": "https://www.24chasa.bg/novini/article/7304260", "text": "Сигнал за сбиване между шестима мъже пред механа в Монтана бил получен вчера сутринта. Веднага към адреса бил насочен полицейски екип. Пристигналите на място униформени установили въпросните участници в конфликта - четирима жители на Костинброд, на възраст 48, 23, 41 и 23 години, и двама - на 22 и 23 години от Вършец. От сбиването са пострадали четирима, които са прегледани в болнично заведение. Двамата мъже от Вършец са задържани с полицейска мярка за 24 часа. По случая е образувано досъдебно производство, работата продължава.", "date": "2019.02.18", "title": "Шестима се биха пред механа в Монтана, 4-ма са пострадали, а двама в ареста"}
{"url": "https://www.24chasa.bg/novini/article/7304273", "text": "Когато въстанаха срещу авторитарния режим на Муамар Кадафи, либийците си мечтаеха за модерна и демократична държава. Осем години по-късно обаче все още не се вижда светлина в края на тунела, хаосът продължава и няма изгледи за устойчиво решение. Въпреки че нямат настроение да празнуват годишнината от започналия на 17 февруари 2011 г. бунт, част от Арабската пролет, мнозина либийци не изпитват носталгия и по епохата на Кадафи. \"Днешна Либия е резултат от 42-те години систематично унищожение\" по времето на диктатурата, твърди 43-годишният Маруан Джалал. \"Рано или късно либийците отново ще заживеят в мир, но този път изглежда дълъг\", казва той пред Франс прес с умерен оптимизъм. След падането на режима на Кадафи през 2011 г. Либия се превърна в арена на борби за влияние, които се водят съвсем безнаказаност от многобройните милиции, но също така и от десетките племена, които са основната съставна част на либийското общество. \"Политическите и военните разделения в Либия се задълбочават, а опитите за събирането на враждуващите лагери на една маса засега се провалиха\", казва със съжаление Клаудия Гацини, анализатор от мозъчния тръст \"Международна кризисна група\". Според Гацини \"няма бърза рецепта за решаване на либийската криза\". \"Опитите за обединение на Либия изискват цялостна стратегия в сферите на политиката, сигурността и икономиката\", посочи Гацини пред Франс прес. \"Военнопрестъпник\" Днес две правителства си оспорват властта в тази богата на петрол държава: формираното в края на 2015 г. под егидата на ООН и базирано в Триполи правителство на националното единство и правителството в Източна Либия, контролирано от Либийската национална армия и провъзгласено от маршал Халифа Хафтар. Правителството на Хафтар се опитва да разшири влиянието си чрез започналата в средата на миналия месец офанзива в Южна Либия - огромен пустинен район, забравен от няколкото преходни правителства и превърнал се в убежище на джихадисти и трафиканти от всякакви разновидности. Получилото подкрепата на местните племена правителство на Хафтар превзе без бой главния за региона град Себха, а също така Аш Шарара, едно от най-значителните петролни находища в Либия. Проникването още по на юг се очертава сложно за Либийската национална армия, тъй като тя може да се сблъска с други по-малко или повече враждебни етноси като тубу и туарегите. \"До този момент ескалацията бе избегната, но рискът от репресии не е изчезнал, а съюзите с въоръжени групировки от местните племена могат да се окажат крехки\", отбелязва Гацини. Правителството на националното единство не осъди изрично операцията на Хафтар, но милициите на Триполи разкритикуваха тази седмица \"престъпния военен проект, чиято цел е вземането на властта с кръвта на децата на тази страна\". Според Либийската национална армия целта на операцията е \"прочистване\" на региона от \"терористи и престъпници\", а също така от чадски бунтовнически групировки, базирани в Южна Либия. \"Ескалация\" Според анализаторите обаче зад военната кампания на Либийската национална армия се крият политически, петролни и финансови залози. Тя създава риск от саботаж на усилията за прекратяване на либийската политическа криза, част от които е новият опит за произвеждане на избори тази година, както прогнозира ООН. Преди изборите обаче посланикът на ООН в Либия Гасан Саламе ще се опита да организира \"национална конференция\", която първоначално бе предвидена за началото на годината. Целта според него е постигането на \"нов консенсус по отношение на националния календар за възстановяване на единната либийска държава на гражданите\". \"Многобройните отлагания и поддържаната от ООН неяснота около събитието обаче обезкуражиха важни представители на двете страни, които вече планират алтернативи действия извън рамката на ООН с цел засилване на позициите си\", подчертава Гацини. В тази връзка \"случващото се в момента предразполага по-скоро към ескалация и военна конфронтация на действащите лица, а не към диалог\", твърди либийският анализатор Емад Бади. Възползвайки се от разделенията и анархията, групировката \"Ислямска държава\" се настани в Либия и месеци наред контролираше родния град на Кадафи Сирт, преди да бъде изгонена оттам през декември 2016 г. Дори и отслабнали джихадистите продължават да са постоянна заплаха за Либия, поразена от многобройни кървави атентати, включително в центъра на столицата. Либия се превърна и в маршрут за безскрупулни трафиканти, които организират срещу колосални суми пътуването към Европа на хиляди мигранти (по-голямата част от които африканци) с ненадеждни лодки, което допринесе Средиземно море да се превърне в огромно гробище. (БТА)", "date": "2019.02.18", "title": "Осем години след бунта срещу Кадафи \nЛибия е затънала в безкрайна криза"}
{"url": "https://www.24chasa.bg/novini/article/7304267", "text": "За броени часове криминалисти задържаха 18-годишен извършител на грабеж в Ямбол. Снощи, към 18.10 часа в полицията постъпил сигнал, че минути по-рано на улица в града, неизвестен чрез използване на физическа сила е отнел златна обеца на непълнолетно момиче, информираха от пресцентъра на МВР. В резултат на предприетите незабавни издирвателни действия бил установен извършителят на деянието - 18-годишен местен жител. Той е задържан с полицейска мярка за срок до 24 часа. Обецата, предмет на посегателството, е предадена на разследващите. Работата по случая продължава в рамките на образуваното досъдебно производство.", "date": "2019.02.18", "title": "Задържаха 18-годишен в Ямбол, пребил момиче заради златна обеца"}
{"url": "https://www.24chasa.bg/novini/article/7304280", "text": "Сирийските кюрди призоваха европейците да не ги изоставят след победата над групировката \"Ислямска държава\" и да съдействат за създаване на международни сили в Североизточна Сирия, които да застанат между тях и Турция, предаде Франс прес. \"Тези страни имат политически и морални задължения\", напомни високопоставен кюрдски представител, цитиран от Франс прес. Той прикани по-специално Франция - постоянна членка на Съвета за сигурност на ООН, да полага усилия за разполагането на международни сили в региона, след като от Сирия се изтеглят американските войски, предаде БТА. \"Франция може да внесе в Съвета за сигурност предложение с оглед да бъдем защитени - може да предложи международни сили между нас и турците, в които да се включи, или охрана на нашето въздушно пространство\", заяви Алдар Халил. \"Ако европейските страни и САЩ не направят нищо, ще се наложи да се споразумеем със сирийския режим, за да изпрати военни сили по границите и да ги защитава\", предупреди представителят на кюрдската полуавтономна администрация. Сирийските кюрдски милиции Сили за защита на народа доминират в арабско-кюрдските Сирийски демократични сили, които обявихя ИД за победена, но с изтеглянето на американските войски, анонсирано от президента Доналд Тръмп, парадоксално се очертава позициите й да отслабнат. Откакто през декември бе оповестено предстоящото изтегляне на американски контингент от зоните под кюрдски контрол в Североизточна Сирия, Анкара отправя заплахи за интервенция. Анкара разглежда Силите за защита на народа като сирийски клон на Кюрдската работническа партия (ПКК), смятана за терористична групировка от ЕС и Турция.", "date": "2019.02.18", "title": "Сирийските кюрди към европейците: Не ни изоставяйте"}
{"url": "https://www.24chasa.bg/novini/article/7304281", "text": "Руският президент Владимир Путин изпитва голямо доверие към своя турски колега Реджеп Тайип Ердоган. Това заяви говорителят на Путин Дмитрий Песков в интервю за \"Хюриет дейли нюз\", цитирано от ТАСС, съобщи БТА. На въпрос дали Ердоган е след лидерите, към които Путин изпитва най-голямо доверие, Песков каза: \"Разбира се, те много добре се разбират един друг\". Говорителят на руския президент каза още: \"Имаше две сериозни кризи (в нашите отношения), слава Богу, ние ги оставихме зад себе си. Техните последствия можеше да бъдат смъртоносни за нашите отношения. Според мен Путин и Ердоган избегнаха това, защото демонстрираха политическа воля. И двете страни направиха всичко необходимо, за да преодолеят тези кризи\".", "date": "2019.02.18", "title": "Песков: Путин изпитва доверие към Ердоган"}
{"url": "https://www.24chasa.bg/novini/article/7304293", "text": "От началото на месеца водолази и комунални работници, чистят канали, нерегламентирани сметища и ремонтират пейки и чешми, след вандалски прояви в Монтана. „Възстановяваме унищожено имущество и почистваме след недобросъвестни постъпки на хора-идиоти, които си мислят, че могат да правят каквото си искат безнаказано”, заяви кметът на Монтана Златко Живков на редовния си брифинг. През последната седмица водолазите от „Черноморски флот” за втори път са направили профилактика на канал „Извора”. Сега те намерили по-малко боклуци, изхвърлени от граждани, в сравнение с предметите, извадени при основното есенно почистване, уточни Живков. И въпреки това отново има пластмасови бутилки в канала. Той преминава през центъра на Монтана и когато е запушен, прелива и наводнява площад „Славейков”. Спешно чистене е организирано на улица „ ХХІ век” в Индустриална зона, където строители изхвърлили отпадъците. Фирмата – нарушител е установена и ще бъде санкционирана, съобщи кметът, а строителните отпадъци вече се събират и извозват. В тази връзка Живков поясни, че общината ще закупи още 10 нови 4-кубикови контейнера за строителни отпадъци, които ще бъдат разположени на предварително обявени места. Установено е и кой е разбил чешмата в централната градска градина – един от обновените четири парка, обновени по програма „Региони в растеж”. В началото на годината неизвестен извършител счупи и открадна чучурите на най-голямата чешма в центъра на града. Човекът вече е известен на полицията и ще бъде санкциониран. Другият спешен ремонт, който се наложило общинското предприятие „Чистота” да направи е на пейките по протежението на бул. „Трети март” между хипермаркетите „Лидл” и „Кауфланд”. Всичките пейки са били счупени от хулигани след мача на волейболния отбор на Монтана с ЦСКА.", "date": "2019.02.18", "title": "Водолази чистят канал в Монтана"}
{"url": "https://www.24chasa.bg/novini/article/7304279", "text": "Днес бе поставено началото на изграждането на трансграничен газопровод, който трябва да даде достъп на Молдова до алтернативни на Газпром доставчици в Европа, предаде ТАСС. Премиерът на страната Павел Филип заяви на церемонията, че правителство ще съдейства максимално за изпълнението на проекта. Този проект е от национално значение. След изпълнението му Молдова ще има възможността да избира доставчици на газ, допълни Филип, цитиран от БТА. Новото разклонение Кишинев-Унген трябва да свърже молдовската столица към построения по-рано с подкрепата на ЕС и Румъния газопровод Унген-Яш. Дължината му ще бъде 120 км, а планираният капацитет е 1,5 млрд. кубични метра годишно. Годишно Молдова се нуждае от близо 1,3 млрд. кубични метра синьо гориво, а заедно с приднестровския регион - около 2,9 млрд. кубични метра, които се внасят от Русия през територията на Украйна. Проектът се изпълнява от държавната компания Трансгаз-Румъния, а поставянето на тръбите от Кишинев до Унген бе спечелено на търг от румънската компания Ачи Клуж (Aci Cluj). Според договора строителството на съединяващия участък трябва да отнеме 23 месеца, съобщи днес ръководителят на Трансгаз-Румъния Йон Стериан. Той заяви, че компанията разполага с достатъчно средства за изграждането на тръбата, което ще струва 93 милиона евро. По-рано бе съобщено, че проектът ще бъде финансиран от Евросъюза, който е заделил за него 92 млн. евро, от които 82 милиона евро кредити при облекчени условия от Европейската банка за възстановяване и развитие и Европейската инвестиционна банка, както и грант от 10 млн. евро от ЕС. ", "date": "2019.02.18", "title": "В Молдова започна строителството на трансграничен газопровод към Румъния"}
{"url": "https://www.24chasa.bg/novini/article/7304629", "text": "Евродепутатът и заместник-председател на ВМРО Ангел Джамбазки и общинският съветник и председател на групата \"Патриоти за София\" в Столичния общински съвет - Карлос Контрера, са подали сигнал до главния прокурор Сотир Цацаров, министъра на вътрешните работи Младен Маринов и до председателя на КПКОНПИ Пламен Димитров с искане за образуване на проверка срещу клана \"Гольовците\",  Това съобщиха от пресцентъра на ВМРО-БНД. В сигнала се настоява незабавно да се вземе отношение към всички членове и родственици на фамилията, известна в Кюстендил като \"Гольовците\". Описано е богатото криминално минало на членове на този клан. Джамбазки и Контрера обръщат внимание, че очевидно става дума за структура, организирана, йерархична, която от десетилетия се занимава с противообществена дейност, в т.ч. и извършване на тежки престъпления. Ето защо двамата призовават правоохранителните органи да се ангажират и да бъдат взети незабавни мерки за противодействие.", "date": "2019.02.18", "title": "От ВМРО искат прокуратурата, КПКОНПИ и МВР да проверят клана \"Гольовците\""}
{"url": "https://www.24chasa.bg/novini/article/7304634", "text": "Двайсет и пет милиона лева от държавния бюджет са отделени за финансиране през тази година на дейности по интереси в училищата. Десет процента от тези средства ще останат в общините. Това каза днес в Габрово министърът на образованието и науката Красимир Вълчев, съобщиха от МОН. Децата имат потребност да отидат в предприятията, да опознаят различните стопански субекти, посочи министър Вълчев. По думите му това развива интереса им и ги ориентира кариерно. Цел на политиката на държавата и на общините е да задържим повече млади хора в страната и в регионите, посочи министърът. Според него има недостиг на кадри за определени сектори и професии и той ще става все по-голям. В някои от секторите този недостиг ще бъде особено остър - това се отнася за електрониката, електротехниката, мехатрониката, педагогическата професия, здравеопазването. Недостигът на специалисти е проблем, за чието преодоляване трябва да работим всички. Затова ранното кариерно ориентиране е много важно, посочи Вълчев. Министърът участва в работна среща на ръководителите на регионалните управления на образованието, която се състоя в Габрово. Там бе представена образователната програма на областта за професионално и кариерно насочване на учениците. Инициативата, подкрепена от институциите и реализирана съвместно с бизнеса в града, представя пред учениците възможностите за избор на професия, включително с посещения в предприятия, организации, лечебни заведения. Като положителна тенденция от изпълнението на програмата беше посочен засиленият интерес от страна на учениците към продължаване на обучението в различни специалности. Трябва да насочим повече деца чрез ранно кариерно ориентиране към направления във висшето образование, за които се очаква недостиг на пазара на труда, апелира министър Вълчев. Заедно с началниците на регионалните структури той е обсъдил възможността за разработване на програми за кариерно ориентиране на общинско ниво, които биха допринесли и за осигуряване на необходимите кадри и специалисти в съответните населени места. В Габрово се е състояла и среща на министър Вълчев с областния управител Невена Петкова и с кмета Таня Христова. По-късно през деня образователният министър ще посети и професионалната гимназия \"Ген. Иван Бъчваров\" в Севлиево.", "date": "2019.02.18", "title": "Вълчев: 25 млн. лв. от бюджета са отделени за дейности по интереси в училищата"}
{"url": "https://www.24chasa.bg/novini/article/7304652", "text": "Трима са задържани като извършители на кражба на вещи и части от автомобили след получен сигнал от бдителен гражданин. Малко преди 02:00 часа, на 17 февруари бил приет сигнал, че мъж е забелязал съмнителни лица на ул. “Република“ в Шумен, които оглеждат паркирани автомобили, предаде \"Дарик\". Към адреса са насочени веднага полицейски екипи. На място били установени мъж на 21 г. от Смядово, мъж на 21 г. от Шумен и мъж на 18 г. от Смядово. В лек автомобил, с който се придвижвали били намерени два акумулатора. Изяснено било, че за времето от 23:00 часа, на 15 до 02:00 часа на 17 февруари са извършили кражби на вещи и части от автомобили в различни райони в Шумен, след като им взломявали врати или прозорци. Към момента е изяснена съпричастността им към девет престъпления, като обект на престъпно посегателство са осем панела за авто сд пеъри, седем акумулатора, една сд уредба, субуфер и резервна гума. Тримата са задържани за срок до 24 часа в полицейското управление в Шумен.", "date": "2019.02.18", "title": "Наблюдателен шуменец хвана банда апаши"}
{"url": "https://www.24chasa.bg/novini/article/7304657", "text": "Германските граждани, които са бойци на групировката \"Ислямска държава\" в Сирия, имат основно право да се завърнат в Германия, заяви днес говорител на вътрешното министерство в Берлин, цитиран от Ройтерс и БТА.  Главният правителствен говорител добави на редовна пресконференция, че Германия се консултира със САЩ, а също с Великобритания и Франция във връзка с европейските граждани в Сирия. \"Всички германски граждани, включително тези, които са заподозрени, че са замесени с \"Ислямска държава\", имат основно право\" да бъдат в Германия, заяви говорителят на вътрешното министерство. Няколко външни министри от Европейския съюз се изказаха против искането на американския президент Доналд Тръмп за връщане на чуждестранни бойци на \"Ислямска държава\", посочва ДПА. През уикенда Тръмп настоя Европа да приеме обратно над 800 бойци на групировката, заловени в Сирия. Много от тях са граждани на ЕС с право на завръщане. \"Това е проблем. Ние в Европа сме запознати с това\", каза люксембургският външен министър Жан Аселборн преди разговори в Брюксел с колегите си от ЕС. \"Ако искаме да намерим разумно решение, тогава трябва да обсъдим това. А не да пращаме туитове наляво и надясно, от което няма смисъл\", заяви той, критикувайки Тръмп за това, че е повдигнал въпроса в Туитър. Германският външен министър Хайко Маас каза, че американското искане е \"трудно изпълнимо\" в момента. Според него това би било възможно само ако чуждестранните бойци бъдат незабавно арестувани, докато започнат съдебни процеси срещу тях. Австрийският външен министър Карин Кнайсъл заяви, че не може да разбере искането на Тръмп. По думите й не би било в \"ничий интерес\" да бъдат освобождавани чуждестранни бойци, заловени от международната коалиция и от кюрдските бойци с цената на голям риск. Унгарският външен министър Петер Сиярто каза, че за Европа е едно от \"най-големите предизвикателства\" да предотврати връщането на чуждестранни бойци на континента. САЩ трябва да предоставят данни за 800 задържани в Сирия терористи, които според Тръмп са граждани на европейски страни, заяви на пресконференция руският външен министър Сергей Лавров, цитиран от ТАСС. \"Тези хора са заподозрени в тероризъм, те са чуждестранни бойци терористи. Именно този термин е закрепен в резолюциите на Съвета за сигурност на ООН. Тези резолюции съдържат доста точен списък от стъпки, които е необходимо да бъдат предприети към тези чуждестранни бойци терористи, когато те попаднат в ръцете на съответните страни, воюващи срещу терористите\", каза той. \"Тези критерии би трябвало да се спазват. Първата неотменима стъпка е прозрачността и предоставянето на данни за тези хора\", заяви Лавров.", "date": "2019.02.18", "title": "Германските бойци на \"Ислямска държава\" \nв Сирия имат право да се завърнат в \nГермания"}
{"url": "https://www.24chasa.bg/novini/article/7304663", "text": "Броят на лицата, починали от грип в Румъния, достигна 131, според последни данни на Националния център за наблюдение и контрол на заразните болести в рамките на Националния институт за обществено здраве, предаде Аджерпрес. Последните три жертви са двама мъже съответно на 58 и 44 години от окръзите Прахова и Бихор и една жена на 78 години от окръг Констанца, предаде БТА. И тримата са имали съпътстващи заболявания и не са били ваксинирани с противогрипна ваксина, посочва центърът.", "date": "2019.02.18", "title": "Жертвите на грипа в Румъния вече са 131"}
{"url": "https://www.24chasa.bg/novini/article/7304670", "text": "Частната израелска компания \"Спейс Ай Ел\" оповести, че се готви тази седмица да изстреля сонда, която се надява да стане първият частен апарат, кацнал на Луната, предаде Асошиейтед прес, цитирана от БТА.  От \"Спейс Ай Ел\" поясниха, че сондата, кръстена \"Берешит\" (\"Генезис\" на иврит), ще бъде изведена в космоса от Флорида, САЩ, с ракета \"Фалкон\" на компанията \"Спейс Екс\" и ще започне пътуването си до Луната. Изстрелването е планирано за четвъртък. Първоначално се предвиждаше то да бъде осъществено през декември м.г. Малката сонда с размери на пералня ще направи няколко обиколки на Луната, преди да кацне на повърхността й. Апаратът е с форма на кръгла маса с четири крака от карбонови влакна. Висок е около 1,5 м и тежи 585 кг. Две трети от теглото е гориво. Ако мисията е успешна, Израел ще стане едва четвъртата държава, извършила контролирано \"меко\" кацане на непилотиран кораб на Луната.", "date": "2019.02.18", "title": "Първата израелска частна лунна мисия ще стартира тази седмица"}
{"url": "https://www.24chasa.bg/novini/article/7304672", "text": "Възрастен мъж и двама непълнолетни са задържани от полицията за кражба на автомобилни гуми от частен имот в село Лясково – съобщават от Областната дирекция на МВР-Добрич. Сигналът за кражбата е подаден на 15 февруари. От имота са откраднати две автомобилни гуми заедно с джантите и меден проводник. При проведени процесуални действия са установени крадците - двама младежи на 16 години и мъж на 49 години, и тримата от същото село. Откраднатите вещи са иззети по надлежния ред. По случая е образувано бързо полицейско производство. На 15 февруари е задържан още един крадец – съобщават още от полицията. Това е 39-годишен мъж от село Безмер, който е извършил кражба на хранителни продукти и оптично устройство за компютър от хранителен магазин по бул. „Русия” в град Добрич.", "date": "2019.02.18", "title": "Задържаха мъж и двама непълнолетни, крали гуми от частен имот в Добричко"}
{"url": "https://www.24chasa.bg/novini/article/7304680", "text": "ОДМВР - София търси свидетели и очевидци за съдействие при разследването на  , в района на Бучин проход, между леки автомобили „Ауди 80“ и „Фолксваген Голф“, при който загинаха двама души. Умолява се водачът на микробуса, заснет в района на инцидента, да се свърже с най- близкото управление на МВР за оказване на съдействие на разследващите органи при ОДМВР – София.", "date": "2019.02.18", "title": "Полицията издирва очевидци на тежка катастрофа с две жертви"}
{"url": "https://www.24chasa.bg/novini/article/7304489", "text": "С над 250 уникални бутилки и още близо 3000 литра вино „Вила Ямбол“ отпразнува Трифон Зарезан. Празникът на виното под надслов „Пазим духа на виното“ се провежда за четвърта поредна година и събра рекорден брой хора – над 10 000, в родния град на най-старата изба в Южна България. Тази година събитието включваше музикални изпълнения на народни песни и кулинарно шоу, водено от Ути Бъчваров. Най-известната ямболска изпълнителка Славка Калчева успя да вдигне на дълго и цветно хоро? присъстващите. Кукери представиха маскарадни ритуали, с които се слага край на зимата. „Хубавата храна и качественото вино са двете най-важни съставки за празника на българина. Затова и неотменно те вървят заедно“, коментира Ути по време на готвенето. „Нашата компания с достойнство и чест защитава традициите на региона и богатото му наследство вече близо 100 години. Вярваме, че именно те са в основата на успеха ни в България и по света. Горди сме, че с вината, които правим, „Вила Ямбол“ се е превърнала в реклама за нашия град и регион“, коментира при откриването на Празника на виното изпълнителният директор на „Вила Ямбол“ Красимир Аврамов. В грижите за лозята и направата на вино и ракия участват над 160 човека от Ямбол и региона. Днес избата произвежда едни от най-търсените и харесвани ракии и вина на пазара: ракиите „Ямболска“ и „Стралджанска”, вината Villa Yambol и Kabile. Любопитна подробност е, че избата е единствената със собствен бъчварски цех за рециклиране и производство на бъчви, където работи най-възрастният бъчвар у нас. Голямото предимство за „Вила Ямбол“ е, че 90% от вината се правят със собствено грозде. На празника бе обявена и новината, че до края на годината „Вила Ямбол“ ще пусне на пазара нова серия от три вида тероарни вина от висок клас. „Те са създадени в микрорайони около Ямбол, които съчетават невероятни вкусове благодарение на уникалната комбинация от климат и почви. Компанията инвестира ежегодно в нова техника и следим най-добрите световни тенденции във винопроизводството“, подчерта шефът на „Вила Ямбол“ Красимир Аврамов. Празникът на виното се превърна в най-мащабното винено събитие в Южна България и е прелюдия към започващия на 28 февруари Международен маскараден фестивал „Кукерландия – Ямбол 2019“, който тази година чества 20 години. По мнението на фолклористи и етнографи корените на кукерските игри се свързват с древните езически обичаи на траките и тогавашните Дионисиеви празници.", "date": "2019.02.18", "title": "Празникът на виното на „Вила Ямбол“  \nсъбра хиляди в родния град на избата"}
{"url": "https://www.24chasa.bg/novini/article/7304677", "text": "Председателят на Висшия адвокатски съвет Ралица Негенцова се е срещнала спешно днес с шефа на правната комисия Данаил Кирилов заради Закона за мерките срещу изпирането на пари, съобщиха от съвета. Законът предизвика страхотно брожение сред адвокатите, които в четвъртък ще протестират пред Народното събрание. В текстовете, които влязоха в сила от 15 февруари, защитниците съзряха задължение да докладват на Финансовото разузнаване срещу клиентите си и нарушаване на адвокатската тайна, която е конституционно гарантирана. На срещата между Негенцова и Кирилов било решено да се организира разговор между правната комисия, Комисията по обществен ред и сигурност и Висшия адвокатски съвет. Ръководството на съвета било готово с текст, който да изключи адвокатите от кръга на хората, които трябва да подават информация в ДАНС за финансови операции, които им са се сторили съмнителни.", "date": "2019.02.18", "title": "Спешна среща между Ралица Негенцова\nи Данаил Кирилов заради Закона за мерките срещу изпирането на пари"}
{"url": "https://www.24chasa.bg/novini/article/7304703", "text": "Няма никаква причина френското правителство да се противопоставя на искане на Италия за евентуална екстрадиция на бивши терористи от страна на френското правосъдие. Това заяви днес френският министър по европейските въпроси Натали Лоазо, предаде Франс прес, като се позова на интервю на министъра пред в. \"Монд\", съобщи БТА. В интервюто министърът припомни за предишната френска позиция, изразена от президента Франсоа Митеран (1981-1995 г.), който реши да не се позволява екстрадиция на бивши политически екстремисти, отказали се от въоръжената борба. \"Съдебните власти работят с тях, като разглеждат случай по случай, и взимат под внимание давността на фактите . . . , но няма никаква причина да се противопоставяме на евентуална екстрадиция\", заяви Лоазо пред \"Монд\". \"Нямам познания по юридическите въпроси. Ако съдът на чужда държава, която уважава правата на човека, иска екстрадицията на някого, който е смятан за отговорен за убийства, магистратите трябва да решат\", обясни тя. В средата на януари Рим обяви, че е установил 30 души, осъдени за тероризъм и укриващи се в чужбина, и които иска да бъдат предадени на правосъдието и да излежат присъдите си в Италия. Сред тях е бившият ляв екстремист Чезаре Батисти, който вече беше екстрадиран в Италия от Боливия и вкаран в затвора на 14 януари, след като се укрива в продължение на 37 години.", "date": "2019.02.18", "title": "Париж нямало да се противопоставя на искане на Италия за екстрадиция на терористи"}
{"url": "https://www.24chasa.bg/novini/article/7304716", "text": "Д-р Екатерина Бомерт – специализант и докторант във Варна, участва в екипа, разработил първия биопродукт у нас за лечение на роговица. Д-р Щефан Баарфус - асистент в катедрата по психиатрия на Медицински университет – Варна и практикуващ специалист в клиниката по психиатрия в Университетската болница „Св. Марина“ във Варна. Д-р Гиоргос Андронико – лекар в Отделението по неврохирургия в Окръжна болница „Св. Анна“ във Варна. Това е една малка част от многобройната мултинационална общност от млади хора, идващи от цял свят, избрали да учат медицина в Медицински университет – Варна и намерили поле за реализация в нашата страна. Към момента във варненския медицински университет се обучават близо 1600 чуждестранни студенти от 48 държави, като повече от половината са от Германия, следвани по численост от британските студенти. „Над 90% от нашите студенти са граждани на страни-членки на ЕС“, пояснява проф. Албена Керековска, заместник-ректор по учебната дейност. „В последните години все повече нараства броят на кандидатите от Ирландия, Испания, Австрия и Италия.“ Тук се обучават още студенти от Белгия, Франция, Дания, Норвегия, Финландия, Швейцария, Холандия, Гърция, Португалия, Люксембург, Беларус, Сърбия, Израел, Турция. Има студенти и от САЩ, Канада, Австралия, Япония, Ямайка, Обединени арабски емирства, Южна Корея, Боливия, Палестина. Модерната материално-техническата база на университета, съвременните високотехнологични методи на преподаване, възможността за обучение на английски език, дипломите, признати във всички страни от ЕС, са само част от привлекателните страни на университета, заради които младите хора избират да кандидатстват в Медицинския университет във Варна. С всяка година кандидатстудентските кампании за чуждестранни студенти протичат в условията на все по-нарастваща конкуренция – за едно място се борят трима или повече кандидати. Изпит по биология и химия, както и изпит по езикова компетенция са бариерата, която успяват да преминат само тези, показали нужните знания и умения. Веднъж прекрачили прага на мултинационалния университет, студентите попадат в среда с много възможности да учат избраната специалност и да се развиват. С близо 60 годишни традиции в обучението, МУ-Варна е един от най-бързоразвиващите се модерни и високотехнологични университети в страната, предлагащ отлични възможности за обучение и изследователска дейност на високо европейско ниво. Групите са малки, средата е приятелска, а преподавателите са индивидуално ангажирани с всеки един студент. Клиничното обучение, като част от общото обучение на студентите по медицина, е заложено в учебния план на по-ранен етап в сравнение с по-голяма част от страните, от които идват студентите. И тук университетът не отстъпва от високите си критерии за качествено обучение – на студентите се предлага модерна и високо-технологична клинична база в Университетската болница „Св. Марина“. Под вещото ръководство на своите високо-квалифицирани преподаватели, голяма част от които с международен авторитет и признание, студените могат да изберат да тръгнат по пътя на науката, за което ще срещнат пълната им подкрепа. Така, както избира да направи д-р Екатерина Бомерт. След като се дипломира в МУ-Варна и след повече от две година работа в Бад Хомбург, д-р Бомерт се завръща в България, за да направи своята докторантура и за да специализира очни болести. Научната и дейност е свързана с разработване на носител за първия биопродукт в България за лечение на роговицата, който спомага за обновяване на роговичната повърхност при различни дегенеративни състояния. Тя използва базата и условията на Лабораторията по транслационна медицина и клетъчна терапия на университетската болница „Св. Марина“ във Варна. На практика голяма част от завършилите във варненския медицински университет чуждестранни студенти се завръщат в родните си страни, за да практикуват медицинската професия там. Друга част обаче, като д-р Щефан Баарфус от Германия и д-р Гиоргос Андронико от Кипър, решават да останат в България. Д-р Баарфус е асистент в Катедрата по психиатрия на Медицински университет – Варна и същевремненно практикуващ специалист в Трета клиника по психиатрия във варненската университетска болница – водеща в областта на старческата психиатрия. Д-р Андронико от Кипър пък е лекар вече близо две години в Отделението по неврохирургия в Окръжна болница „Св. Анна“ в морската ни столица. За студентите от четвърти курс по медицина Шасоа Ариф от Великобритания и Зарина Брейди от Ирландия пътищата на науката също са отворени. Те вече са се насочили към нелеката област на неврохиругията. След като представят свои разработки на 17-тия Европейски конгрес по неврохирургия във Венеция и участват в провелия се във Варна през изминалата година курс по спинална хирургия на международното дружество AO spine, те ще представят свой проект на тазгодишната конференция на Световната федерация на неврохирургичното общество, която ще се проведе през март в Белград.", "date": "2019.02.18", "title": "В МУ-Варна над 1600 чужденци намират отлични условия за обучение, наука и професионална реализация"}
{"url": "https://www.24chasa.bg/novini/article/7304833", "text": "Щастливецът от Южна Каролина, който уцели рекордния джакпот от 1,537 милиарда от лотарията \"Мегамилиони\", още не се е явил, за да получи огромната сума, пише сайтът Лайф. Тегленето на печелившите числа беше направено миналия октомври, но от победителя няма никаква вест. Според правилата на лотарията той трябва да изтегли печалбата си в рамките на 180 дни. А 120 от тях вече изтекоха. Ако до два месеца джакпотът не бъде поискан, той ще се върне в наградния фонд на лотарията, предава БТА. Това ще направи много хора нещастни, пише сайтът. Като оставим настрана победителя, самият щат Южна Каролина ще загуби 61 милиона долара от пропуснати налози. А магазинът в Симпсънвил, където е бил продаден щастливият билет, няма да получи полагащата му се премия от 50 хиляди долара. Уцеленият от анонимния щастливец джакпот от 1, 537 милиарда долара постави рекорд за печалба, постигната с един билет. Абсолютната печалба от джакпот в \"Евромилиони\" достигна 1,596 долара през 2016 година. Но тогава тя бе разпределена между три печеливши билета, закупени в три различни американски щата.", "date": "2019.02.18", "title": "Още никой не се е явил, за да получи над 1,5 милиарда долара джакпот в САЩ"}
{"url": "https://www.24chasa.bg/novini/article/7304836", "text": "Съд на Малдивите постанови арест и задържане под стража на бившия малдивски президент Абдула Ямин за предполагаемо пране на пари, предаде Асошиейтед прес, цитирана от БТА.  Наказателният съд в столицата Мале постанови задържане под стража, след като днес прокурорите заявиха, че обвиняемият може да се опита да повлияе на свидетели, ако остане на свобода. Полицията съобщи, че разследващите са открили 1 милион долара в банковата сметка на Ямин, които се предполага, че са свързани със съмнителна сделка за застрояване на туристически курорт. Миналата година опитът за преизбиране на Ямин се провали с неочакваната победа на сегашния президент Ибрахим Мохамед Солих, който фокусира кампанията си върху обещанието да разследва твърденията за корупция на правителството на Ямин. Солих отстрани временно от длъжност двама министри от кабинета - Ахмед Малуф и Акрам Камалудин заради твърдения за открити 33 000 долара по сметките на всеки от тях, свързани със застрояването на същия курорт.", "date": "2019.02.18", "title": "Бившият президент на Малдивите е арестуван за пране на пари"}
{"url": "https://www.24chasa.bg/novini/article/7304818", "text": "Седрак Кочарян, син на арестувания бивш президент на Армения Роберт Кочарян, заяви днес, че му е предявено обвинение в пране на пари и неплащане на данъци, предаде ТАСС, цитирана от БТА. В интервю за портала 2rd.am, който е неофициалният сайт на баща му, Седрак Кочарян каза, че обвиненията на службата за национална сигурност са по \"някакво фалшиво наказателно дело\" и че му е наложена мярка за неотклонение подписка. По думите на Кочарян младши през последните десет месеца властите извършват срещу семейството му \"безпрецедентна и неморална атака\". На 12 февруари специалната следствена служба му е предявила друго обвинение - получаване на подкуп в особено големи размери след получен сигнал от местен бизнесмен. През юли м.г. Кочарян старши бе обвинен в насилствено сваляне през 2008 г. на конституционния ред в Армения, след което бе арестуван. Той бе разпитван и като свидетел по делото за убийства на демонстранти по време на протест на 1 март 2008 г. На 7 февруари т.г. Апелативният съд на Армения удължи с два месеца срока за задържане под страна на бившия президент.", "date": "2019.02.18", "title": "Обвиняват сина на бивш президент на Армения в пране на пари и укриване на данъци"}
{"url": "https://www.24chasa.bg/novini/article/7304844", "text": "Полицаи са арестували в Русе 41-годишен шофьор след извършени от него нарушения, опит да избяга от проверка, преследване и катастрофа. Това съобщиха от областната дирекция на МВР в крайдунавския град. Случаят е от снощи. Около 19.30 часа на бул. \"Липник\", в района на кръстовище, екип от пътни полицаи забелязали автомобил \"Волво\" с русенска регистрация да преминава на червен светофар. Униформените подали светлинен и звуков сигнал превозното средство да спре, но то продължило. Полицаите последвали нарушителя, като съобщили и на свои дежурни колеги. Така след кратко преследване и в опит да избяга, водачът блъснал автомобила в дърво в района на кръгово кръстовище в кв. \"Родина\". Шофьорът оказал съпротива на пътните полицаи при задържането му. Той бил тестван за алкохол и наркотици, като резултатите били отрицателни. Оказало се, че автомобилът е с прекратена регистрация. За извършените нарушения, на 41-годишния мъж са съставени общо шест акта. Работата по случая продължава.", "date": "2019.02.18", "title": "В Русе е арестуван шофьор след нарушения, \nпреследване и катастрофа"}
{"url": "https://www.24chasa.bg/novini/article/7304879", "text": "Турски войник бе убит в сирийския град Африн, съобщи днес турското министерство на отбраната, цитирано от Анадолската агенция и БТА. В изявлението е посочено, че войникът е бил убит по време на оперативни дейности в района на Африн (Северозападна Сирия), където бе извършена операцията \"Маслинова клонка\". Турция предприе на 20 януари 2018 г. офанзивата \"Маслинова клонка\", насочена срещу сирийските кюрдски милиции Сили за защита на народа и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК). Активната фаза на операцията продължи малко над два месеца.                                                                                                                                                                                                                                                                                                                       ", "date": "2019.02.18", "title": "Убиха турски войник в Северозападна Сирия"}
{"url": "https://www.24chasa.bg/novini/article/7304859", "text": "В четвъртък бях в чужбина и научих на другия ден, че сме объркали работата. Нещото, което най-много ме подразни, че изкараха, че ГЕРБ не искаме мажоритарни избори, а ние се вслушахме в гласа на народа. Всички други партии бяха против мажоритарни избори. Това каза за bTV депутатът от гражданската квота на ГЕРБ Георги Марков. Припомняме, че по-рано днес Бойко Борисов обяви, че се връща преференцията на старите нива след спешно заседание на Изпълнителната комисия. Премиерът благодари на Марков, който го е алармирал  \"Имаме много качествени депутати, избрани с преференции. Хората останаха с впечатление, че отнемаме придобити права. Трябва да се върнем към референдума. Само ГЕРБ се вслуша в гласа на 2,5 млн. българи. 500 хил. души гласуваха за сегашната избирателна система.  БСП нас ни изкарват хора, които не желаят преференции. Подменихме най-важното, което предстои - дебат към каква Европа искаме\", каза Марков.  \"Когато нашият премиер го награждава Вучич, македонският премиер си сваля накитите, Ципрас го хвали. Най-после сме с едни гърди напред на Балканите, а ние го занимаваме горкия с преференции, затова бих тази камбана\", каза още той.  \"Бойко ме покани в гражданската квота, защото имам опит, не съм партийно обвързан. Прави се нова избирателна комисия, за да не стане после, че е опорочен вота, защото ЦИК-а е стар\", каза Георги Марков.  \"Уважавам президента Радев. Непрекъснато говори как машинното гласуване е предпоставка за честен вот. Ние сме в ЕС 10 години, евро ще приемаме и аз питам в коя държава държавния глава е избран с машинно гласуване. Само Мадуро е избран с машини. Ние сме самоунижаваме с тия машини. След 30 години демокрация демократичния ни процес трябва да е спокоен, не да го пипаме непрекъснато\", добави той. \"Аз си спомням Костинбродската афера. Тогава по безобразен начин в деня на размисъл ние изкарахме, че ще се отлагат изборите и накрая съда се изказа, че няма такова нещо. Европа сега е различна и ние сме част от нея\", каза Марков. \"Искаме християнска България. Ние сме лоялни европейци, нашият премиер е един от най-добре приетите. Имаме си народ, който не иска гей бракове и подобни щуротии, отнасяме се толерантно към българските евреи. Европа ще бъде или християнска или не. И ние в този дебат трябва да се включим. Българите не щат изчанчености, имаме си мама, имаме си татко, имаме си Коледа. Всеки глас за ГЕРБ е глас за Манфред Вебер\", каза още той.", "date": "2019.02.18", "title": "Георги Марков: Само ГЕРБ се вслуша в гласа на 2,5 млн. българи"}
{"url": "https://www.24chasa.bg/novini/article/7304907", "text": "Турският президент Реджеп Тайип Ердоган критикува днес САЩ заради подкрепата, която оказват на сирийските кюрдски Сили за защита на народа (СЗН), предаде ТАСС, цитирана от БТА. През Ирак изпратихте около 23 хиляди камиона с оръжие. Когато обаче се обърнахме с молба да купим оръжие, вие дори не пожелахте да ни продадете такова. Какъв е този Северноатлантически алианс, ще за сътрудничество е това в рамките на НАТО?, каза Ердоган на митинг в Бурдур (Югозападна Турция ), информира Анадолската агенция. По думите му \"страните, оказващи подкрепа на терористите, поставят под заплаха собствената си сигурност\". Освен това Ердоган отбеляза, че Анкара очаква изпълнение на споразуменията със САЩ, свързани с района на Манбидж (Северна Сирия). Този район трябва да бъде прочистен от терористи, а управлението трябва да бъде предадено на местните жители, добави турският президент. Според Анкара СЗН са свързани с поставената извън закона Кюрдска работническа партия (ПКК).", "date": "2019.02.18", "title": "Ердоган критикува САЩ, защото оказват подкрепа на сирийските кюрдски сили"}
{"url": "https://www.24chasa.bg/novini/article/7304934", "text": "Установени са три нови случая на морбили в страната, съобщиха от пресцентъра на Министерството на здравеопазването /МЗ/. Столичната регионална здравна инспекция /СРЗИ/ съобщава за два случая на морбили. Става въпрос за майка на 19 г. и детето й на 2 г. от кв. \"Христо Ботев\" в София. И майката, и детето са хоспитализирани в Инфекциозна болница. Към момента няма данни същите да са пътували в чужбина или да са имали контакти със заразени лица от района на Благоевград. РЗИ-Софийска област съобщава за 9-месечно бебе, от с. Костенец, с клинична картина на морбили, което също е настанено в Инфекциозна болница в София. Детето е пребивавало на същия адрес в кв. \"Христо Ботев\". И тримата пациенти не са имунизирани. В момента здравните власти издирват контактни лица за по-нататъшно проследяване. Към днешна дата Министерството на здравеопазването е информирано за общо 27 случая на лица с клинична картина на морбили.", "date": "2019.02.18", "title": "Майка на 19 г. от София и 2-годишното й дете със съмнения за морбили"}
