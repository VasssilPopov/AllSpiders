{"url": "https://www.24chasa.bg/novini/article/6928802", "text": "57% получава Реджеп Ердоган срещу 28,3% за основния му съперник Мухарем Индже, сочат първите екзитпол след извънредните избори в Турция в неделя. В тях за първи път в историята на страната се гласува едновременно за президент и парламент. 6-има кандидат-президенти и 8 партии се бориха за гласовете на избирателите в Турция. Очертава се категорична победа и за управляващите на парламентарните избори с над 64% за коалицията на Ердоган. От тях над 51% са за Партията на справедливостта, на която Ердоган е основател, и 13% за коалиционния им партньор от Партията на националистическото действие (ПНД). Партията на Ердоган се очаква да получи 389 места, а ПНД - 54. Втора сила ще е опозиционната Републиканска народна партия (РНП) със 118 депутати. В съюз с нея е и Добрата партия на Мерал Акшенер с 39 депутатски места. Прокюрдската ДПН според първите резултати не влиза в парламента, тъй като взема едва 7,8 на сто. Реджеп Ердоган гласува в Истанбул на обяд със съпругата си Емине. След като пусна бюлетина, президентът похвали високата избирателна активност. “Това показва колко напреднала е турската демокрация и колко развита е демократическата ѝ зрялост. С тези избори Турция преживява демократическа революция”, каза турският президент. Лидерът на основната опозиционна Народнорепубликанска партия Кемал Кълъчдароглу обяви, че са възможни нарушения на вота в населената предимно с кюрди Югоизточна Турция, където са постъпили много жалби за нередности Турските власти задържаха 10 чужди граждани, престрували се на наблюдатели на изборите в Югоизточна Турция, сред тях трима французи, трима германци и трима италианци. Полицията заловила четири чувала с предварително подпечатани бюлетини в автомобил в района на град Суруч, съобщи в. “Джумхуриет”. Униформените спрели колата, стреляйки във въздуха. Тримата пътуващи в нея са задържани. В една от изборните урни в Суруч е имало “масов вот” и членове на секционни комисии били удряни. Според опозицията въоръжени хора обикаляли и заплашвали изборната атмосфера. В неделя 56 391 000 турски избиратели имаха право да се явят пред урните, за да гласуват на извънредните избори, които се проведоха от 8 сутринта до 17 ч. Около 1,5 милиона живеещи зад граница турски граждани вече гласуваха в дипломатическите представителства на 60 държави, включително и в България. По данни на Висшата избирателна комисия избирателната активност в чужбина е около 41%, почти колкото на референдума през април м.г. Около 30 хиляди сирийски граждани, които получиха турско гражданство, гласуваха за пръв път на тези избори. Очакванията са президентът Реджеп Ердоган да циментира властта си, но много експерти предричаха балотаж на 8 юли срещу Мухарем Индже, депутат от най-голямата опозиционна Републиканска народна партия (РНП). Изборите са последни, при които Турция е парламентарна република, след тях тя става президентска република. След изборите влизат в сила конституционни поправки, които променят политическата система и които бяха одобрени на референдум на 16 април миналата година. Ако Ердоган спечели, той не просто ще бъде ръководител на управляващата Партия на справедливостта и развитието, а и президент. Промените го правят и шеф на правителството, което вече няма да има премиер. Турският лидер ще получи пълна власт над военните, полицията и Върховния съд С победата си Ердоган става най-могъщият лидер на Турция, откакто Кемал Ататюрк основа страната през 1923 г. Дръзката опозиция описваше Ердоган като изразходван политически потенциал. “Този уморен мъж не може да разреши големите проблеми на Турция”, каза наскоро Индже. Последните проучвания даваха на Ердоган между 42 и 43% от вота. Втори бе Мухарем Индже с 26,8%. На трето място по подкрепа се класираше Мерал Акшенер, лидерка на Добрата партия, с 14,8%, а четвърти - кандидатът на кюрдската Демократична партия на народите Селяхатин Демирташ, който е в затвора и се очакваше да получи 9,7%. Това бе първата наистина несправедлива предизборна кампания в Турция след влизането на многопартийната демокрация през 1950 г., отбелязва сп. “Тайм”. Изборите се проведоха по време на извънредно положение заради неуспешния преврат през 2016 г. Правителството цензурира текстове в интернет и забрани социалогическите проучвания седмици преди вота. Близки до Ердоган бизнесмени пък държат 90% от медиите в страната, давайки му най-много ефирно време. Насрочването на изборите бе изненадващо, тъй като по план те трябваше да се проведат през ноември 2019 г. Смята се, че Ердоган иска да покаже, че незначителната му преднина от 51,34% на референдума м.г. е случайност. Западни медии отбелязват, че президентът е предложил нов вот в условията на признаци, че е възможно тенденциите в турската икономика да водят към негативен обрат. Въпреки силните показатели на растежа инфлацията и безработицата достигнаха двуцифрени числа, а лирата изгуби 20% от стойността си от началото на годината. Чистките след неуспешния преврат от лятото на 2016 г. продължават да тресат всички институции. Общо 904 жени от седем политически партии се бориха за мандат в парламента на 24 юни - рекорд в историята на страната. ", "date": "2018.06.24", "title": "Ердоган се окопава на власт в Турция с 57%\n(Обзор)"}
{"url": "https://www.24chasa.bg/novini/article/6928890", "text": "Чухте ли какво заяви премиерът Борисов току-що на срещата на европейските лидери по въпросите на миграцията? Той каза, че ние сме пропускали мигрантите и щом те се намират в Европа, значи са минали през България и Гърция. Това е невероятно. Та нали до днес твърдеше, че ние пазим най-строго европейската граница и получи милиони за това, написа във фейсбук профила си лидерката на БСП Корнелия Нинова, коментирайки изявлението на премиера Борисов след минисрещата за миграцията в Брюксел. Той призна, че е лъгал, опроверга собствените си думи и потвърди нашите, че границата ни е пробита и сигурността застрашена. Защо Борисов взе този завой? Какво ли ни чака до края на срещата?, попита Нинова в края на поста си. ", "date": "2018.06.24", "title": "Нинова: Борисов призна, че лъже за мигрантите"}
{"url": "https://www.24chasa.bg/novini/article/6928803", "text": "Горивата навсякъде в Европа през пика на лятото вървят нагоре, което оскъпява допълнително почивката. С около 15 лв. по-скъпо у нас е пътуването до морето този юни, сравнено с юни на 2017 г. Скокът не е тенденция само на 2018 г. И през 2017-а цените скочиха и придвижването до морето пак е било с 15 лв. по-скъпо от предишния сезон. Над 126 лв. ще струва пътят от столицата до Бургас и обратно. Това е цената при среден разход на гориво от 7литра на километър. Резултатът се получава при цена от 2,26 лв. за литър бензин А-95, каквато е в момента. Дизелът в България има малко по-висока цена - 2,28 лв. за литър, като пътуването с него излиза малко над 127 лв. Цените на горивата отчитат поскъпване от 0,05 лв. от началото на юни. Литър бензин А-95 се е търгувал тогава за 2,21 лв., а дизелът за 2,23 лв. Хората, решили да пътуват през май, са заредили резервоарите си с 0,13 лв. на литър по-евтино. Тогава пътуването от София до Бургас и обратно е струвало 119 лв. при придвижване с бензинов автомобил и среден разход 7 литра на километър. Поскъпването на горивата се дължи на по-високите цени на петрола от март досега на международните пазари. В края на първото тримесечие на 2018-а литър бензин А-95 е струвал 2,08 лв., а дизел - 2,10 лв. Българите, избрали да почиват на гръцките морски плажове, е по-добре да заредят резервоарите догоре още преди да преминат на гръцка земя. Макар почивка в Гърция да излиза на сходни цени с нашето Черноморие, бензин А-95 в южната ни съседка струва доста по-скъпо - 3,24 лв. Литър дизелово гориво там също е по-скъпо, отколкото в България, но разликата не е чак толкова голяма както при бензина - 2,83 лв, Челното място в класацията за най-висока цена на горивата заема Исландия, където бензин А-95 се търгува за 3,54 лв., а дизел - 3,42 лв. Ако сте решили да се отправите към Холандия, трябва да знаете, че литър бензин А-95 там в момента струва 3,43 лв., а дизел - 2,82 лв. Третото място по скъпотия при горивата заема Норвегия. Цената на обикновен бензин А-95 е 3,41 лв., а на дизела - 3,21 лв. Тихите италиански улички също привлича много туристи. Ако сте се отправили към родината на пастата с кола, трябва да знаете, че горивото също е по-скъпо от това в България. Литър бензин А-95 в Италия в момента струва 3,29 лв., а цената на дизела е 3,04 лв. След Италия в класацията се нарежда Дания, където цената за литър А-95 е 3,28 лв. и 2,86 лв. за дизел. През юни решилите да почиват в Португалия трябва да се подготвят освен със слънцезащитни кремове и за по-високи цени на горивата. 3,22 лв. е цената за литър бензин А-95, а 2,81 лв. струва дизелът.", "date": "2018.06.24", "title": "Отпуск! Пътят с кола до морето ни с 15 лв. по-скъп"}
{"url": "https://www.24chasa.bg/novini/article/6928324", "text": "2000 лева глоба наложи пловдивският военен съд на рейнджърка, която 11 пъти оставила малолетния си син без надзор. Наказанието е постановено в нейно отсъствие, тъй като тя в момента е в Италия. До процеса се стигнало след сигнали срещу нея в полицията. За 8-годишния Ангел се грижела единствено майката Мария М. Биологичният баща на детето я зарязал след раждането. Първоначално рейнджърката от поделението в с. Свобода плащала на жени да гледат хлапето, докато е на работа. Впоследствие обаче се отказала от услугите им, тъй като военният, с когото заживяла на семейни начала, изпивал парите. Според събраните по делото доказателства Мария М. и любовникът й тормозели момченцето. Комшии са свидетелствали, че често чували плача му. Няколко пъти, докато било само вкъщи, детето палело хартии на терасата и викало за помощ, за да привлече внимание на минувачите. Социалните са го отвели в дом след побой от страна на приятеля на Мария, а впоследствие го настанили в приемно семейство. Заключението на психолозите е, че рейнджърката не е добър родител и не е в състояние да се грижи за сина си. Ангел получил сериозна емоционална травма вследствие на домашното насилие. Имал страх от тъмното и ходел по нужда в спалнята си. \"Детето бе разпитано в \"синята стая\" и потвърди, че е било заключвано от майка си и бито от приятеля й\", казаха от военния съд в Пловдив. Магистратите уточниха, че любовникът на Мария М. е получил наказание заради побоя над момченцето и вече е уволнен от армията. Той имал и предишна присъда за неправилно съхранение на оръжие.", "date": "2018.06.24", "title": "Рейнджърка отнесе 2000 лв. за тормоз на детето си"}
{"url": "https://www.24chasa.bg/novini/article/6928915", "text": "Лидерът на Партията на националистическото действие (ПНД) Девлет Бахчели пръв от турските политическите лидери поздрави президента Реджеп Тайип Ердоган, който е получил подкрепата на 53,99 процента от турските избиратели, според 83,45 процента от преброените бюлетини за вота на държавен глава.  Президентът на Азербайджан Илхам Алиев също вече поднесе подравления на Ердоган. Бахчели бе политикът, който предложи на Ердоган да насрочи предсрочните президентски и парламентарни избори, които трябваше да бъдат свикани през ноември 2019 г., припомня БТА.  Междувременно привържениците на управляващата Партия на справедливостта и развитието (ПСР) на Ердоган започнаха да се събират пред централата на формацията в Истанбул, подготвяйки се да празнуват.", "date": "2018.06.24", "title": "Девлет Бахчели поздрави Ердоган, който получи подкрепа от 53,99%"}
{"url": "https://www.24chasa.bg/novini/article/6928826", "text": "С телевизионна атака в неделя лидерката на БСП Корнелия Нинова започна дебата по искания от нейната партия вот на недоверие срещу правителството. Истинските дебати са насрочени за извънредно заседание на парламента във вторник, а гласуването ще е в петък. Нинова използва ефира на Би Ти Ви, за да подгрее и атакува правителството на Бойко Борисов за всичко - мигранти, акцията “полицай във всяко село”, вътрешен министър. И дори частните училища. Атаката на Нинова не остана без отговор. Часове след тв изявата ѝ, ГЕРБ даде пресконференция, на която вътрешният министър Валентин Радев и шефът на правната комисия на НС Данаил Кирилов отговориха на всяко нападение. Какви са опорните точки на опозиция и управляващи, вижте надолу.  Борисов е притеснен, защото беше разкрит тайният смисъл на разговорите за мигрантите. От Франция дойде новината, че по време на срещата на върха в София са се водили разговори за двустранни споразумения, например между Германия и България, Германия и Гърция, за да се върнат тук мигрантите, които са минали за първи път през страната ни. Ще повярвам на Борисов, че мисли за интересите на държавата, ако се върне от срещата в Брюксел и отмени частта от стратегията за мигрантите на Министерския съвет, в която се казва, че страната ни гледа на тях като работна сила, която ще оправи икономиката и ще реши демографската криза. Кой мозък в Европа измисли, че ще решим демографския проблем, като внесем мигранти от арабски държави? Да отмени и изречението, че ще осигурим на мигрантите социални и здравни осигуровки и жилища. Първо да ги осигури на българите. Сега ли се сети, че има проблем? Звъни на Орбан в опит да вземе завоя, но този завой е много остър и може колата да излети от пътя. Когато през 2016 г. прочетох от трибуната на парламента тайното постановление 208 на правителството му за заселване на мигранти в България, всички ни се нахвърлиха какви сме антиевропейци. Тогава ние не се поколебахме да влезем в спор и с нашето политическо семейство ПЕС. Същото направихме и с Истанбулската конвенция. Докато от ГЕРБ слушаха и изпълняваха чужди решения, ние се изправихме и срещу наши, за да защитим България. Назначаването на политически фигури и изпълняването на политически поръчки демотивират полицаите. Вот на недоверие ще има и мотивите не са свързани само с бягството от ловешкия затвор, а и с битовата престъпност и обещанието за 6000 нови полицаи, във всяко село – полицай, което не се случи. Няколко правителства на ГЕРБ системно, упорито изтеглят държавата от сигурността. ГЕРБ със закон прехвърли охраната на хората върху частни фирми. Тук се генерират около 1,5-1,7 млрд. лв. Те създадоха условия частна болница да може да се създаде в двора на общинска или държавна и да се изтеглят дейности към частните. Същото се случи и в образованието - с прехвърляне на средства от държавните и общинските училища към частни. Трябва ние да работим и през август, за да решим проблемите на майките с деца с увреждания. Трябва характер, за да се отрежат интересите на фирмите, които доставят помощните средства и печелят от това, интересите на различни организации, които ги представляват. Няма да има никакво подписване на документи с Меркел и Орбан на срещата в Брюксел. Аз лично съм присъствал на вечерята с Орбан, когато беше на гости тук. Те нямат никакви различия по темата. И ни подкрепят засилено за опазване на границата. Ние казваме затваряме границата, те ни се подиграват. Естествено, че това не означава буквално. Имаме такова съоръжение само между България и Турция. Става въпрос да затворим външните граници на Европейския съюз. Това е прието и от евркомисаря Димитрис Аврамопулос. Той каза даже за “Фронтекс”, че ще стане 10 000 души и те ще бъдат граничната полиция на Европа.  Ние стотинка няма да вземем срещу мигранти в България. Защо БСП се опитват да внушават същите неща, както се опитаха да внушават по време на служебното правителство. Мисля, че търсят под вола теле. Приели сме 10 човека от Италия и 50 от Гърция. Постановление 208 бе отменено от служебния кабинет по заповед на президента. И беше прието абсолютно същото постановление. Не може да има спор, че България дължи закрила на двете групи лица - тези, на които е предоставено убежище, и тези които са получили статут за международна закрила. Преди служебният кабинет определяше къде да бъдат настанявани бежанците. Знаеше ли кметът на София или на други населени места какви решения взима служебният кабинет? Към момента бежанските лагери в Бълагрия “са празни” и това е резултат на политиката, която води правителството на ГЕРБ. Подозирам завист от страна на опозицията, затова, че се справяме добре. Не сме говорили за 6000 полицаи. В управленската ни програма сме написали за полицейско присъствие във всяко населено място и назначения на поне 1000 служители на полицията и жандармерията. Досега сме назначили 1700. От тях са напуснали около 600, т.е. пак сме над 1000. Създадени са по места и 630 мобилни групи. Системата работи и не виждам никаква критика към нея. Аз си посочвам сам слабостите. В тази голяма система от 50 000 души, най-голямата система в държавата, със сигурност има много слабости и аз ги виждам. Аз съм с тази задача там. ГЕРБ, като идва, слага правила. Ние сме тези, които създадохме четирите закона за службите. ГЕРБ промени законодателството - Закона за отбраната и въоръжените сили, Закона за МВР, за да отидат военните да помогнат за опазване на границите. Ние създаваме правила.", "date": "2018.06.24", "title": "БСП стартира неделно вота по телевизията, ГЕРБ отговори (Обзор)"}
{"url": "https://www.24chasa.bg/novini/article/6928840", "text": "Шестима мъже и една жена са били задържани  , съобщава  . Поводът за напрежението беше силна музика, а двете страни имат съвсем различни версии за случилото се. Малко преди полунощ полицаи отиват до блок в ромската махала на Ботевград по сигнал за силна музика. Според МВР, след пристигането им за секунди се събира тълпа, която ги атакува. Има щети по полицейски коли. Версията на близките на участниците в сблъсъка е, че те са нападнати от полицаите. Оплакват се, че са бити. Твърдят още, че е простреляна и бременна жена, която наблюдавала екшъна от терасата си. От МВР обясниха, че полицаите не са стреляли. Жената е прегледана в болница и освободена. Според лекарите, няма рана от огнестрелно оръжие. Един от издирваните за безредиците отрече пред камерата на Би Ти Ви да се e бил с униформените.", "date": "2018.06.24", "title": "Задържаха 6-има мъже и жена след снощните сблъсъци в Ботевград"}
{"url": "https://www.24chasa.bg/novini/article/6928864", "text": "След тегленето на печелившите числа в 50-ия тираж на числовите игри на Български спортен тотализатор, джакпотите в тях продължават да нарастват. За следващия тираж в четвъртък печалбите ще достигнат общо 9 010 000 лева. Джакпотът в играта 6/49 ще бъде 4 800 000 лева. За играта 6/42 джакпотът ще е 920 000 лева. В играта 5/50 сумата е до 3 000 000 лева, а в Тото Джокер – 90 000 лева. Печелившите комбинации в игрите, които бяха изтеглени на живо в предаването на СПОРТ ТОТО в ефирите на БТВ и БНТ, са: „Тото 2 - 6 от 49” – 38, 11, 3, 17, 16, 22 ; Печалби от играта: Има осем късметлии, които са познали пет от шестте печеливши числа и си разделят по 3 839 лева. Късметлия от град Севлиево спечели допълнителна печалба лек автомобил Ford Mondeo. „Тото 2 - 5 от 35”, първо теглене – 9, 35, 32, 3, 29 ; второ теглене – 29, 31, 23, 35, 17 ; Печалби от играта: В първо теглене на играта има един участник, познал петте печеливши числа, който печели сумата от 24 282 лева. Във второ теглене на играта има трима участници, познали петте печеливши числа, който печелят по 8 094 лева. Един късметлия от град Пловдив спечели допълнителна парична печалба, възлизаща на 10 000 лева. „Тото Джокер”, 3-те двойки позиции и цифри – 8/2, 9/7, 3/8 ; Джакпотът в играта не беше спечелен и за следващия тираж в четвъртък се очаква да достигне 90 000 лева. „Тото 2 – Рожден ден“ – 53 (година), 8 (месец август), 20 (дата), 2 (вторник - ден от седмицата); „Тото 2 - 6 от 42” – 21, 4, 19, 9, 13, 6 + 11 (допълнително число за Втори тото шанс на играта „Пари плюс“) Печалби от играта: Един късметлия от град Пловдив печели джакпота във Втори тото шанс на играта „Пари плюс, възлизащ на 10 000 лева. „Тото 2 - Зодиак” – 46, 33, 40, 4, 23 + 3 (зодия Близнаци) Печалби от играта: Един късметлия е познал зодията и четири от печелившите числа и печели 5 000 лева. Печелившите числа в игрите Втори тото шанс на „Тото 2 - 5 от 35” и Втори тото шанс на „Тото 2 – 6 от 49“, които бяха изтеглени в петък, 22 юни, за 49-ия тираж, са: „Втори тото шанс“ на „Тото 2 – 6 от 49“ – 15, 7, 17, 14, 31, 20 + 6 (допълнително число). „Втори тото шанс“ на „Тото 2 – 5 от 35“ – 31, 29, 13, 26, 7 + 1, 1 ; Печалби от играта: Има пет печалби по 2 000 лева. В тях участваха всички играни комбинации за играта „Тото 2 - 5 от 35” и „Тото 2 – 6 от 49“ за предходния 49-и тираж без допълнителен залог. Утре, 25 юни, ще бъдат изтеглени печелившите комбинации за 50-ия тираж. Във Втори тото шанс на „Тото 2 – 6 от 49“ печалбите ще достигнат до 120 000 лева, а във Втори тото шанс на „Тото 2 – 5 от 35“ сумата стига до 200 000 лв., отново без допълнителен залог. Единственото условие е да запазите фиша си до тегленето на двете игри на следващия ден. В играта с допълнителни печалби за почитателите на моментните лотарийни игри „ПЕЧАЛБИ ПЛЮС – СУМИ ЗА ДУМИ”, победител стана Йорданка Андреева, която спечели 1 000 лева, защото беше по-бърза и съобразителна от своя съперник Здравко Троянов, който си тръгна с награда от 100 лева. В „ПЕЧАЛБИ ПЛЮС – СУМИ ЗА ДУМИ” могат да участват всички, които имат непечеливши талони от моментните лотарийни игри на Български спортен тотализатор. Необходимо е да регистрират кодовете за печалба от всеки талон в своя профил на www.toto.bg/lottery и да проследят дали някой от тях няма да бъде определен чрез жребий за участие на живо в предаванията по БНТ - четвъртък или неделя. Печалбата е до 1 000 лева. Залози за игрите на Български спортен тотализатор се приемат във всички тото пунктове и в партньорски обекти, обозначени със стикер СПОРТ ТОТО, както и онлайн на интернет страницата www.toto.bg.", "date": "2018.06.24", "title": "Джакпотите оцеляха, в четвъртък стигат до 9 010 000 лева"}
{"url": "https://www.24chasa.bg/novini/article/6928872", "text": "Принц Уилям пристигна днес в Йордания, първи етап от историческа визита в Близкия изток, която ще го отведе след това в Израел и палестинските територии, съобщи Франс прес. Тридесет и шест годишният Уилям, втори в линията на наследяване на британския престол, бе посрещнат на военното летище \"Марка\" от йорданския престолонаследник, 23-годишния Хусейн бин Абдула, предава БТА.  Той няма да се среща с крал Абдула Втори и съпругата му кралица Рания. Кралят замина в четвъртък за Вашингтон, където ще се срещне с американския президент Доналд Тръмп. Двамата ще обсъдят основните актуални въпроси в Близкия изток, включително израелско-палестинския конфликт. В Аман принц Уилям ще се срещне с млади йорданци, британски военни и сирийски бежанци.", "date": "2018.06.24", "title": "Принц Уилям пристигна в Йордания (Снимки)"}
{"url": "https://www.24chasa.bg/novini/article/6928850", "text": "При ликвидация на мина или съкращения миньорите отново ще могат да се пенсионират на 45 г. и 4 месеца. Те обаче трябва да имат и сбор от осигурителен стаж и възраст 90, от които 10 години осигурителен стаж, положен при условията на чл. 104, ал. 3. Това предлагат група депутати от ГЕРБ и “Обединени патриоти”. Поправката отменя нарастването на възрастта за ранно пенсиониране на миньорите до 50 години и ще влезе в сила със задна дата от 1 януари 2018 г. От тази година влезе в сила поправка на Кодекса за социално осигуряване, която премахна възможността за ранно пенсиониране при закриване на рудник. “По този начин миньори с дългогодишен стаж под земята са оставени без възможност да се пенсионират дори при навършване на изискуемата възраст, ако не са я навършили към момента на прекратяването. Така те трябва да чакат поне 10 години, за да придобият право на пенсия”, пишат в мотивите си депутатите. Според тях тази възможност за ранно пенсиониране е израз на социална справедливост и предвидимост. “Лицата, които промяната засяга, не са многобройни и пенсионирането им не би натоварило в прекомерна степен бюджета на държавното обществено осигуряване, а ще защити в пълна степен пенсионните им права”, пишат още депутатите. “С предложения законопроект се урежда конкретно и ясно легитимността на социалния диалог в страната, което ни мотивира също толкова конкретно и ясно да дадем своята подкрепа”, пише в становище Асоциацията на индустриалния капитал в България. От 16 юли ще започне поетапното съкращаване на 400 миньори от мини “Бобов дол”. 80 от тях няма да могат да се пенсионират, ако не бъде прокарана предложената поправка в КСО.", "date": "2018.06.24", "title": "Миньорите пак в пенсия на 45 години заради “Бобов дол”"}
{"url": "https://www.24chasa.bg/novini/article/6928771", "text": "От 1 юли т.г. БНБ спира да поддържа индекса “Софибор”. Най-масово той се използва при пресмятане на лихвите по ипотечните и при част от потребителските кредити в левове, договорени с плаващи лихви. Решение за това бе взето от управителния съвет на централната банка още м.г. Причината е евродиректива, която вече е в сила. Тя въвежда важни промени в начина на изчисляване на всички индекси за такива цели. Те трябва да бъдат поддържани от лицензиран администратор, а БНБ да го контролира. Лицензът се дава след проверки на предложената методика и за наличието на евентуален конфликт на интереси заради възможността чрез индекса да се влияе върху лихвите по кредитите. “До момента в БНБ няма подадено искане за лицензиране и регистриране на администратор, който да пресмята “Софибор”, съобщи подуправителят ѝ Нина Стоянова. Преизчисляването на лихвите по новия индекс не трябва да се отрази на цената на заемите. Парламентът вече гласува поправки в два закона - за ипотечния кредит и за защита на потребителите. Според тях, ако по някаква причина пазарен индекс бъде заменен с друг, лихвените условия трябва да останат същите. Всеки клиент на банка, който смята, че интересите му са засегнати от промяната, може да предоговори заема си без наказателни такси. Според Нина Стоянова еврорегламентът позволява вместо “Софибор” да се използва обявяваната от БНБ средна пазарна ефективна годишна лихва по депозитите например. Изискването е методиката да е публична и прозрачна. Банкери бяха категорични пред “24 часа”, че преподписване на договори за кредит няма да се наложи, това ще бъде направено автоматично. Те гарантираха, че лихвите и вноските по заемите ще бъдат запазени на същите нива. Според експерти над 40% от ипотечните заеми, което означава между 800 хил. и 1 млн. договора, са изчислени със “Софибор”.", "date": "2018.06.24", "title": "Никой не иска да смята “Софибор”, БНБ го спира"}
{"url": "https://www.24chasa.bg/novini/article/6928736", "text": "Италия иска всички страни от ЕС да приемат своя дял икономически мигранти, влизащи в блока, а в противен случай да получават по-малко евросредства. Това се казва в италианското предложение, подготвено за днешната среща на лидери от ЕС, посветена на миграцията, съобщи Ройтерс. Документът, който ще бъде представен на 15 евролидери в Брюксел, съдържа 10 точки, които според Рим ще решат проблема. \"Всяка страна да си определи квота за икономически мигранти\", се казва в документа. \"Това е принцип, който трябва да бъде спазван и трябва да бъдат взети адекватни мерки за държави, които не приемат бежанци\", гласи предложението, предава БТА.  Италия иска промяна на Дъблинския регламент и настоява ЕС да поеме обща отговорност за спасените по море.", "date": "2018.06.24", "title": "Италия иска всяка страна от ЕС да има квота за икономически мигранти"}
{"url": "https://www.24chasa.bg/novini/article/6928744", "text": "На първо място в качеството ми на гражданин на Република България и след това в качеството ми на заместник министър-председател по обществен ред и сигурност искам да изкажа своята подкрепа за работата на полицаите, които снощи в изпълнение на служебния си дълг са се отзовали на адрес в Ботевград за нарушаване на обществения ред и са били нападнати от цигани. Така започва коментарът на министъра на отбраната Красимир Каракачанов относно  .  Ето какво още написа той в страницата си във фейсбук:  Работата на полицаите е да се борят за опазване на обществения ред, живота и здравето на хората в страната ни. Те ежедневно са на пост, за да имаме всички ние една по-добра и спокойна обстановка за живот. Маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона! Полицаите трябва да знаят, че се ползват с моята безапелационна подкрепа да прилагат всички позволени от законодателството мерки, които един служител на реда има, за да разберат нарушителите, че в тази държава има ред, законност и дисциплина и ние повече няма да допуснем тяхното погазване! Разните либерални НПО-та и техните клакьори шумно заклеймиха мнението на съпругата на моя колега – вицепремиера Томислав Дончев, че са свършили морковите и идва ред на тоягата. Е, господа, дами и там трети такива, каквито се самоопределяте – какво мислите сега? Дошло ли е времето на тоягата или Вие ще си браните подопечния криминален цигански контингент с цената на още невинни човешки животи, само и само да си прибирате лептата по зададената поръчка? Категорично за пореден път заявявам, че заставам зад българските полицаи и категорично и отново ще настоявам в законите на Република България да бъде вкарана тяхната неприкосновеност като неизменно право, релевантно с техните професионални задължения. На циганизацията, циганската престъпност и безчинствата трябва да се сложи край! Обръщам се към всички български полицаи - изпълнявайте си задълженията, прилагайки изключително и без страх цялата строгост на закона. Вашето задължение е да пазите честните и почтени данъкоплати в Родината ни. Нарушителите трябва да получат своята „лепта“ – да видят затворите от вътрешната страна на стените им.", "date": "2018.06.24", "title": "Вижте коментара на Каракачанов за сблъсъка между полицаи и роми в Ботевград"}
{"url": "https://www.24chasa.bg/novini/article/6928752", "text": "58,49 процента от турските избиратели са гласували за Реджеп Тайип Ердоган на президентските избори в Турция, според 26,14 процента от преброените бюлетини - турска телевизия НТВ, цитирана от БТА. Кандидатът за президент на основната опозиционна партия в Турция Мухаррем Индже получава подкрепата на 28,21 процента от избирателите, според преброени 38,15 % от бюлетините. 65,01 процента от турските избиратели са гласували за Републиканската коалиция, в която влиза управляващата партия, на парламентарните избори, според преброени 12,33 процента от бюлетините. Очаквайте подробности!", "date": "2018.06.24", "title": "Вижте първи проценти от преброяването на бюлетините за изборите в Турция"}
{"url": "https://www.24chasa.bg/novini/article/6927776", "text": "Учителите ни са страхотни! Раздават се. Просто искаха да ни научат. Г-жа Цветелина Личева по български език и литература пък е уникална жена. С нея правехме анализ на всяка творба. Имахме много упражнения”. Така допълвайки се един друг обясняват невероятния си успех на матурите Анна-Мария Янева и Петър Стоянов (не се познава с бившия президент, но той е любец на баба му) от столичното 133-о средно училище “Александър Пушкин”. И двамата са с отличен 6,00 на двата задължителни зрелостни изпита. Петър има 95,5 точки на матурата по френски език, а по литература - 96 точки. Дипломата му е с шестици от горе до долу. Анна-Мария е с 95,5 точки по български език, а по английски език е с 98. Според скалата за превръщане на точките в оценки на зрелостните изпити Анна-Мария и Петър са от различни паралелки. Той е с френски и руски език, а тя - с английски и руски. И двамата не си давали сметка в какво невероятно училище са попаднали след изпитите след 7-и клас. Петър дори бил разочарован. Предпочитал Немската или Френската гимназия. Сега обаче е убеден, че от 8-и клас досега е прекарал прекрасни мигове - както в много учене, така и в смешки за разтоварване между ученици и учители. На абитуринтския бал всички паралелки от 133-а гимназия били заедно. Най-вълнуващи били моментите, когато танцували с учителите. Срещнали се до катедралата “Александър Невски”. Празненството пък било в хотел “Хилтън”. Изглеждало приказно, Петър мечтае да се пусне в дълбокото и да успява сам, затова заминава за Франция. Приет е да учи медицина в университета в Монпелие. “Първата година трябва много да уча, защото още след първия семестър отпадат 25%, а през втория от останалите 75% отпадат 80%”, разказва младежът. Пожелал си медицината още в 10-и клас. Иска да стане анестезиолог. Професия, която според него, изисква голямо спокойствие и прецизност. Анна-Мария иска да следва информационни технологии в Нов български университет, а после да се занимава с геймдизайн. Временно е решила да остане в България. За магистратурата обаче мисли за чужбина. Геймдизайнът избрала заради рисуването - занимание, което обожава от години. Абитуриентката обича да пътува. Надява се, че това лято ще отиде и на море, и на планина. Морето май ще бъде гръцко. Тренира от 6-и клас, а от 8-и е в спортен клуб. И след часовете бързал към залата, за да се разтовари психически. Надява се да продължи с волейбола в Монпелие. Няма търпение да замине в “града на младежта”. Градът е университетски с приятна атмосфера. Петър отсега брои дните до 20 август, когато е полетът му до Монпелие. Академичната година пък започва на 1 септември. Отличниците на 133-а гимназия не се определят като зубъри, просто ученето им се удава. Положили труд преди зрелостните изпити по свое собствено желание. Родителите им никога не са ги гонели за високи оценки. Няма никакъв смисъл да учиш насила, никога няма да успееш във сфера, в която не искаш да работиш, мъдро заключават и двамата.", "date": "2018.06.24", "title": "133-а гимназия отгледа пълни отличници и на двете матури"}
{"url": "https://www.24chasa.bg/novini/article/6928785", "text": "Президентът Доналд Тръмп заяви днес, че иска хората, влезли нелегално в САЩ, да бъдат незабавно върнати там, откъдето са дошли без никакви съдебни процедури, предадоха Ройтерс и БТА.  \"Не можем да позволим на всички тези хора да нахлуят в нашата Страна. Когато някой влезе, трябва незабавно, без Съдии или Съдебни дела, да го върнем там, откъдето е дошъл. Нашата система е подигравка с добрата имиграционна политика, със Закона и Реда. Повечето деца идват без родители\", написа в туитър президентът Тръмп, цитиран от Ройтерс.", "date": "2018.06.24", "title": "Тръмп иска нелегалните имигранти да бъдат депортирани от САЩ без дела и съдии"}
{"url": "https://www.24chasa.bg/novini/article/6928681", "text": "Италианската дирекция Антимафия от Болоня запорира банкови сметки и имущество в България, Румъния и Италия на фамилия, смятана за близка до калабрийската мафия Ндрангета. Според в.”Гадзета ди Модена” става въпрос за калабрийската фамилия Сарконе, живееща в Бибиано, до Реджо Емилия в Северна Италия. Властите смятат Николино Сарконе за глава на мафията в област Емилия-Романя, която е свързана с престъпния клан Гранде Аракри от Кутро, Калабрия. Карабинерите от Модена са запорирали няколко фирми, коли и сметки на братята Сарконе, които били открити от следователите през последните години. До тях се стигнало след съпоставяне на декларираното имущество на фамилията с реално притежаваното от нея. Под удара на влaстите попаднал автомобил Ауди А6, регистриран в България и водещ се на името на българската жена на Джанлуиджи Сарконе, единият от четиримата разследвани братя. В България се намират и две от запорираните банкови сметки, в които Джанлуиджи прелял на 8 пъти по 4900 евро през 2014 г. Тогава българската жена на Сарконе декларирала доходи за 8000 евро, поради което властите смятат за незаконен произхода на парите в сметките. За такива се смятат и парите, с които през 2013 г. била купена кола „Порше Кайен”. «Гадзета ди Реджо» пише, че като произлизащо от незаконни доходи се смята и имуществото за 3 млн.евро на Джанлуиджи Сарконе и българската му жена. Под удара на италианските антимафиоти е и сметка в румънска банка, както и фирми в Италия. Стойността на запорираното имущество и фирми на фамилията на четиримата братя Сарконе е за 8 млн.евро.", "date": "2018.06.24", "title": "Запорираха сметки в България на близки до мафиотски клан италианци"}
{"url": "https://www.24chasa.bg/novini/article/6928693", "text": "Приключи гласуването на предсрочните президентски и парламентарни избори в Турция, съобщиха световните агенции, цитирани от БТА.  Избирателните секции бяха затворени в 17.00 часа. Турският министър на правосъдието Абдулхамит Гюл и президентът Реджеп Тайип Ердоган заявиха, че по време на изборите в страната не е имало сериозни нарушения, информира ТАСС. Депутатът от основната опозиционна Народнорепубликанска партия (НРП) Ерен Ердем обаче съобщи в Туитър, че бюлетините в около сто урни са били признати за невалидни. \"Приятели, признахме за недействителни бюлетините в около 100 урни заради нарушения. Без паника, всичко ще бъде наред\", написа политикът. Турският в. \"Сабах\" съобщи, че силите за сигурност са задържали четирима души в Югоизточна Турция, заподозрени във фалшифициране на резултатите от гласуването на изборите. Заподозрените са били арестувани в една от избирателните секции в град Суруч, окръг Шанлъурфа. Днес бяха арестувани и десетима чужденци от Франция, Германия и Италия, които се смята, че може да са се намесили в процеса на гласуване. Задържаните са се представили за наблюдатели от Организацията за сигурност и сътрудничество в Европа (ОССЕ).", "date": "2018.06.24", "title": "Приключи гласуването на предсрочните избори в Турция"}
{"url": "https://www.24chasa.bg/novini/article/6928684", "text": "Френският президент Еманюел Макрон заяви днес, преди минисрещата на върха в Брюксел за миграцията, че никой не бива да поучава Франция по този въпрос, защото тази година тя е втората в ЕС по брой приети мигранти, предаде Франс прес. Президентът каза това в отговор на критиките на Италия срещу френската позиция. \"Нека не забравяме никога нашите ценности, по този въпрос ще бъде непреклонен\", продължи той, цитиран от БТА.  Решението на миграционната криза може да бъде намерено в сътрудничество между част от 28-те държави в ЕС, а не между всичките. Нашите ценности са правата на човека, зачитането на държавния суверенитет и европейската солидарност, каза френският президент, предава ТАСС. На срещата в Брюксел ще обсъждаме притока на нелегални мигранти и пресичането на каналите за трафик на хора и затова трябва да работим със страните на произход на мигрантите и държавите, през които те преминават транзитно, като Либия, страните на Балканите и Азия, отбеляза Макрон. \"Необходимо е да защитаваме по-добре външните граници, като отделим за това допълнителни инвестиции. Трябва да реформираме Дъблинския регламент и да направим тази система по-ефективна\", подчерта той.", "date": "2018.06.24", "title": "Макрон: Никой не бива да поучава Франция по въпроса за миграцията"}
{"url": "https://www.24chasa.bg/novini/article/6928698", "text": "Най-малко 49 души, включително двамата вицепрезиденти на Зимбабве, са пострадали при вчерашната експлозия по време на предизборен митинг в град Булавайо. Това съобщи говорител на президентството, цитиран от Асошиейтед прес. Джордж Чарамба каза пред обществения в. \"Сънди мейл\", че взривът е бил в непосредствена близост до президента Емерсън Мнангагва, който се размина невредим, предава БТА.  Той добави, че изборите ще се състоят по план на 30 юли, въпреки вчерашното нападение, извършено малко след като Мнангагва говори на стадион в град Булавайо. Няма информация да са извършени арести във връзка със станалото.", "date": "2018.06.24", "title": "Най-малко 49 пострадали при вчерашната експлозия по време на митинг в Зимбабве"}
{"url": "https://www.24chasa.bg/novini/article/6928707", "text": "Испания е решена да намери европейско решение на нелегалната миграция, заяви испанският премиер Педро Санчес, цитиран от Ройтерс. Той каза това в интервю за в. \"Паис\", публикувано няколко часа преди лидерите на ЕС да се съберат в Брюксел за неофициална среща на върха по този въпрос. \"Не може да има едностранен отговор. С кораба \"Акуариус\" направихме жест на солидарност, но хуманитарната криза е едно, а миграционната политика - друго. И тази миграционна политика трябва да получи общ европейски отговор\", подчерта Санчес. По думите му сегашната криза за миграционната политика се дължи отчасти на липсата на европейска солидарност със страни като Италия, понесли най-голямата тежест на незаконната имиграция, предава БТА.  Вчера, ден след като даде интервюто, Санчес се срещна с френския президент Еманюел Макрон в Париж. Двамата лидери подкрепиха план, предвиждащ молбите за убежище да се разглеждат в затворен център извън територията на Европа. Това е първото интервю на новия испански премиер след встъпването му в длъжност. Той планира да отмени мерки, приети от предишното правителство. Санчес спомена за реформиране на предишни закони и въвеждане на нови за защита на работниците в уязвимо положение. Освен това Мадрид планира да увеличи разходите за социална сигурност, за да финансира изпитващата затруднения пенсионна система. Други обсъдени политики бяха предложението за въвеждане на евтаназия до 2020 г., мерки за предоляване на разликата в заплащнето между двата пола и изнасяне на тленните останките на бившия испански диктатор Франсиско Франко от мемориал край Мадрид. Планирано е Санчес да се срещне с каталунския премиер Ким Тора на 9 юли. Той увери, че неговото правителство ще се опита да намали напрежението между централните власти и региона и съобщи, че затворените каталунски сепаратистки лидери, очакващи процес в Мадрид, ще бъдат преместени в затвори в Каталуния след приключване на предварителното разследване. Това е ключово искане на каталунското сепаратистко движение, отбелязва Ройтерс.", "date": "2018.06.24", "title": "Санчес: Испания е готова да намери европейско решение за миграцията"}
{"url": "https://www.24chasa.bg/novini/article/6928712", "text": "Италия иска радикални промени в миграционната политика на Европейския съюз. Това заяви премиерът Джузепе Конте в кулоарите на днешната среща на лидери от блока, посветена на миграцията, предаде ДПА. Дъблинският регламент, по силата на който мигрантите трябва да кандидатстват за убежище в първата страна от ЕС, в която влязат, трябва да бъде напълно преработен, каза той, предава БТА.  С новото си предложение, което Конте нарече \"Европейска многопластова стратегия за миграцията\", Италия \"иска да се заеме с проблема по структуриран начин, защото това ни казва общественото мнение\". Той каза, че предложението има 6 условия и 10 цели и предлага конкретна политика за регулиране и управление на миграционните потоци по ефикасен и устойчив начин, предаде Ройтерс. Датският премиер Ларс Льоке Расмусен изрази задоволство, че страните от ЕС все повече гледат външните измерения на миграцията, вместо да обсъждат преразпределението в блока. Той отбеляза, че преди година се е обсъждало как да бъде преместен проблемът от една европейска страна в друга, докато сега се обсъжда как да бъде уреден проблемът в тясно сътрудничество със страните, откъдето идват мигрантите. \"Тук не става въпрос за оцеляването на един канцлер, а за намиране на общо решение на миграционната политика и предоставянето на убежище в Европа\", каза люксембургският премиер Ксавие Бетел. Испанският му колега Педро Санчес каза, че Испания ще търси подкрепата на другите страни в ЕС за по-добро контролиране на миграционния поток в Западното Средиземноморие.", "date": "2018.06.24", "title": "Конте: Италия иска радикални промени в миграционната политика на ЕС"}
{"url": "https://www.24chasa.bg/novini/article/6927736", "text": "“Кафето тук е най-сладко, защото покрай него решаваме общите проблеми на селото, а и споделяме личните радости и несгоди”, казват “парламентаристките” на смолянското село Стойките. От 2008 г. те се събират всеки ден в 9 ч в кафене в центъра на селото. Всяка от жените си знае точното място на голямата маса в кафенето, както и “ресора”. Рядко има отсъстващи. “Те не вземат заплати за т.нар. сесии, но буквално са “народно събрание”, казва кметът на Георги Георгиев. Стефка Ковачева например С нея е и съпругът ѝ Илия, но той няма място сред жените и сяда на друга маса с приятели. “Леля Стефка например, докато дойде, наблюдава за диви животни. Тъй като минава близо до гората, има възможност да види следи от мечки и диви прасета. Веднага ми съобщава, за да се вземат мерки, преди да са нападнали животни или да са изровили картофите”, казва Георгиев. От другата страна на селото бдителните жени съобщават за развързали се коне на дървосекачи, които тъпчат дворовете, или пък за появата на безстопанствени кучета. Впрочем мъжете въобще не се месят в работата на парламента. В него са предимно възрастни жени. Партиите от Смолян, когато търсят контакт с хората от селото, отиват там. Последната им среща една сутрин е била с депутатката от БСП Дора Янкова. Основното им искане към нея било да съдейства да се ремонтират вътрешните улици. Димитрина Мизюлева от Стойките, която от години живее в Канада, е изпратила което пристигнало без проблем. Искала да благодари на общественичките, че след смъртта на сестра ѝ Недялка, докато пристигне в селото, цялата дейност по погребението - опело в църквата и всички тъжни обреди, била подготвена от тях.  “Парламентът” на Стойките заседава в кафене - собственост на местната горовладелска кооперация “Борика”, на която почти всички в селото са членове. “Тук имаме пенсионерски клуб, който е подходящ за такива събирания, но те предпочитат кафенето. От 2 години насам, когато бе ремонтирано, носи името “Център за комуникации и общуване”. Никога не ги питат кой какво иска. В кафенето знаят вкуса на всяка една от тях - как го обича, дали късо, дълго, сладко, с мляко или без, или предпочита чай. Стават набързо, след като приключат, и се захващат с набелязаните задачи. Само на празници остават по-дълго”, добавя кметът. Георгиев признава, че “парламентаристките” са причина той да е управник на селото. През предишния мандат е бил наместник, тъй като Стойките и махалите Гращица и Водата не отговаряли на критериите за пряк избор на кмет. На последните местни избори, когато прагът за пряк избор на кмет бе по-нисък за селата, те застанали зад него и спечелил без проблем. “Ние не сме като в Народното събрание да говорим врели-некипели, да си губим времето и да се заяждаме ненужно. Спираме се на даден проблем и го решаваме. обществени сгради и т.н. Ако не зависи от нас, викаме кмета и го караме да пише писма и докладни до някоя институция”, казва Ана Иванова. Според нея в момента най-големият проблем са разрушените от проливните дъждове улици. Предложила да блокират основния път Смолян - Девин, за да привлекат внимание, но другите от групата приели идеята като твърде радикална. Ана Иванова притежава една от общо трите крави в Стойките. Някога те били над 200. Стойките има 600 дка ливади, които са идеални за отглеждане на животни. Сега ги дават срещу 10 лв. годишно на фермер от града да ги използва. Хората се отказали да гледат крави, защото млякото се изкупува евтино, няма млади хора, а и доста от тях предпочитат градски живот на село. На идване на заседание сутрин Ана Иванова носи на клиентите си мляко в кафенето. Тя е категорична обаче, че личната работа трябва да е след заседанието, затова всеки е длъжен да я изчака и чак тогава си получава млякото.  Мария и Иванка живеят постоянно в Стойките от 10-ина години, тъй като имат вили в селото и вече са пенсионерки. Едната е от Димитровград, другата - от Хасково. Въпреки че не са местни, те също присъстват сутрин на сбирките и тежестта на думата им е напълно равностойна. повече са от нас”, шегуват се в селото. По списък в Стойките живеят 230 души. Реално обаче е едно от най-големите села в общината заради вилите и апартхотелите. Общо къщите са 600, а апартаментите са 250. Освен богати българи имоти имат десетки англичани, белгийци, германци, руснаци и дори занзибарец. Повечето обаче нямат адресна регистрация в селото. “Стойките плаща близо 250 хил. лв. данъци и такси на имотите в бюджета на община Смолян. Убеден съм, че няма селище в България с 230 постоянно живеещи да плаща толкова много данъци. Въпреки това ние нямаме собствен бюджет и с всичко се оправяме сами. негодува Георгиев. И затова този “парламент”, който е един вид обществен съвет, е нужен и полезен, смята Георгиев, тъй като покрай всекидневните им искания се решават и общи проблеми. “Не е нормално даден чужденец да плаща 1000 лева за имота си, а улицата му да не е почистена, срамота”, смята управникът. От Стойките тръгва и един от най-мощните лифтове в България по посока Пампорово. По официални данни от курорта за зимния сезон с лифта в Стойките са слезли 300 000 туристи. Рекордът е 10 500 скиори за ден. Лифтът е с капацитет 2400 души на час. “Крайно време е да се погледне по-детайлно към такива курортни селища и да не се взема предвид само адресната регистрация, държавата да е по-гъвкава, за да сме коректни към инвестиралите и тези, които ще влагат пари в бъдеще”, смята Георгиев.", "date": "2018.06.24", "title": "Женският “парламент” в Стойките всеки ден привиква кмета на кафе"}
{"url": "https://www.24chasa.bg/novini/article/6928714", "text": "Турски опозиционен политик е бил убит днес по време на скандал в Източна Турция, съобщи главният секретар на новата \"Добра партия\" Айтун Чърай в Туитър, предаде ДПА. Убитият политик е кмет на град в Източен Анадол. Кметът е бил убит при бой, разразил се между две семейства, посочи Чърай, предава БТА.  Днес в Турция се състояха предсрочни президентски и парламентарни избори.", "date": "2018.06.24", "title": "Застреляха регионален лидер на партия в Турция"}
{"url": "https://www.24chasa.bg/novini/article/6928718", "text": "Сирийската армия ще си върне контрола над Северна Сирия със сила, ако бунтовниците откажат да се предадат, каза днес президентът Башар Асад в интервю за руската телевизия НТВ, цитирано от Ройтерс. \"Избрахме два пътя: първият и най-важен е помирението. Вторият път е да атакуваме, ако терористите не се предадат и откажат да сключат мир\", каза той. \"Ще се бием с тях и ще си върнем контрола със сила. Това със сигурност не е най-добрият вариант за нас , но е единственият начин да си възвърнем контрола върху страната\". С тези думи той отговори на въпрос за северната част на Сирия, където бунтовнически групировки, подкрепяни от Турция, владеят територии, предаде БТА.  Асад каза, че няма да приеме западно финансиране за възстановяване на Сирия. \"Имаме достатъчно сили да си възстановим страната. Ако нямаме пари, ще вземем от нашите приятели, от живеещите в чужбина сирийци\", заяви той.", "date": "2018.06.24", "title": "Башар Асад обеща да си върне контрола върху Северна Сирия, ако трябва и със сила"}
{"url": "https://www.24chasa.bg/novini/article/6928722", "text": "Всички лидери от ЕС поздравиха България за активната й и успешна работа по време на председателството на Съвета на ЕС по темата миграция. Това каза министър-председателят Бойко Борисов в Брюксел, където участва в работна среща по въпросите на миграцията и предоставяне на убежище, свикана от Европейската комисия, съобщиха от пресслужбата на кабинета. Правителствените и държавните ръководители подкрепят позицията на България по въпроса с решаването на миграционния натиск в Европа. Френският президент Еманюел Макрон определи позицията ни като добра, подредена и технически издържана. Той поздрави българския премиер за работата на България по бежанския въпрос и за доброто сътрудничество с Турция. „Така построена като конструкция темата миграция може да бъде решена за съвсем кратко време. Ако всяка една от страните с външна граница направи като България по темата, въпросът ще бъде решен“, смята министър-председателят. Той допълни, че финансирането на страните на първа линия трябва да продължи, за да се гарантира, че бежанската вълна ще спре. Българският премиер посочи, че е необходимо да има гъвкави споразумения за изнесените центрове за мигранти извън територията на Европа. „ В тези центрове трябва да има освен медицинска, и юридическа помощ, за да се прекрати това масово тръгване от Африка, Азия и други места“, уточни още Бойко Борисов. „Ние имахме позиция, че не бива да сме една от няколкото държави, в които да се дават огромни пари без ясни резултати“. Това заяви министър-председателят по отношение на обвинението на председателя на БСП Корнелия Нинова, че „е действал унизително за българския парламент“ за т.нар. експериментални молекули за онкоболните. „Аз й казах, че ще говоря с Цветанов да се свика председателски съвет, да слушат какво ще предложат – аз съм „ЗА“. Това, което казва, че съм тъпкал парламентарна демокрация, е лъжа. Виждам по телевизиите пресконференция на БСП и гледам – тя ми се е обаждала, разпореждала ми, аз съм мислил, бил съм колеблив“, коментира още той. По темата за исканията на майките на деца с увреждания, Борисов посочи, че в най-кратък срок чака от министрите решение по въпроса и правителството ще направи всичко необходимо за тях след като види разчетите и финансовите възможности на държавата.  ", "date": "2018.06.24", "title": "Борисов в Брюксел: България показа как трябва да бъде решен въпросът за миграцията (Видео)"}
{"url": "https://www.24chasa.bg/novini/article/6928797", "text": "Либийската брегова охрана съобщи, че е спряла около 100 африкански мигранти, включително десетки деца и жени, край бреговете на Либия в Средиземно море, предаде Асошиейтед прес. Говорителят Аюб Гасим каза, че плавателният съд, на който е имало около 100 души, включително 22 жени и 26 деца, е бил спрян днес край град Злитен, предава БТА.  Мигрантите са получили хуманитарна и медицинска помощ и са отведени във военноморска база в столицата Триполи.", "date": "2018.06.24", "title": "Либийската брегова охрана спря кораб с около 100 мигранти, тръгнали към Европа"}
{"url": "https://www.24chasa.bg/novini/article/6928815", "text": "56,77 процента от турските избиратели са гласували за Реджеп Тайип Ердоган на президентските избори в Турция, въз основа на 45,61 процента от преброените бюлетини, съобщава турска телевизия НТВ. Кандидатът за президент на основната опозиционна сила в Турция - Народнорепубликанската партия, Мухаррем Индже е получил подкрепата на 28,43 процента от избирателите, според неокончателните резултати. За кандидатката на новата \"Добра партия\" Мерал Акшенер са дали гласа си 7,45 процента от гласоподавателите, а за намиращия се в затвора кандидат на прокюрдската Демократична партия на народите (ДПН) Селяхаттин Демирташ са гласували 6,23 процента от турците, предава БТА.  Според частичните резултати Темел Карамоллаоглу от ислямистката Партия на щастието е получил подкрепата на 0,93 процента, а за Догу Перинчек от Патриотичната партия са гласували 0,19 на сто, информира НТВ.", "date": "2018.06.24", "title": "56,77% са гласували за Ердоган в Турция от преброените до момента бюлетини"}
{"url": "https://www.24chasa.bg/novini/article/6928667", "text": "Евентуални двустранни или тристранни споразумения между държави от Европейския съюз по вторичното придвижване на кандидати за убежище в блока ще бъдат взаимноизгодни за страните, заяви германската канцлерка Ангела Меркел. Тя каза това преди днешната минисреща на върха за миграцията в Брюксел, предаде ДПА. Меркел не очаква на срещата на лидерите от ЕС идната седмица да бъде намерено цялостно решение на проблема с миграцията. \"Затова сключване на двустранни или тристранни споразумения ще е взаимноизгодно\", продължи канцлерката и добави, че по такъв начин отделните страни няма да се налага да чакат всичките 28 членки на ЕС да намерят решение, предава БТА.  \"Ще се търсят пътища за разбирателство, които в същото време ще бъдат ефикасни за общите европейски интереси\", каза Меркел, цитирана от ДПА.", "date": "2018.06.24", "title": "Меркел: Двустранни споразумения в ЕС за миграцията ще са взаимноизгодни"}
{"url": "https://www.24chasa.bg/novini/article/6928537", "text": "Турската полиция е заловила днес четири чувала с предварително подпечатани бюлетини в автомобил в района на град Суруч, Югоизточна Турция, съобщава електронното издание на в. \"Джумхуриет\". Полицията е спряла колата, стреляйки във въздуха. Три лица, които пътували в превозното средство, са задържани. Полицаите са действали по получен сигнал, според който автомобил пътува с вече подпечатани бюлетини към местно училище, в което са открити избирателни секции, за да подмени гласовете в урните. Когато екипите се опитали да спрат колата, шофьорът е увеличил скоростта и полицията е стреляла предупредително във въздуха. Тримата пътници изхвърлили бюлетините на пътя. По случая е започнато разследване, предаде БТА. Град Суруч, окръг Шанлъурфа, се оказа днес сцена и на други предполагаеми изборни нередности. Турски медии разпространиха твърдения, че в една от изборните урни в Суруч е имало \"масов вот\", а също и че членове на различни секционни комисии са били удряни. Турската агенция Демирьорен съобщи, че трима души са били ранени в Суруч при разпра между две групи избиратели, дошли да гласуват. Причината за възникналия конфликт, в който е било използвано огнестрелно и хладно оръжие, не е известна. Спорът приключил с намесата на полицията, а ранените са откарани в болница. Има задържани.", "date": "2018.06.24", "title": "Откриха четири чувала с подпечатани бюлетини в кола в Турция, има задържани"}
{"url": "https://www.24chasa.bg/novini/article/6928545", "text": "Македония, България и Гърция имат готовност да бъдат двигателят за развитието на Балканите в икономически план. Това каза македонският премиер Зоран Заев в интервю за белградското издание \"Политика\", цитирано от  . \"Над 75 на сто от македонските граждани подкрепят членството на страната ни в ЕС и НАТО. Това е наше право, което трябва да зачитаме и подкрепяме. Това е демокрацията\", заяви още Заев. \"Ние дадохме пример с поведението си - ако има политическа воля, има решения за всеки открит въпрос. Вярвам, че договорите на Македония с България и Гърция ще бъдат силна мотивация за разрешаването и на други открити двустранни въпроси в региона. Стабилни Балкани означава стабилна Европа и стабилен свят”, подчерта македонският премиер. Той изрази увереност, че страните членки на ЕС \"ще намерят сили да подкрепят Македония след няколко дни\" и западната ни съседка ще получи дата за започване на преговори за присъединяване, а след това - и за пълноправно членство в НАТО. По повод \"предупреждението от страна на Русия\", че членството на Република Македония ще застраши сигурността в региона, Заев заяви: “Икономическото и културното сътрудничество, както и това в областта на земеделието са на високо ниво. Очакваме това да се развива и в занапред. Евроатлантическото бъдеще на Македония няма да наруши това сътрудничество, а напротив - Русия ще получи една по-силна и по-стабилна Македония като партньор във всички области”.", "date": "2018.06.24", "title": "Заев: България, Македония и Гърция са двигателят на Балканите"}
{"url": "https://www.24chasa.bg/novini/article/6928576", "text": "Холандските власти предупредиха, че плажове в близост до Ротердам са изложени на опасност от замърсяване, след като танкерът \"Боу Джубайл\" разля мазут в пристанището на града, предаде ДПА. Танкерът е разлял 200 тона мазут вчера, съобщи холандското радио НОС. Все още не е ясно как, но корабът се е блъснал в пристана, при което корпусът му е бил пробит и се е стигнало до разлива, предаде БТА. Няма ранени при инцидента, съобщава НОС. Около 183-метровия танкер, плаващ под норвежки флаг, са разположени плаващи бариери. Въпреки опитите за спирането му обаче, част от мазута е успял да достигне главния навигационен канал и може да бъде изхвърлен на разположените наблизо плажове, предупреждават властите. Яхтклубовете, разположени в района на пристанището, бяха затворени, за да се предотврати замърсяване.", "date": "2018.06.24", "title": "Танкер се блъсна в пристан и разля 200 тона мазут в близост до Ротердам"}
{"url": "https://www.24chasa.bg/novini/article/6928266", "text": "Експлозия в къща във Вупертал рани тежко петима души.  . Полицията разследва. Най-малко петима са тежко ранените, други 22-ма са с шок или незначителни наранявания след тежкия инцидент. Къщата във Вупертал е напълно разрушена. Първоначално не бе ясно дали в нея няма още хора и цяла нощ полиция с помощта на кучета претърсваше останките. Рано сутринта бе обявено, че всички са успели да излязат и под руините няма жертви или ранени. Засега се знае само, че първоначално триетажната сграда е пламнала, а след това е имало и експлозия. Съседните до нея къщи не са разрушени от взрива, но жителите им също са напуснали домовете си и цяла нощ са останали навън. Пожарът бе гасен до рано сутринта.", "date": "2018.06.24", "title": "22-ма са ранените при взрива в къща във Вупертал"}
{"url": "https://www.24chasa.bg/novini/article/6928267", "text": "Президентът Реджеп Тайип Ердоган победи с малък превес на противоречив референдум през април 2017 г. за разширяване на правомощията на президента. След едновременните парламентарни и президентски избори днес преходът към новата система на управление ще бъде завършен. Ето някои ключови промени: - Президентът може да принадлежи към политическа партия: През май 2017 г. Ердоган се присъедини отново към Партията на справедливостта и развитието (ПСР), чийто съосновател е. Същия месец бе преизбран за председател на партията. - Президентът има по-голямо влияние върху съдебната система: Той може да избира четирима от 13 членове на Съвета на съдиите и прокурорите (ССП), който отговаря за назначаването на съдии и прокурори, докато парламентът може да избира седем. Постоянните членове остават правосъдният министър и неговият държавен секретар, които също са избирани от президента. Съставът на ССП бе обновен през май 2017 г. При предишната система самите съдии и прокурори избираха мнозинството от 22-членния състав. - Военните съдилища бяха премахнати. - Турците ще гласуват в един и същи ден за президент и парламент, които ще имат петгодишен мандат. Едновременните избори увеличават вероятността партията на президента да получи мнозинство в парламента. - Президентът ще бъде държавен и правителствен глава. Постът на министър-председателя ще бъде премахнат. Президентът ще отговаря за назначаването и отстраняването на вицепрезиденти, избрани от него, министри и ръководни държавни представители. Парламентът няма право на дума. Членовете на кабинета може да не са членове на парламента. Никой, който се кандидатира за президентския пост, не може да бъде кандидат и за парламентарно място. - Президентът може да издава укази въз основа на изпълнителните си правомощия, които влизат в сила след публикуване в турския държавен вестник. Те не се нуждаят от парламентарно одобрение, за да влязат в сила. Указите ще бъдат невалидни, ако парламентът приеме закон в същата област. Президентските укази не могат да ограничават конституционните права и не могат да засягат определени положения, предвидени в закона. Законите, с изключение на проектобюджета, може да бъдат представяни единствено от парламента. - Броят на депутатите се увеличава на 600 от 550. - Нови избори може да бъдат свикани както от парламента, така и от президента, като в парламента ще е необходимо мнозинство от три пети. И в двата случая както парламентът, така и президентът се избират едновременно, независимо коя от двете страни е поискала изборите. - Има ограничение до два мандата за президентския пост. Управляващата Партия на справедливостта и развитието обаче си е осигурила вратичка: ако парламентът реши да проведе нови избори при втория мандат на президента, после президентът може да се кандидатира отново. - Броят на мандатите започва след влизането в сила на новата президентска система. Това означава, че ако Ердоган спечели изборите през юни, това ще бъде неговият първи мандат. През тази вратичка той теоретично би могъл да управлява до 2033 г. - Президентът може да бъде обвинен не само в държавна измяна, но и във всякакво друго престъпление. За да бъде отнесено това към правосъдието, е нужно мнозинство от две трети /От БТА/", "date": "2018.06.24", "title": "Всичко, което трябва да знаете за новата президентска система на Турция"}
{"url": "https://www.24chasa.bg/novini/article/6928291", "text": "Разногласията между страните от ЕС по въпроса за миграцията заплашват съюза с разединение и затваряне на границите, заяви в интервю, публикувано в днешния брой на в. \"Месаджеро\" италианският външен министър Енцо Моаверо-Миланези, предаде ТАСС. \"ЕС се е превърнал в архипелаг от множество острови. Значително е намаляла способността за постигане на компромисни решение и за истинско сътрудничество. Има висок риск от разединение. Сегашните разногласия, сложността да се стигне до решение и да се работи заедно сега предизвикват разяждащ ефект, който е много по-силен от финансовата криза на съюза от 2012 г.\", посочва Моаверо-Миланези. Италианският външен министър отбелязва, че много европейски страни де факто вече затварят границите. \"Ако всички започнат да затварят границите си, свободата на Шенгенската зона ще бъде ограничена, което крайно негативно ще се отрази на тези, които пътешестват, работят, учат и в крайна сметка ще пострада и общия пазар\", смята Моаверо-Миланези. По думите на италианския първи дипломат намирането на решение е сложно, но възможно. Той повтори позицията на Италия, която иска отмяна на Дъблинския регламент, според който държавите от ЕС, където мигрантите са пристигнали първоначално, следва да разглеждат молбите им за убежище. Освен това Рим предлага създаване на центрове за приемане на мигранти в страните, от които са тръгнали и в транзитните държави /в Африка/, където да се прави оценка на статуса на търсещите убежище в Европа. Министърът напомня, че 93 процента от пристигащите в Италия са икономически имигранти и не попадат под статуса на бежанци, предаде БТА. Коментирайки предложението на френския президент Еманюел Макрон за създаване на \"европейски центрове от затворен тип\" за мигранти, Моаверо-Миланези отбелязва, че за \"такива лагери\" може да се говори, само ако те бъдат разпределени по цяла Европа, а не са концентрирани в Италия, която само благодарение на географското си положение е станала първата страна на пристигане на основната маса мигранти.", "date": "2018.06.24", "title": "Външният министър на Италия: ЕС е заплашен от разединение по въпроса за миграцията"}
{"url": "https://www.24chasa.bg/novini/article/6928295", "text": "Напрежение е избухнало тази нощ между роми и полицаи в Ботевград. Това е станало след сигнал за шумна музика в ромския квартал, подаден малко преди полунощ, предаде  . Според МВР при пристигането на полицията се е събрала група от роми, които са хвърляли камъни по униформените. Впоследствие от видеозаписи са установени шестима души, които ще бъдат задържани. Няма пострадали служители на реда. Нанесени са материални щети по полицейска кола и кола на жандармерията. По случая е образувано досъдебно производство. Жена, която е наблюдавала случващото се от терасата, се е оплакала, че е пострадала. Нейната версия е, че е имало стрелба, но от полицията отричат да е произвеждан изстрел.", "date": "2018.06.24", "title": "Напрежение между полицаи и роми в Ботевград след сигнал за силна музика"}
{"url": "https://www.24chasa.bg/novini/article/6928301", "text": "Турският премиер и водещите опозиционни кандидати за президентския пост вече гласуваха на днешните предсрочни президентски и парламентарни избори в страната, предаде Анадолската агенция. Министър-председателят Бинали Йълдъръм упражни правото си на глас в Измир, предаде БТА. \"Пожелавам изборите да донесат на целия ни народ мир, спокойствие и братство\", заяви премиерът и отбеляза позитивната атмосфера в изборния ден. \"Хората се стичат, за да дадат гласа си\", посочи той. Йълдъръм се пошегува, че ще даде креслото си на търг, тъй като в бъдеще то няма да бъде нужно на никого. Премиерът отговори с чувство за хумор на забележката на журналист, че няма да може да предаде на никого поста, тъй като в новата система на управление, която влиза в сила след изборите, няма да има министър-председател. \"Креслото ми остава у нас. Ще го обявя на търг\", пошегува се премиерът, цитиран от частната турска телевизия НТВ. Правото си на глас упражниха и кандидатите на опозиционната Народнорепубликанска партия (НРП) Мухаррем Индже и на \"Добра партия\" Мерал Акшенер. Индже и Акшенер са поставяни съответно на втора и трета позиция в предизборните прогнози на социолозите след досегашния държавен глава Реджеп Тайип Ердоган. Индже гласува в Ялова, но заяви, че след това заминава за Анкара, за да следи изборните резултати. \"Нека е честито на родината и на народа\", пожела кандидатът на НРП, сочен като възможен съперник на Ердоган на евентуален балотаж на 8 юли. Лидерът на НРП Кемал Кълъчдароглу също вече гласува в столицата Анкара. Председателката на новата \"Добра партия\", която също претендира за президентския пост, Мерал Акшенер гласува в Истанбул. \"Най-важната дума е свободната воля. Пожелавам свободната воля на избирателите да се отрази в урните\", каза тя, след като даде гласа си. Вече гласуваха и няколко министри от кабинета, сред които тези на вътрешните и външните работи и на правосъдието. Турският външен министър Мевлют Чавушоглу окачестви днешните избори като най-важните в историята на страната, откроявайки прехода от парламентарна към президентска система на управление, който ще настъпи след тях.", "date": "2018.06.24", "title": "Турският премиер и водещите опозиционни кандидати гласуваха на изборите"}
{"url": "https://www.24chasa.bg/novini/article/6928315", "text": "Кюрдската работническа партия (ПКК) обяви, че ще преустанови всичките си политически и военни дейности, докато в Турция протичат президентските и парламентарни избори днес, съобщи кюрдската телевизия Рудау, позовавайки се на изявление на поставената извън закона от турските власти ПКК. \"Ръководството на ПКК реши временно да прекрати войната срещу турските сили за 24 часа\", се посочва в изявлението. В текста се уточнява, че решението е в сила от 19 ч. вчера. \"Целта на това решение е да се създадат спокойни условия и да се разширят възможностите за кюрдските избиратели в Северен Кюрдистан да участват в изборите в Турция\", се добавя в изявлението, в което под \"Северен Кюрдистан\" се има предвид населената предимно с кюрди област в Югоизточна Турция, предаде БТА. В страната са в сила затегнати мерки за сигурност днес, за да се гарантира, че изборите ще протекат гладко. Само в Истанбул са разположени 38 480 полицаи. Четири полицейски хеликоптера ще патрулират в изборния ден над града, осем кораба на силите за сигурност ще плават в района на мегаполиса. 85 водни оръдия, 90 бронирани коли и дронове също са в готовност да осигуряват безопасността. В столицата Анкара за сигурността отговарят 16 хиляди полицаи, 35 бронирани коли и няколко хеликоптера. Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.06.24", "title": "Кюрдската партия прекрати войната с турските сили за 24 часа заради изборите"}
{"url": "https://www.24chasa.bg/novini/article/6927829", "text": "Британското кралско семейство отново се готви за историческа сватба. Тя ще е още по-необичайна от тази на принц Хари с разведената американска актриса с африканска кръв Меган Маркъл, а за мнозина и дори шокираща. Този път братовчедът на кралица Елизабет Втора - лорд Айвър Маунтбатън, е решил да се венчае за своя приятел Джеймс Койл, и то след 16-годишен брак с жена и три дъщери от нея. Очаква се първата гей сватба в историята на британската корона да стане през лятото, но основните участници в нея вече подготвят общественото мнение с интервюта, в които разкриват как се е стигнало до тази необичайна история. Главният виновник лорд Маунтбатън разказа, че е решил да узакони връзката си с Джеймс Койл най-вече заради него. “Аз знам какво е да си в брачен съюз с някого и искам да му го покажа, тъй като той никога не е имал сигурност в живота”, обяснява 55-годишният английски аристократ. Двамата се запознават преди години по време на ски ваканция в един от най-големите курорти в Швейцарските Алпи – Вербие. Любовта им е толкова силна, че през 2016 г. Маунтбатън решава да сложи край на лъжите и да обяви публично, че е гей. Признанието му, че се е борил със своята сексуалност през по-голяма част от 16-годишния брак със съпругата си Пени, шокира голяма част от близките им. Съвместното им съжителство приключва шест години по-рано, когато жена му ритуално връща всички подарени скъпоценности от рода Маунтбатън. Днес тя си спомня, че още преди да предложи брак, той признал своята бисексуалност, но тя не се изплашила, защото го обичала силно. Разказал , че имал кратки взаимоотношения с мъж във Венецуела. Усещането било силно, но се наложило да го потисне, защото се върнал в Англия, за да управлява огромното семейно имение в графство Есекс. Обществената му роля предполагала по онова време, че той трябва да се ожени за жена, въпреки че според него много други мъже имали тайни като неговата. “Когато срещнах Айвър, изглеждаше толкова самотен, че започнах да го каня на всички партита, които правех. Разговаряхме много. Когато ми сподели, че може би е бисексуален, изглеждаше сякаш беше разтоварил огромна тежест”, разказва Пени пред “Дейли мейл”. След като той я кани за 30-ия си рожден ден, тя остава да му помага в започване на бизнес с организиране на събития в имението и не си тръгва. По думите тайната му много ги сближила и един ден той просто я попитал дали не иска да се ожени за него. Първите години от брака били щастливи с бляскави пътувания по света и раждането на децата. Постепенно обаче Пени станала ревнива, виждайки как той харесва мъже. Чувствала се ненужна и известно време злоупотребявала с алкохол. Днес обаче лошото е вече забравено и тя ще има ключова роля в сватбата на бившия си съпруг. Ще го отведе до олтара и по думите “ще е с леко сърце”. Идеята за това била на децата им, които се радвали, че баща им е намерил щастието. “Сега той е много по-спокоен и по-мил. Стана голям готвач. Вероятно дори не е осъзнавал, че като пази сексуалността си в тайна, това наистина го тормози. Сега е съвсем различен човек. Всички казват, че никога не са го виждали по-щастлив”, казва бившата съпруга. Бракосъчетанието ще бъде в частен параклис, в тесен семеен кръг, а след това ще има сватбена вечеря за около 120 души. Тържеството ще е във великолепното имение на лорда - “Бридуел” в графство Девън. То е разположено върху 400 декара живописни гори и поляни, през които се разхождат стада с елени. Дълго време е било затворено, но през 2015 г. Маунтбатън го отваря за сватби и снимане на кинопродукции. “Ще има вкусна храна, хубава музика, но не и торта с две фигурки на чичковци във фракове, нито бели гълъби”, обяснява младоженецът пред “Дейли мейл”. От дълги години той е приятел с принц Едуард, най-малкия син на британската кралица, който даже е кръстник на две от дъщерите му. Нито той, нито някой друг от британското кралско семейство обаче ще присъства на сватбата. “Едуард и съпругата му Софи знаят за нашите планове и много се радват, но, за съжаление, няма да могат да участват в празника. Графикът им е направен за месеци напред и по това време ще бъдат далеч, но те обожават Джеймс”, казва лордът. Отсъствието на представители на британското кралско семейство не се възприема като знак за неодобрение. Гей браковете във Великобритания са разрешени със закон, подписан от кралицата през 2013 г., а и се твърди, че решението на лорд Маунтбатън се подкрепя от всички близки и далечни роднини. Той е пряк потомък на британската кралица Виктория и на руската императрица Екатерина Велика. Правнук е на брата на българския княз Александър Батенберг – принц Лудвиг Александър фон Батенберг, по-известен като Луис Александър Маунтбатън. Чрез прабаба си е роднина и на руския поет Александър Пушкин. Лордът е завършил геология и от години се занимава с фермерство. “Имах много щастливо детство, но за нищо на света не можех да кажа на родителите си, че съм гей. Когато растях, наричаха хомосексуалистите “педерасти” и ги заливаха с всевъзможни ругатни”, признава Маунтбатън. Още на 8 г. той осъзнава, че повече го привличат мъжете Определено смятам, че това е в гените ми, допълва той. През 1994 г. се жени за Пенелопи Томпсън. На сватбата им присъстват принц Едуард и прицеса Маргарет, сестра на кралица Елизабет Втора. Правейки равносметка сега, лордът казва, че това е бил най-добрият ден в живота му. Доказателство за това е, че бившата му съпруга активно помага на бъдещия му съпруг в организирането на сватбата, въпреки че от две години тя също има стабилна връзка с IT консултант и живее в Лондон. Участва и в съвместните им изявления пред пресата. Заради дъщерите им - 22-годишната Ела, 20-годишната Аликс и 15-годишната Лули, искат обявяването на новия брак да стане с уважение. Според Маунтбатън Пени и Джеймс много си приличат, тъй като са грижовни и щедри. Бъдещият му съпруг е израснал в шотландския град Глазгоу в консервативно католическо семейство. Още докато бил малък, чул баща му да го нарича “странния”. След това група хулигани го държали от мост с главата надолу. Той обаче не изгубил позитивната си нагласа към живота. Всички от семейството на лорд Айвър определят годеника му като очарователен. По професия е управител на фирма за кабинни услуги в самолетите. Ако бе от женски пол, Джеймс трябваше да получи благородническа титла след брака си с лорд Айвър и да е лейди. В британското законодателство обаче съществува празнота по отношение на еднополовите бракове и сега няма да бъде наречен лорд. Още през 2013 г. е внесен законопроект за изравняване на титлите, но той все още не е одобрен от Камарата на лордовете. Огромното имение “Бридуел” вероятно няма да бъде дом на новото семейство. Обявено е, че се продава. Лорд Маунтбатън казва, че иска да изживее спокойно живота си с Джеймс в по-малко жилище, в което да има и по една спалня за трите му дъщери, тъй като управлението на толкова голям имот е доста тежко. Аристократът е категоричен, че присъствието на децата му и бившата му съпруга ще продължи и в новия му брак, тъй като всички приемат създалата се ситуация за напълно нормална.", "date": "2018.06.24", "title": "Кралска сватба - роднина на княз Александър Батенберг се жени за мъж"}
{"url": "https://www.24chasa.bg/novini/article/6928319", "text": "Лидерът на основната опозиционна Народнорепубликанска партия (НРП) Кемал Кълъчдароглу спомена днес за възможни нарушения на изборите, по-специално в Югоизточна Турция, съобщи турската телевизия Хабертюрк. \"Обръщам се с ясен призив към всички държавни служители\", заяви Кълъчдароглу. \"Моля, не забравяйте, че сте държавни чиновници, а не служители на дадена политическа партия\", добави той. Лидерът на НРП посочи за постъпващи жалби за предполагаеми нередности, пристигащи най-вече от населения предимно с кюрди югоизточен район. Той уточни, че като цяло в Турция не става въпрос за сериозен проблем, но предупреди за последиците от всякакви действия, които може да помрачат вота, предаде БТА. \"Всяка сянка, която падне върху изборите, е удар по нашата демокрация\", заяви Кълъчдароглу. Председателят на Висшата избирателна комисия Сади Гювен увери, че във връзка с твърденията за нередности, отнасящи се до секции в град Суруч, Югоизточна Турция, са предприети необходимите административни и юридически стъпки, информира още \"Хабертюрк\". Става дума за твърдения, че в една от изборните урни в Суруч, окръг Шанлъурфа, е имало \"масов вот\", а също и че членове на различни секционни комисии са били удряни, посочва телевизията. Други турски медии уточняват, че \"масовият вот\" е бил в подкрепа на управляващата Партия на справедливостта и развитието и на президента Реджеп Тайип Ердоган. Според твърденията също така са били нападнати членове на комисии от прокюрдската Демократична партия на народите и от главната опозиционна сила - Народнорепубликанската партия.", "date": "2018.06.24", "title": "Лидер на турска опозиция: Възможни са нарушения на изборите"}
{"url": "https://www.24chasa.bg/novini/article/6928332", "text": "Наркотрафиканти опитаха да използват футболната еуфория покрай Мондиала, за да пренесат по-лесно стоката си през граница. Властите в Колумбия хванаха 5 кг кокаин във футболни фланелки, предаде  . 14 тениски като тези на националния отбор на Колумбия са импрегнирани с общо 5 кг кокаин. Пратката е хваната на летището в столицата Богота при рутинна проверка на багаж, който е трябвало да лети за Холандия. Наркотрафикантите опитали да заблудят властите, възползвайки се от футболната треска покрай мачовете от световното първенство в Русия. По официални данни Колумбия е най-големият производител на кокаин в света.", "date": "2018.06.24", "title": "Откриха кокаин във футболни тениски в Колумбия"}
{"url": "https://www.24chasa.bg/novini/article/6928357", "text": "Труп на жена със шнорхел, маска и плавници изплува на новото пристанище в Поморие рано сутринта днес. Удавницата била открита в 6 ч. от охранител на Морска гара, докато правел редовния обход на обекта. Жената е на видима възраст около 50-55 г. и по първоначални данни е рускиня. На брега били намерени и дрехите й. Според местни районът, в който се е удавила, е с много скали и е възможно при гмуркането да се е ударила фатално в тях. Само ранния час предотвратил неприятната гледка за туристите, тъй трупът изплувал на метри от крайбрежно заведение.", "date": "2018.06.24", "title": "Удавница със шнорхел изплува в Поморие"}
{"url": "https://www.24chasa.bg/novini/article/6928377", "text": "Операцията по противодействие на наркоразпространението е реализирана вчера на територията на Пазарджик и областта под наблюдението на прокуратурата, съобщиха от пресцентъра на МВР. Тя е проведена след продължително разследване и усърдна работа на служители от сектор „Противодействие на криминалната престъпност“ в Областната дирекция на МВР. В резултат на проведените действия е задържан 28-годишен наркодилър, жител на пазарджишкото село Огняново. При извършените претърсвания в жилища, обитавани от него, както и в дома на баща му, били открити общо 91 грама марихуана, един грам амфетамин и три електронни везни. В рамките на полицейските действия е задържан и негов авер на 20 години от същото село. При обиск у него криминалистите намерили и иззели близо 26 грама марихуана. След 24-часовото задържане на двамата мъже, с прокурорско разпореждане на 28-годишния срокът на ареста е удължен до 72 часа. Работата по случая продължава в рамките на образуваните полицейски производства.", "date": "2018.06.24", "title": "Задържаха с наркотици двама младежи при спецоперация в Пазарджишко"}
{"url": "https://www.24chasa.bg/novini/article/6928390", "text": "Турският държавен глава Реджеп Тайип Ердоган гласува в Истанбул днес на предсрочните избори, за които се надява, че ще му осигурят нов мандат като президент при система с разширени правомощия на тази институция. Ердоган пристигна в избирателната секция придружаван от първата дама на Турция Емине Ердоган, предаде Анадолската агенция. След като гласува, президентът похвали пред репортери високата избирателна активност, която по думите му надвишава 50 процента, предаде БТА. \"Това показва колко напреднала е турската демокрация и колко развита е демократическата й зрялост\", каза той. \"С тези избори Турция преживява демократическа революция\", добави президентът. Държавният глава каза също, че е бил информиран, че към момента няма сериозни нарушения в изборния ден. Турция провежда предсрочни президентски и парламентарни избори, които са решаващи за бъдещето на страната, тъй като след тях ще влязат в сила конституционни промени, одобрени с референдум на 16 април м.г., съгласно които страната преминава от парламентарна система към президентска система на управление с изпълнителни правомощия.", "date": "2018.06.24", "title": "Турският президент Реджеп Тайип Ердоган \nгласува в Истанбул"}
{"url": "https://www.24chasa.bg/novini/article/6928412", "text": "БСП няма сериозни аргументи за вот на недоверие в сектор \"Сигурност\" и го внася колкото да отбележи края на Европредседателството. Това заяви в предаването \"Неделя 150\" по   председателят на парламентарната група на Обединените патриоти Волен Сидеров дни преди обсъждането на вота в Народното събрание. Сидеров не смята, че в обществото има нагласа за смяна на управлението: „Нямат сериозни аргументи. Професионалният политикът трябва да каже нещо все пак по-точно и конкретно, не може да се каже „Хората нямат доверие в МВР“ – те хората нямат доверие в нищо, в никоя институция. Да кажеш това, не е професионално“. Според Сидеров е възможно да има осезаемо полицейско присъствие в селищата, които са най-застрашени от битовата престъпност. Дори два пъти на ден да минава патрулка - това респектира, смята той. По думите му има достатъчно състав на МВР, за да се постигне това. \"Няма държава, която да няма собствена армия. Ние имахме много добра и добре оборудвана армия. Да, със съветско оръжие беше. От САЩ ни накараха да си нарежем ракетите. Това беше груб натиск върху България да унищожи своята бойна техника. САЩ смятаха, че ние като най-верен сателит на Русия, ако нещо стане в региона, ще вземем да се намесим. Опасяваха се България да не стане лидер на Балканите, не им трябва такова нещо\", коментира още лидерът на \"Атака\". Чудесна, макар и закъсняла нарече Сидеров позицията, която България ще защити на днешния форум за миграцията в Брюксел: „Да затвори границата Европа, да – да връща всеки незаконен пришелец и лагерите да бъдат извън Европа - това са чудесни точки. В Брюксел този път няма да е така гладко, ще има различни гласове. Надявам се Борисов да удържи това, което каза в парламента, да настоява за тези точки и най-после да се чуе гласът на България като равноправен член на ЕС“. Сидеров лично се ангажира с подкрепа за майките на деца с увреждания: „Казах им това, което можем да направим. Имаме двама души в Комисията по социални въпроси. Казах, че ще осигурим достъп на техни представители, когато комисията работи и евентуално някакво компилиране на текстовете –най-важните неща, на които държат, по някакъв начин нашите колеги да ги вкарат в закона, който предстои да бъде приет. Това, което може да се компилира от техните текстове, от това, което сега се готви в социалното министерство, така да се каже – да лобираме да влязат техните искания. Това е, което можем да направим. Другото е въпрос на изпълнителната власт“.", "date": "2018.06.24", "title": "Сидеров: БСП няма сериозни аргументи за вот на недоверие"}
{"url": "https://www.24chasa.bg/novini/article/6928417", "text": "Политическа партия „Земеделски съюз Александър Стамболийски” реши да напусне Коалиция „БСП за България”, предаде пресцентърът на партията, цитиран от  Решението е взето по време на проведения днес 44-ти редовен конгрес на партията. Конгресът преизбра за председател на партията Спас Янев Панчев и избра ръководни органи на партията. Той и Димитър Георгиев са депутати в групата на левицата и към момента не е ясно дали ще напуснат Народното събрание, или ще бъдат независими. Това се случва в навечерието на внесения от \"БСП за България\" вот на недоверие срещу правителството. Корнелия Нинова коментира пред бТВ, че не се притеснява, че парламентарната група на „БСП за България” може да остане с двама депутати по-малко. „Ние сме коалиция, която има договор, че ще се явяваме заедно на всички избори. Г-н Панчев иска да се явява самостоятелно на местни избори срещу БСП, каквото е правил и други пъти. Тоест на парламентарни избори заедно с БСП, защото не може да прехвърли границата от 4% сам, а на местни избори сам и срещу БСП. Това е безпринципно”, подчерта Нинова. Тя допълни, че в понеделник се събира ръководството на БСП и ще вземе решение по казуса. По думите ѝ общинските съветници на Спас Панчев гласуват срещу кметове на БСП, например в Тунджа и Пловдив.", "date": "2018.06.24", "title": "Партията на Спас Панчев напуска коалицията с БСП"}
{"url": "https://www.24chasa.bg/novini/article/6928421", "text": "Турските власти подозират десетима чужденци, че са се опитали да се намесят в изборния процес, представяйки се за наблюдатели на днешните избори, предаде Анадолската агенция. Агенцията уточнява, че чужденците не са били акредитирани за изборите и не са били наблюдатели на Организацията за сигурност и сътрудничество в Европа (ОССЕ). Те обаче се представяли за наблюдатели и се опитвали да се намесят в изборния процес. Спрямо тях са предприети нужните законови действия, предаде БТА. Според информация на вътрешното министерство на Турция става дума за трима французи в окръг Агръ, трима германци в окръг Шърнак, един италианец в Батман и трима италианци в Диарбекир.", "date": "2018.06.24", "title": "Заподозряха десетима чужденци за намеса в изборите в Турция"}
{"url": "https://www.24chasa.bg/novini/article/6927802", "text": "Технологични експерименти в областта на природни науки и виртуална реалност откриха посетители на интерактивния център TechnoMagicLand в първия ден на откриването му. С помощта на над 40 познавателни експеримента, разположени на 1300 кв. м, гостите преминаха от физични закони през определяната за трудна математика до разработване на изкуствен интелект и сглобяване на компютър. Концепцията на центъра се основава на сентенция, изречена преди много години от Конфуций: “Те ми разказаха, аз забравих. Те ми показаха, аз го разбрах. Аз го направих и го научих за цял живот”. Тези слова са вдъхновителната и движеща сила за създаването на TechnoMagicLand. Създателите на проекта залагат на едни от модерните похвати за обучение - “учене чрез работа” и “учене чрез забавление”. “В екипа по създаването му участват много специалисти и педагози, за да може сложната наука да се пречупи за децата”. Това разказа изпълнителният директор на “София Тех Парк” Тодор Младенов. Той допълни, че проектът е създаден в публично-частно партньорство между “София Тех Парк” и частната компания “ТехноЛогика”. Целта е центърът да се превърне в семеен музей, а идеята е да се заинтригуват както децата, така и техните родители. Всяка година дружеството ще реинвестира печалбата, която осъществи за а подменените ще бъдат представяни на различни места в България. “Обучение под формата на игра и експеримент, от който се вадят поуки и асоциации. Така детето няма да каже, че е сложно, и да възприеме, че има бариера, а ще си каже: “Няма проблем за мен, та аз съм го правил, като съм бил на 7 години” . Така определи целите на проекта Огнян Траянов, който е изпълнителният директор на компанията, отговорна за идеята за проекта. Той посочи, че това е главната концепция за успех на обучението, а новото и различно от другите такива центрове по света е състезателният дух у младите любопитковци. Придвижването и активирането на експонатите в центъра става чрез специална гривна, в която малчуганите трупат точки по време на посещението си. Когато се приберат вкъщи, те могат да си направят профил и при всяко ново посещение да събират точки. За всеки експонат, през който се минава, в гривната, се отчита точка, но при по-сложните експонати те се дават спрямо резултата. С нарастването на спечелени точки те се изкачват на по-високо ниво. Децата започват от ниво “Търсач”, с любознателност стават “Откривател” и достигат до най-високото отличие “Магьосник”. Траянов разказа, че следвщата стъпка е разработване на система, която да персонализира интересите на децата и да насочи техните родители. В запалването на искрата на любознателността се включва и роботчето TML-1, което е оставено на Земята с тайна мисия и ще се покаже чак когато се появят 99 магьосници, които са надеждата на човечеството. Децата слагат очила, с които се “потапят” във виртуална реалност и играят различни игри.  Атрактивни за всички възрасти са 3D принтерите и 3D скенерите. В първия работен ден на музея децата разгадаваха природни закони като сили на триене, магнетизъм, смесване на цветовете и оптични илюзии. Центърът разполага и със селфи зона с 6 криви огледала, която разказва къде се използват и принципите на действието им. Питагоровата теорема е представена с течности, които илюстрират нагледно действието и приложението ѝ. Посетителите научават за дигитализирането на звук и сглобяването на компютър. За най-запалените изследователи музеят ще предлага и курсове. Различни демонстрации по време на посещенията ще се провеждат в TechnoMagicLand. По интересен и забавен начин ще бъдат представени части на физиката, химията, математиката и информатиката. В събота демонстрацията беше по химия и предизвика голям интерес у децата. Центърът ще работи от 10 до 19 ч всеки ден без понеделник. Билетите ще струват 4 лв. за деца до 14 г. и 7 лв. за останалите възрасти. Ще има и билети за групови посещения.", "date": "2018.06.24", "title": "Над 40 забавни експеримента в нов музей запалват деца по сложни науки"}
{"url": "https://www.24chasa.bg/novini/article/6928049", "text": "Вижте справка за последиците от възможните варианти за изход от изборите за президент и парламент в Турция, изготвена от ДПА, цитирана от БТА. Ако Реджеп Тайип Ердоган бъде избран още на първия тур и управляващата Партия на справедливостта и развитието (ПСР) спечели абсолютно мнозинство, президентът ще придобие безпрецедентни пълномощия и ще управлява еднолично. Това положение ще се запази пет години. Ердоган все още ще е фаворит за краен победител, но имиджът му ще пострада. Опозицията ще получи шанс. Ердоган побеждава на втория тур (вероятно Мухаррем Индже), но ако ПСР има абсолютно мнозинство, той ще съумее да преодолее удара по авторитета си. Опозицията се опасява, че в този случай също ще има еднолично управление. Ердоган губи на втория тур след 16-годишно управление на неговата партия. Турция е разклатена из основи. Той е обещал, че ще уважи вота на хората, но реакцията на привържениците му не е предвидима. Страната влиза в период на нестабилност, защото Индже се е зарекъл да отмени президентската система на управление, приета на референдума м.г. Ердоган е преизбран, но ПСР губи мнозинството си в парламента. Новата президентска система на управление не е пригодна за такава ситуация. Ердоган може да издава укази, но парламентарното мнозинство може да ги отменя. Възможно е президентът да поеме риска да разпусне парламента и да насрочи нови избори, но и самия той ще трябва да се бори за ново преизбиране. Малко вероятен вариант, който също би довел до политическа парализа. Непредвидима е реакцията на Ердогановата електорална база. Настоящата опозиция е единна срещу Ердоган, но ако го няма, може да се разедини. Обаче ако Турция се върне към състоянието на парламентарна република (както обещава Индже), настоящите опозиционни партии ще трябва да съставят правителствена коалиция независимо от различията си.", "date": "2018.06.24", "title": "Вижте последиците от възможните варианти \nза изход от изборите в Турция"}
{"url": "https://www.24chasa.bg/novini/article/6928042", "text": "Хиляди хора протестираха снощи пред сградата на парламента в Скопие срещу споразумението с Гърция за името Република Северна Македония, предаде АП. Проявата, организирана от студентското движение \"Младите за Македония\", бе под мотото \"Никога Северна, винаги Македония\", предаде БТА. Демонстрантите поискаха оставката на лявото правителство и скандираха \"Предатели!\" по адрес на политиците, гласували за ратифицирането на договора. Протестът приключи мирно.", "date": "2018.06.24", "title": "Хиляди протестираха пред парламента в Скопие срещу договора за името (Снимки)"}
{"url": "https://www.24chasa.bg/novini/article/6928034", "text": "Данни на Държавната комисия за развитие и реформа на Китай сочат, че производството на суров петрол в страната е спаднало с 1.6% през май, като за периода са произведени 16 милиона тона. Китай е един от най-големите купувачи на петрол в света, с повече от 60% от потреблението идващо от внос. Страната е внесла 39 милиона тона суров нефт миналия месец, което е с 5% ръст спрямо същия период на миналата година. Междувременно, производството на природен газ е достигнало 12.6 милиарда кубични метра, увеличение от 5.9% на годишна база. Китай цели да увеличи вътрешния добив на суров петрол на 200 милиона тона до 2020 г, а капацитетът за доставка на природен газ да надвиши 360 милиарда кубични метра. Едни от важните задачи пред петролната индустрия са да ускори проучванията за петролни залежи, за да гарантира вътрешните доставки, да засили изграждането на тръбопроводни мрежи и разработването на по-чисти алтернативи.", "date": "2018.06.24", "title": "Производството на суров петрол в Китай е спаднало с 1.6% през май"}
{"url": "https://www.24chasa.bg/novini/article/6928056", "text": "Над 870 хиляди литра суров петрол се е изсипал от петнайсет от 32 дерайлирали цистерни по ж.п. линия в северозападен район на американския щат Айова, предаде Асошиейтед прес. Говорител на железопътната компания Би Ен Ес Еф каза снощи, че около половината от разлялата се суровина е близо до мястото на дерайлирането на композицията, но останалата част си е проправила път към близките реки, предаде БТА. По думите на говорителя компанията ще се съсредоточи върху възстановяването на околната среда, като засега \"не са установени нива на заплаха\" за хора.", "date": "2018.06.24", "title": "Хиляди тонове суров петрол се разляха в щата Айова от дерайлирал влак (Снимки)"}
{"url": "https://www.24chasa.bg/novini/article/6928062", "text": "Джаред Къшнър, старши съветник на президента Доналд Тръмп, заявява, че е \"готов да работи с президента Абас\", пише днес палестинският вестник \"Ал Кудс\", цитиран от Ройтерс. Къшнър, който е женен за дъщерята на президента Иванка, казва в интервю за вестника, че палестинците \"заслужават бляскаво бъдеще\" и че \"сега е времето\" за тях и за израелците \"да се отворят към решението и да не се страхуват да опитат\" да се договорят. \"Готов съм да работя с [палестинския] президент [Махмуд] Абас\", казва той в интервюто, публикувано на арабски език, предаде БТА. Вашингтон е заявил, че разработва мирен план, който скоро ще бъде обявен. Израелско-палестинските преговори са в застой от 2014 г., припомни Ройтерс.", "date": "2018.06.24", "title": "Съветник на Тръмп: Готов съм да работя с палестинския президент Махмуд Абас"}
{"url": "https://www.24chasa.bg/novini/article/6928064", "text": "Близо 300 турски дипломати са поискали убежище в Германия след неуспешния опит за преврат в Турция през юли 2016 г. Това съобщи германският вестник \"Велт ам зонтаг\", цитиран от Ройтерс. По данни на федералното вътрешно министерство общо 1177 турци с дипломатически статут или официални пълномощия, вкл. съпруги/съпрузи и деца на дипломати, са подали заявления за предоставяне на бежански статут, пише вестникът. От министерството засега няма коментар, предаде БТА. След опита за преврат в Турция бяха арестувани над 40 хиляди човека и бяха уволнени повече от 100 хиляди военни и служители от държавния и частния сектор. Основните партии в Германия категорично осъждат репресиите на турските власти. Анкара от своя страна многократно е приканвала Берлин да й предаде лицата, които смята, че са замесени в неуспелия преврат. Днес в Турция има предсрочни президентски и парламентарни избори, отбеляза Ройтерс.", "date": "2018.06.24", "title": "Близо 300 дипломати са поискали убежище в Германия след опита за преврат в Турция"}
{"url": "https://www.24chasa.bg/novini/article/6928073", "text": "\"Тя е спяла. Той я е хванал за ръката и я повел из къщата. Поискал и пари, питал и за хляб. Ударил я и я повел по пътя\", разказва пред   дъщерята на жената, взета за заложник от избягалия затворник Борис Иванов. Жената все още е в силен шок от преживения ужас. Вчера по обед тя е легнала да поспи, а вратите обичайно били отключени. След това непознат мъж надвиснал над леглото ѝ и я събудил. Разпознала е веднага беглеца, който носил бухалка. Първо поискал храна, после пари, а накрая я повел със себе си. По пътя обаче ги среща районният полицай, който обхождал улиците пеша. Жената му дала знак, той ги подминал, за да не застраши живота на жертвата, но веднага след това предприел действия. Притеснен от срещата обаче, затворникът Иванов завлякъл жертвата към близката гора. Тя се спънала и паднала, а той за да не губи време, хвърлил водата и храната и побягнал сам към слънчогледите. Жената е била заплашена, че ако не го последва, без да будят съмнение по пътя, ще я убие и ще я захвърли в тревата. Благодарна е на районния полицай, който по думите ѝ е спасил живота ѝ. Не вярва, че някога ще се отърси от стреса и ужаса, които е преживяла. Благодарение и на нейната реакция избягалият затворник беше заловен след зрелищна акция на полицията", "date": "2018.06.24", "title": "Затворникът Борис Иванов оставил заложничката си в гора, за да не го забави"}
{"url": "https://www.24chasa.bg/novini/article/6928066", "text": "Индексът на тържищните цени /ИТЦ/, който отразява цените на хранителните стоки на едро се покачи тази седмица с 0,39 на сто до 1,323 пункта, сочат данните на Държавната комисия по стоковите борси и тържищата /ДКСБТ/. От началото на май до миналата седмица индексът падна с 8,63 на сто. Базовото ниво на ИТЦ - 1,000 е от 2005 година, предаде БТА. Оранжерийните домати поевтиняха тази седмица с 1,8 на сто на сто и се продават по 1,67 лева за килограм. Оранжерийните краставици поевтиняват с 2,4 на сто до 1,23 лева средно за килограм. Картофите поевтиняват с 11,3 на сто и се търгуват по 0,63 лева за килограм на едро. Пресните картофи поевтиняват с 8,0 на сто до 0,80 лв./кг. Цената на морковите се качва с 0,7 на сто до 1,41 лева за килограм. Зелената салата се търгува 0,57 лева за брой. Ябълките поевтиняват с 6,7 на сто и се продават по 1,52 лв./кг. Цената на лимоните се понижи със 1,1 процента, до 2,70 лева. Цената на ягодите скача с 15.0 на сто до 4,60 лева за килограм. Черешите поевтиняват с 19,0 на сто до 1,70 лева за килограм на едро. Кравето сирене поскъпва с 2,0 на сто и се търгува по 6,10 лв./кг; кашкавалът тип \"Витоша\" се купува по 10,10 лв./кг, а олиото поскъпва с 0,5 на сто до 1,92 лева за литър. Каймата поскъпва с 1,1 на сто и се търгува по 4,65 лева за килограм. Пакетче краве масло от 125 грама се търгува за 2,30 лева. Пилешкото замразено месо поскъпва с 0,5 на сто до 3,99 лева за килограм на едро. Захарта поевтинява с две стотинки и се търгува по 1,06 лв./кг, а брашното тип \"500\" се купува средно по 0,80 лева. Яйцата се продават по 0,19 лева за брой на едро в края на седмицата.", "date": "2018.06.24", "title": "Цената на доматите, краставиците и картофите тази седмица поевтиня"}
{"url": "https://www.24chasa.bg/novini/article/6928075", "text": "Заловиха избягалия престъпник Борис Иванов вчера. Няма пострадали по време на операцията, но е имало опит за вземане на заложник – възрастна жена. Тя е успяла да предупреди районния намесник, че в дома й има човек. В залавянето на Борис Иванов са участвали и снайперисти. Бившият зам.-министър на правосъдието Димитър Бонгалов каза е ефира на Нова тв, че целта на правосъдната системата е престъпникът да се ресоциализира и превъзпита. По-опасни според него са бягствата от затвори със затворен тип. „При индивидуалната оценката на риска, отговорността е много голяма“, казва Бонгалов. \"Няма критерий, по който да бъде оценена работата на социалния работник. Той е Господ Бог в затвора. Може да прави каквото си иска с един човек, лишен от свобода“, допълва бившият зам.-министър. Той не отрече, че има случаи, в които оценката на риска дава определени привилегии на дадени затворници. „Няма мобилни телефони само в сливенския затвор за жени“, допълва Бонгалов. Според него проблемът е, че има забрана за вкарване на оръжия, наркотици и алкохол в затворите, но няма административни наказания за гражданите, които се опитват да прехвърлят забранени обекти.", "date": "2018.06.24", "title": "Димитър Бонгалов: Няма мобилни телефони само в сливенския женски затвор"}
{"url": "https://www.24chasa.bg/novini/article/6928071", "text": "Министерството на вътрешната сигурност на САЩ съобщи снощи, че 522 деца, отделени от родителите си съгласно програмата \"Нулева толерантност\", са били събрани със семействата си, предаде Ройтерс. До едно денонощие още 16 деца ще отидат при роднините си. Според съобщението малък брой малолетни ще останат отделени, вкл. тези, чиято родствена връзка не може да бъде установена, предаде БТА. В сряда президентът Доналд Тръмп подписа указ, с който се слага край на политиката за отделянето на деца от семействата им, преминали нелегално границата с Мексико. По данни на министерството на здравеопазването и хуманитарните въпроси броят на тези деца е 2053 и те пребивават в обекти, финансирани от министерството. От ведомството казаха, че сътрудничат \"със съответните агенции\", за ускоряване на процеса за събиране на децата с техните родители или настойници.", "date": "2018.06.24", "title": "САЩ: Стотици деца на мигранти бяха събрани с родителите си"}
{"url": "https://www.24chasa.bg/novini/article/6928080", "text": "Няма да ме скарате с Радев, коментира лидерът на БСП Корнелия Нинова в студиото  . Тя отговори на въпрос на водещата дали се качва на раменете на президента, за да повиши рейтинга си. Нинова видимо хареса карикатурата. Според нея било нормално националният омбудсман да има по-висок рейтинг, защото по думите й Манолова \"прекрасно защитава правата на гражданите\". Тя категорично отрече да ревнува от рейтинга на Манолова. Изглежда това внушение да скарат мен и президента Румен Радев няма да спре. Искам просто да им кажа да не си губят енергията и времето. Няма да стане, категорична бе председателката на БСП. Тя отчете високия рейтинг на държавния глава, който бил \"достоен избор\", както и правото му да има свои политически позиции. \"Битовата престъпност расте. Има стотици примери. Например дядото, който беше обран и затворен при животните. Или бабата от Златарица, която беше съблечена и обрана\", смята Нинова. \"Валентин Радев не си е на мястото категорично. Но проблемът е по-голям и дълбок. Закон за частната охранителна дейност прие ГЕРБ и прехвърли охраната на народа си на частните фирми. Големият проблем между нас е, че те изтеглят държавата от важни сектори\", категорична е тя. \"Критиките са здравословни и са към политиката, за да се коригира. Не те демотивират служителите на МВР\", заяви Нинова. \"Поведението на Борисов е много изненадващо. Ще следим разговорите му днес\", каза още лидерката на БСП. \"В края на 2017 г. с Борисов проведохме неформален разговор. Помня го и винаги ще го помня. След като парламентът отхвърли иновативните лекарства за онкоболните, при мен дойдоха майки с деца, тежка среща. Преглътнах си достойнството и му се обадих. Казах му: \"Това трябва да го промениш, просто трябва\". Тогава той говори с парламентарната си група и гласуваха обратното\", споделя Нинова.", "date": "2018.06.24", "title": "Нинова: Не си губете времето, няма да ме скарате с президента"}
{"url": "https://www.24chasa.bg/novini/article/6928085", "text": "Самолет \"Боинг 737\" на турската авиокомпания \"Пегасус\", изпълняващ полет от Новосибирск за Анталия, днес извърши аварийно кацане на летището в казахстанския град Атирау поради повреда на един от двигателите. Това съобщи ТАСС, като се позовава на пресслужбата на Комитета за гражданска авиация на министерството на инвестициите и развитието на Казахстан, предаде БТА. Самолетът със 196 души на борда се приземил благополучно, 17 минути след като екипажът решил да извърши аварийно кацане.", "date": "2018.06.24", "title": "Турски самолет \"Боинг 737\" кацна аварийно в Казахстан"}
{"url": "https://www.24chasa.bg/novini/article/6928088", "text": "От октомври темата за миграцията сякаш изчезна от европейската сцена. ЕК правилно изчисли, че следващата седмица на срещата на върха разделението ще се задълбочи. С днешната среща се цели договорка, за да се намали разделението следващата седмица. Това коментира вицепрезидентът Илияна Йотова пред  . Заинтересовани сме Дъблинското споразумение да бъде променено, тъй като много хора, които са регистрирани в България, според това споразумение, могат да бъдат върнати у нас, каза Йотова. Според вицепрезидента Турция също не изпълнява изцяло споразумението с Европейския съюз, а темата за миграцията е може би най-слабата, като по нея са взети най-слабите решения и много време е похарчено в мудни механизми. Поставянето на темата за Западните Балкани е огромен успех на България. Чисто егоистично ние сме заинтересовани да има стабилност в тази част на Европа. Без българска намеса нямаше да има толкова бързо развитие в отношенията между Македония и Гърция, каза още Илияна Йотова.", "date": "2018.06.24", "title": "Илияна Йотова: Заинтересовани сме от промяна на Дъблинското споразумение"}
{"url": "https://www.24chasa.bg/novini/article/6928091", "text": "На 27 юни 2018 г., 14 часа. Имаме удоволствието да ви поканим на изложба с посланията на лидерите на Европейския съюз и на държавите членки, написани след неформалната вечеря в София на 16 май 2018 г. Изложбата е подредена в Национална галерия – Двореца, на пл.“Княз Алекснадър I“ и ще бъде открита от министър Лиляна Павлова. На 27 юни 2018 г., от 15 часа, организираме дискусия отчет: „Българското председателство на Съвета на Европейския съюз 2018 – резултатите“, по време на която заедно със социолози, икономисти и представители на администрацията ще представим и обсъдим постигнатото през отминаващите шест месеца. Събитието ще е в Зала 6 на НДК. На 27 юни 2018 г., 19 часа. Едно от най-великите произведения на всички времена – Симфония №8 на Густав Малер, изпълнена от над 400 музиканти на сцената на зала 1 в НДК, ще закрие първото Българско председателство на Съвета на ЕС. По време на официалната церемония ще предадем и щафетата на следващото Австрийско председателство. На 30 юни 2018 г. , 10 часа. Българското председателство ще бъде закрито от „доджо“ децата, които откриха събитията в НДК през януари. Mega Dojo Sofia 2.0 ще събере отново над 300 ученици от цяла България на уникален тех ден, през който те ще могат да се забавляват и учат факти за Европа в създадените за тях специални работилници на петия етаж в НДК. На 1 юли 2018 г., от 19 часа, заповядайте на концерт на открито „Музиката на Западните Балкани“. Събитието ще се проведе в парка зад НДК – новата открита сцена на Двореца, където ще се забавляваме заедно с Теодосий Спасов и неговата формация Western Balkans Band BG, както и с музикантите от Спектрум и 4th Edition.", "date": "2018.06.24", "title": "Вижте как ще бъде отбелязан краят на Българското председателство на Съвета на ЕС"}
{"url": "https://www.24chasa.bg/novini/article/6928097", "text": "Четирима човека бяха убити в Северна Нигерия при нападение, извършено вероятно от екстремистката групировка \"Боко харам\", предаде АП, като се позова на местната полиция. Телата са били открити вчера сутринта в село край град Майдугури, столица на щата Борно. \"Боко харам\" води началото си от този щат. При нападението са били ранени шест души и са били опожарени къщи и автомобили, предаде БТа. Според щатската полиция атаката е била извършена от въоръжени лица. Местен жител обаче каза за АП, че атентатор самоубиец взривил бомба до хора, които спели на открито поради горещината. Правителството на Нигерия нееднократно е обявявало победа над \"Боко харам\", но групировката продължава да извършва атентати и отвличания на хора в региона.", "date": "2018.06.24", "title": "Четирима убити и шестима ранени при нападение в Нигерия"}
{"url": "https://www.24chasa.bg/novini/article/6928099", "text": "Трима турски граждани, отвлечени миналата година в южния либийски град Убари, бяха освободени вчера и ще бъдат върнати в родината им, съобщи признатото от ООН либийско правителство на националното единство в изявление, цитирано от Ройтерс. През ноември неизвестна въоръжена група отвлече четирима инженери - трима от Турция и един от Южна Африка, които работеха за турската компания \"Енка Текник\" по строителството на електростанция в Убари. Съдбата на южноафриканския инженер е неизвестна, предаде БТА.", "date": "2018.06.24", "title": "Трима турски инженери, отвлечени през ноември в Либия, бяха освободени"}
{"url": "https://www.24chasa.bg/novini/article/6927855", "text": "28.2.2008 г., 23,40 часът: огън в купе №6 превърна влака София - Кардам в ковчег за 8 28 февруари, 23,40 часът. Влакът от София за Кардам наближава Червен бряг. Силен крясък разбужда заспалите: “Пожар, бягайте, горим!”, пише в репортажа си кореспондентката на вестника Юлияна Велчева. Пътници изскачат полуголи от купетата, блъскат се и падат един върху друг. Всички врати на влака са заключени. Тъмно е като в рог. Гъсти облаци дим нахлуват във вагоните. За да дишат, обезумелите хора блъскат по стъклата на прозорците, чупят ги и пробват да скочат в движение. “Усетих миризма на изгоряло и пратих две момичета при кондуктора да го предупредят”, разказва Мариана И. - След това всички избягали боси в съседния вагон. По-късно се видели на гарата с вика: “Живи сме!”. Кондукторът помни, че две момичета викали за пожар, но какво се случва по-късно, не си спомня. Пътниците във вагона били 35-има. Според очевидци всичко станало за 5 минути. Железничари обаче смятат, че това е твърде кратко време, за да изгори вагон с 9 купета. Вътре в него имало много неща, които пламтят като факли - тапицерия, спално бельо, пердета... “Спях в съседното на купето, откъдето е тръгнал пожарът”, разказва Георги Петров, който по обяд слязъл на гарата в Добрич само по риза. Мъжът започнал да блъска, за да събуди хората. “Тръгнах да бягам, останалите, сънени, започнаха да се бутат. Беше някакъв ад. Стигнах до една външна врата, но беше заключена. Пушекът обхвана всичко. Нищо не се виждаше, напипах друга врата, която беше отключена”, разказва още Георги Петров. Навън някой му дал чехли и черен панталон. “Мисля, че една от жертвите е мъж от моето купе. Беше на около 50 години, тежеше поне 120 кг и с мъка успя да се качи”, спомня си Георги Петров Жена, която вървяла боса, разказва, че огънят е тръгнал от тяхното купе. Гръмнало осветлението и се подпалило пердето. Било съвсем мъничко пожарче. Всички мислели, че ще се справят, и тръгнали да търсят пожарогасител, но не открили никъде. Това допълва друга пътничка от горящия влак. Паниката била огромна. Студентът по информатика Здравко пробвал да вади горящи пътници. Хващал ги за краката, за ръцете, влачил ги. Възрастна жена не могла да излезе и го помолила да я остави. Друго девойче припаднало от дима, приятелят ѝ се върнал и успял да го измъкне отвън. “Вятърът беше много силен. Пламъците от кушета тръгнаха към спалния вагон и обхванаха всички купета”, обяснява Метин Ибрахим. “Пълна трагедия, хора скачаха през прозорците, хвърляха камъни, за да строшат стъклата, което още повече разгаряше огъня. Дойдоха пожарни, но нищо. Двата вагона изгоряха. След това отцепиха влака. Добре, че някой се сети и натисна аварийната спирачка, иначе щеше да стане още по-страшно”, разказва друг оцелял пътник. “Трима ще отговарят пред съда за гибелта на хората”, казва на 28 февруари 2009 г. зам. окръжният прокурор на Плевен Валери Мирчев, който води разследването. Зам.-директорът на “Пътнически превози” Георги Иванов, който като ръководител по експлоатацията на спалните и специалните вагони издал заповед страничните врати да се заключват с железен щифт и приспособление, наречено каре. Това залостване липсва в нормативите. Законът предвижда до 5 г. затвор. Като виновни са посочени и шафнерът на кушет-вагона Георги Георгиев и началничката на композицията Иванка Костадинова. Те са обвинени в небрежност, довела до гибелта на 9 души. За това наказанието е от 5 до 15 г. решетки. Събрани са изказванията на над 100 свидетели, както и повече от 30 експертизи. На 26 март 2009 г. приключва разследването. Последната електротехническа експертиза доказала, че пожарът е възникнал от техническа неизправност в елинсталацията за осветлението. Делото се точи с години. Чак на 16 юли 2013 г. приключва с условни присъди и общо 1,9 млн. лв. кръвнина. Върховният касационен съд (ВКС) потвърждава, че никой няма да лежи в затвора затова, че на 28 февруари 2008 г. в пожар в композиция на БДЖ загиват 9 души. Магистратите се съгласяват с решението на апелативните съдии от Велико Търново, че шафнерът Георги Георгиев, началник-влакът Иванка Костадинова и бившият директор на “Спални и специални вагони” в БДЖ Георги Иванов носят отговорност за инцидента. Според ВКС обаче би било израз на несправедливост тримата да лежат в затвора. В решението на съда пише, че шафнерът и началник-влакът са попаднали в изключителна ситуация, за която нямат практическа подготовка, тъй като не са обучени за гасене на пожар и екипна работа. Те разполагали с ограничено време за действия и всяка минута, пропиляна в паника и суетене, е била с фатални последици. ВКС потвърди и кръвнината, която бе присъдена на жертвите. От БДЖ ще плащат заедно с подсъдимите сумата 1,9 млн. лв. ВКС не приема доводите на дружеството, че е в тежко състояние и няма толкова средства. Емоционалните травми на близките на загиналите са с неописуема дълбочина, заявяват магистратите и определят компенсация от по 100 хил. лв. на човек. Родителите на загиналата по време на пожара във влака София-Кардам Валерия Желева даряват средствата от полученото държавно обезщетение за злополуката на учебни заведения в Добрич. Средствата са използвани за купуване на учебни помагала. Едно от заведенията получатели е детска градина 18, където майката Софка Дойнова представи дарението пред родители, учители и деца, и в присъствието на кмета Детелина Николова. С дарението в градината са закупени интерактивни дъски с лаптоп и проектор - за всяка от групите, озвучителна техника, кухненски уреди и кухненски шкафове. Размерът на дарението е 30 000 лева. Освен детската градина родителите на Валерия Желева дариха средства в еднакъв размер и на СОУ “Св.Климент Охридски”, Хуманитарна гимназия “Св. св. Кирил и Методий”, детска ясла “Пролет” и СУ “Св. Климент Охридски”. На 4 март става ясно, че жертвите на пожара във влака София - Кардам не са осем, а девет. В този ден приключва идентифицирането на последните три жени. Те са Галина Иванова, Антоанета Апостолова и Елена Халачева. Това съобщава шефът на Съдебна медицина в Плевен доц. Петко Лисаев. Останалите шестима, намерили смъртта си в пожара, са проф. Рашо Рашев, Валерия Желева, Стоян Ковачев, Даниел Вичев, Калчо Енчев и Мая Машева. Същия ден се конкретизират и четирите основни версии, по които работи следствието: 1. Умишлен палеж 2. По непредпазливост 3. Случайно възпламеняване 4. Късо съединение.", "date": "2018.06.24", "title": "Машина на времето: 28.2.2008 г.,  23,40 часът:  огън в купе №6 превърна влака  София - Кардам в ковчег за 8"}
{"url": "https://www.24chasa.bg/novini/article/6928026", "text": "Председателят на Европейската комисия (ЕК) Жан-Клод Юнкер е свикал за днес в Брюксел среща на 16 държавни и правителствени ръководители от ЕС, които ще се запознаят с предложения за решения по въпроса за миграцията. Целта на срещата е участниците да се обединят около виждането за общи действия в навечерието на Европейския съвет в края на следващата седмица, предаде БТА. Не се предвижда днес да бъде утвърден заключителен документ, но ЕК представи предварително няколко идеи - обособяване и поддържане на лагери за мигранти извън ЕС, подкрепа за държавите по външните граници на Общността да връщат незаконните мигранти, създаване на европейска гранична полиция. Предлага се също мигрантите, достигнали ЕС, да бъдат въдворявани в центрове, където да изчакват решенията по молбите им за закрила, за да се избегне възможността те да предприемат самоволни пътувания. Те ще бъдат длъжни да не напускат страната, в която са пристигнали, а ако не се подчинят, ще бъдат санкционирани. Германия, по чието настояване бе свикана срещата, е в политическа криза заради подхода към мигрантите. Коалиционни партньори на канцлера Ангела Меркел настояват мигрантите, пристигнали в Германия, но регистрирани преди това в друга държава от ЕС, да бъдат връщани там, където данните им са били взети. Съществува предложение държавите от ЕС, които следва по този начин да приемат обратно мигранти, да получават за това средства. Друго предложение предвижда прилагането на двустранни споразумения по този въпрос между отделните страни в ЕС, вместо единен европейски подход. Франция е на мнение, че държавите, отказали да взимат мигранти, трябва да бъдат глобявани. Процесът на договаряне на единен подход продължава вече пет поредни шестмесечни председателства на Съвета на ЕС. В рамките на българското председателство бяха изложени идеи за установяването на механизъм в случаи на миграционни кризи, който да се задейства автоматично и да отчита възможностите на отделните страни от ЕС да посрещат мигранти. С тези нови правила би следвало да се променят досегашните изисквания мигрантите да подлежат на връщане в страната, през която са навлезли в ЕС. Предвижда се да отпаднат възможностите мигрантите да си избират къде да поискат убежище, както и да се движат свободно из Европа в очакване на решение по внесените молби за закрила. В навечерието на днешната среща еврокомисарят по миграцията Димитрис Аврамопулос предупреди, че целият европейски проект е под заплаха, а не само Шенген. По неговите думи действащите правила за миграцията \"са мъртви\".", "date": "2018.06.24", "title": "Обсъждат днес въпросите за миграцията на извънредна среща в Брюксел"}
{"url": "https://www.24chasa.bg/novini/article/6928036", "text": "Двайсет и четирима човека бяха ранени снощи при експлозия в жилищна сграда в западния германски град Вупертал, предаде ДПА. Четирима от ранените са в тежко състояние, съобщи говорител на полицията. На място работят много спасители. На снимки се виждат купища отломки на улицата пред сградата, предаде БТА. Засега не е изяснено как и защо е станала експлозията, каза говорителят.", "date": "2018.06.24", "title": "Над 20 ранени при експлозия в жилищна сграда в Германия, причината се изяснява"}
{"url": "https://www.24chasa.bg/novini/article/6928030", "text": "Базираният в Пекин китайски производител на смартфони Xiaomi обяви в събота план да събере 48 милиарда хонконгски долара (около 6.12 милиарда щ.д) за първичното си публично предлагане (IPO) в Хонгконг следващия месец. Компанията ще предложи акции в размер на 2.18 милиарда на цена между 17 и 22 хонконгски долара. Предлагането се очаква да започне следващия понеделник и приключи в четвъртък, а самото търгуване да стартира на 9 юли, стана ясно на пресконференция на корпорацията състояла се в Хонконг. „Ние сме интернет компания, задвижвана от иновациите и посветена на принципа да създаваме „удивителни продукти на достъпни и честни цени“, каза Лей Дзюн, изпълнителен директор, основател и председател на Xiaomi. Той добави, че само за седем години от основаването си, годишните приходи на компанията надхвърлиха 100 милиарда юана (15.38 милиарда щ.д.), един растеж, който редица традиционни компании не могат да достигнат.", "date": "2018.06.24", "title": "Xiaomi събра 6.12 милиарда долара за IPO на Хонконгската борса"}
{"url": "https://www.24chasa.bg/novini/article/6928028", "text": "Монсеньор Карло Алберто Капела, който до миналата година е работел в апостолическата нунциатура (посолството на Ватикана) във Вашингтон, беше осъден днес за притежание и разпространение на \"големи количества\" детска порнография, предадоха ДПА и Асошиейтед прес. Освен това ватиканският наказателен съд му наложи и глоба от 5000 евро. Процесът продължи само два дни. Това е първият подобен процес във Ватикана, отбелязва АП. В петък монсеньор Капела призна за \"неуместното си поведение\" и призна, че е гледал снимките по време на това, което той определи като период на уязвимост и вътрешна криза, дължащи се на прехвърлянето си на работа във Вашингтон. Той поиска от съда да прояви снизхождение, тъй като деянието му било само \"препъване по пътя\" на свещеническото му призвание, на което държи и желае да продължи, предаде БТА. Председателят на съда Джузепе дала Торе обаче подчерта, че Капела е продължил да гледа снимките и след като е бил отзован от поста си през август миналата година. Прокуратурата поиска Капела да бъде осъден на 5 години и 9 месеца затвор.", "date": "2018.06.24", "title": "5 години затвор за бивш дипломат на Ватикана за детска порнография"}
{"url": "https://www.24chasa.bg/novini/article/6928048", "text": "Домът на Атанас Месечков е обран преди близо две седмици, стана ясно в ефира на Нова тв. „Не е приятно, защото бяхме вкъщи с децата си, докато спим“, казва танцьорът и хореограф. Чак на сутринта семейството разбрало, че са ги били обрали. Бандитите проникнали през дограмата, защото около къщата има много камери. Взели са техника, пари, дрехи бельо и други лични вещи. След като обрали Месечков, се прехвърлили на съседите му. „Групите в района се знаят, но не могат да ги хванат, защото нямат улики“, допълва Месечков. След този случай той е \"живата\" охрана на дома си. Вместо да спи наблюдава камерите, за да е сигурен, че семейството му е в безопасност.", "date": "2018.06.24", "title": "Обрали Атанас Месечков, взели техника, пари и дрехи"}
{"url": "https://www.24chasa.bg/novini/article/6928040", "text": "В Турция започна гласуването на предсрочните президентски и парламентарни избори, съобщиха световните агенции. Избирателните секции бяха отворени в 8.00 часа местно време и ще затворят в 17.00 часа, предаде БТА. Настоящият президент Реджеп Тайип Ердоган е сред кандидатите за президентския пост заедно с още петима претенденти. Това са Мухаррем Индже от кемалистката Народнорепубликанска партия (НРП), Селяхаттин Демирташ от прокюрдската Демократична партия на народите (ДПН), Мерал Акшенер от \"Добра партия\", Темел Карамоллаоглу от ислямистката Партия на щастието и Догу Перинчек от Патриотичната партия. Проучванията показват убедителна победа на Ердоган на вота, но не е известно дали подкрепата за него ще е достатъчна, за да бъде избегнат балотаж на 8 юли. В случай че се стигне до втори тур, най-вероятно е срещу Ердоган да се изправи кандидатът на НРП Мухаррем Индже. С произвеждането на изборите ще влязат в сила конституционни промени, одобрени с референдум на 16 април м.г., съгласно които Турция преминава от парламентарна система към президентска система на управление с изпълнителни правомощия. Промените предвиждат също увеличаване на броя на депутатите в парламента от 550 на 600 и премахване на поста министър-председател. За участие в парламентарните избори са допуснати осем партии и са сформирани две предизборни коалиции - едната включва управляващата Партия на справедливостта и развитието, Партията на националистическото действие и Партията \"Велик съюз\", а другата - Народнорепубликанската партия, \"Добрата партия\", Партията на щастието и Демократичната партия. В страната са регистрирани 56 342 263 избиратели за участие в предсрочните избори. Избирателите зад граница са 3 490 065 души, а общият брой на турските избиратели е 59 391 328.", "date": "2018.06.24", "title": "Турците гласуват днес на исторически президентски и парламентарни избори"}
{"url": "https://www.24chasa.bg/novini/article/6928101", "text": "Към 31 декември миналата година българите са 7 милиона и 31 хиляди. Като се има предвид, че за година населението намалява с 40 хиляди. Очаква се догодина да паднем под 7 милиона. Но да не се хващаме за бройката. Въпросът е в структурите, до колко това население е образовано. Процентът на неграмотност драстично се увеличи. Това заяви пред   председателят на НСИ Сергей Цветарски. \"Между преброяванията нямаме източник на информация. Следващото преброяване на населението е през 2021 година. Всяко изследване го правим по регламент. Започнахме да разглеждаме общи регламенти, които са рамкови\", добави още той. \"Средната работна заплата е около 1000 лева за един работещ\", информира Цветарски.", "date": "2018.06.24", "title": "Председателят на НСИ: Падаме под 7 млн. през 2019 г."}
{"url": "https://www.24chasa.bg/novini/article/6928118", "text": "Руски бойни самолети атакуваха днес град в Югозападна Сирия под контрола на бунтовници, предаде Ройтерс, като се позова на източници от опозицията. Това е първата въздушна подкрепа на Москва за разрастващата се офанзива на правителствената армия да завладее стратегически район край границата с Йордания и окупираните от Израел Голански възвишения, отбеляза информационната агенция. Два центъра за проследяване на полетите на военни летателни апарати регистрираха най-малко двайсет въздушни удара по град Бусра ал Харир, казаха два източника, предаде БТА. В своята офанзива, започнала по-рано тази седмица, правителствените сили използваха артилерия и ракети, отбеляза Ройтерс. Завчера постоянният представител на САЩ в ООН Ники Хейли осъди нарушаването на примирието в Югозападна Сирия от страна на правителствените сили, припомни Асошиейтед прес. \"Очакваме Русия да използва влиянието си, за да спре нарушенията на сирийския режим, както и всякакви по-нататъшни дестабилизиращи действия в Югозападна и цяла Сирия\", заяви тя. Хейли каза, че накрая Русия ще бъде отговорна за всякакво по-нататъшно изостряне на напрежението в Сирия.", "date": "2018.06.24", "title": "Руски самолети атакуваха град в Сирия, контролиран от бунтовници"}
{"url": "https://www.24chasa.bg/novini/article/6928104", "text": "Къща и селскостопанска постройка са горели в събота във Великотърновско, в следствие небрежност при боравене с открит огън, съобщиха от оперативния център на пожарната във Велико Търново. 57 минути след полунощ на 23 юни е получен сигнал за избухнал пожар в къща в Свищов. На мястото на инцидента на ул.\"Димитър Шишманов\" пристигнал екип отнеборци. Те успели да овладеят пламъците, но огънят е унищожил 60 кв.м домашно имущество. Спасени са две сгради. В следобедните часове на съботния ден пожарникари в Полски Тръмбеш са гасили селскостопанска постройка в с.Раданово. Сигнал за стихията е подаден на тел.112 в 17:26 ч. Докато пристигне екипа, са изгорели 6 м2 покривна конструкция и 4 бали фураж, но сградата е спасена.", "date": "2018.06.24", "title": "Небрежно боравене с огън предизвика два пожара във Великотърновско"}
{"url": "https://www.24chasa.bg/novini/article/6928135", "text": "Най-малко осем души, включително 15-месечно дете, бяха убити вчера в Никарагуа при потушаването на протестите срещу президента Даниел Ортега, съобщи Франс прес. От избухването на протестните акции на 28 април с искане за оставка на Ортега и съпругата му Росарио Мурильо, която е вицепрезидент, са загинали над 200 души. В Манагуа вчера бяха убити седем души, а в бунтовническия град Масая южно от столицата - един, съобщи за АФП Никарагуанският център за правата на човека, предаде БТА. В продължение на осем часа в нощта срещу събота силите на реда и полувоенни групи атакуваха студенти, барикадирали се в Националния автономен университет на Никарагуа в югозападната част на Манагуа, както и в шест столични квартала. \"Те стрелят, за да убиват. Избиват хората, младежите. Ние сме под обсада. Това е неравна война\", свидетелства младеж, с покрито с кърпа лице, в директен видеорепортаж по Фейсбук. Никарагуанският център за правата на човека уточни, че двама души са били убити и 15 са били ранени в района на университета.", "date": "2018.06.24", "title": "Най-малко осем убити в Никарагуа при потушаването на протести срещу президента"}
{"url": "https://www.24chasa.bg/novini/article/6928137", "text": "56-годишна бивша служителка в Адвокатска колегия Габрово, осъдена за присвояване на над 28 000 лв. за 4 години, се изправя пред Окръжния съд във Велико Търново идната седмица с искане за по-леко наказание. През март т.г. Районен съд – Габрово е признал подсъдимата Евгения Х. К. за виновна в това, че в периода от края на януари 2011 г до 14 май 2014 г., в условията на продължавано престъпление, чрез използване на неистински документи, получила без правно основание общо 28 080 лева. Жената ощетила Адвокатската колегия чрез използване на нареждания-разписки, става ясно по делото. Тя е получила 3 години условно, с изпититателен срок от пет години. Съдът я лишил от право да заема държавна или обществена длъжност и от право да упражнява професия, свързана с пазене или управление на чуждо имущество за срок от 3 години, а също така постановил конфискация в полза на държавата на притежаван от подсъдимата поземлен имот в размер на 4000 кв.м в местността „Панът“ - община Габрово. Със същата присъда подсъдимата е осъдена и да заплати на Адвокатска колегия – Габрово сумата от 28 080 лева, представляваща обезщетение за причинените имуществени вреди в резултат от престъплението, ведно със законната лихва. Делото в Окръжен съд – Велико Търново е образувано на основание въззивни жалби от подсъдимата лично и от нейния защитник, уточняват от Съдебната палата.", "date": "2018.06.24", "title": "Служителка, измъкнала 28 бона от адвокати,\nжали условна присъда и конфискация"}
{"url": "https://www.24chasa.bg/novini/article/6928166", "text": "Последните джихадисти от групата Ислямска държава (ИД) в североизточната сирийска провинция Хасака бяха прогонени от бойците на подкрепяната от САЩ международна коалиция, предаде Франс прес, като цитира изявления на коалицията и на Сирийския център за наблюдение на правата на човека (СЦНПЧ). Сирийските демократични сили (СДС), съюз на кюрдски и арабски бойци, вече отнеха от Ислямска държава няколко района в северната и източната част на страната, които джихадистите контролираха от 2015 година. Днес те прочистиха серия от предни постове на ИД в Хасака, съобщава СЦНПЧ, подчертавайки, че в провинцията няма никакви бойци на джихадистката групировка за първи път от 2013 година, предаде БТА. Ислямска държава беше превзела Хасака преди пет години, а през 2014 г. провъзгласи създаването на халифат в територии, принадлежащи на Ирак и Сирия. Множество офанзиви превърнаха завзетата от джихадистите територия в отделни разпокъсани райони. В началото на миналия месец СДС обявиха последната фаза на своите операции, целящи да прогонят групировката от провинцията и от бреговете на р. Ефрат, в съседната провинция Дейр аз Зор. На 17 юни те прогониха бойците на ИД от техния бастион в град Дашиша и продължиха офанзивата си за прочистване на последните им позиции. Бойци на СДС са изпратени в провинция Дейр аз Зор, за да отнемат последните позиции на ИД на изток от р. Ефрат. Подкрепящи сирийския режим сили са разположени на западния бряг на реката, припомня АФП.", "date": "2018.06.24", "title": "Сирийската провинция Хасака беше напълно прочистена от бойци на ИДИЛ"}
{"url": "https://www.24chasa.bg/novini/article/6928168", "text": "След вчерашната буря, преминала през столицата, в социалните мрежи се разпространи любопитно видео, на което се вижда как гръмотевица пада върху движеща се кола. На кадрите се виждат автомобили, които се движат по столичния булевард \"Сливница\". Когато видеото се забавя, заради настройка на фотографа, се вижда как една от гръмотевиците пада в близост до пътното платно.  Видеото е противоречиво и раздели потребители на две групи. Едните смятат, че гръмотевицата удря движещата се кола. Други са на мнение, че това е зрителна измама.", "date": "2018.06.24", "title": "Спор в социалните мрежи: Гръмотевица удари кола в столицата? (Видео)"}
{"url": "https://www.24chasa.bg/novini/article/6928176", "text": "Турция провежда предсрочни президентски и парламентарни избори днес - повече от година преди редовната дата. Изборите ще дадат началото на нова система на управление, при която президентът ще има разширени правомощия, одобрени с малка преднина на референдум миналата година. Бърз преглед на шестимата кандидати, участващи в изборната надпревара: На власт от 2003 г. като премиер и президент, Ердоган, 64-годишен, се състезава за нов петгодишен мандат по силата на новата система, която дава на президента огромни правомощия. Той се очертава като фаворит, повечето проучвания му дават преднина пред съперниците му. Победа на първия тур в неделя обаче не е сигурна и може да се проведе балотаж на 8 юли. Ердоган, някога реформатор, се превърна в силно поляризираща фигура и пое авторитарен курс, ограничавайки свободата на словото и изпращайки десетки хиляди в затвора. Той ръководеше страната по време на икономически бум, подкрепяше огромни инфраструктурни проекти и остава популярен сред консервативните и набожните си поддръжници. Обещава да направи Турция една от големите световни икономики до 2023 г., когато Република Турция празнува първия си вековен юбилей. Ердоган е подкрепян както от своята управляваща Партия на справедливостта и развитието (ПСР), така и от две националистически партии. Индже, 54-годишен бивш учител по физика и директор на училище, е подкрепян от основната опозиционна сила в Турция - просветската Народнорепубликанска партия (НРП). Митингите на Индже, кандидат с бърз ум и склонност да спори, привлякоха огромни тълпи, а проучванията на общественото мнение сочат, че популярността му нараства. Индже се заканва да промени конституцията и да върне в Турция парламентарната система с ясно разделение на властите. Той обеща да сложи край и на извънредното положение, обявено от правителството на Ердоган след неуспешния преврат през 2016 г., което позволява на правителството да управлява чрез укази, често пъти заобикаляйки парламента. Индже иска по-добри отношения с ЕС и реформиране на лошата образователна система. Син на земеделец със скромен произход, той се опитва да се хареса и на консервативните и религиозните среди, както и на кюрдите. Единствената жена кандидат в Турция Акшенер е бивш вътрешен министър (1996-1997 г.) и популярен заместник-председател на турския парламент. 61-годишната Акшенер се отцепи от националистическата партия след пререкание с лидера й заради подкрепата за Ердоган на референдума за увеличаване на правомощията на президента. Миналата година тя създаде \"Добра партия\", формирана от бивши националисти и десноцентристки фигури. Подобно на Индже Акшенер е върл критик на Ердоган и обещава бързо връщане към парламентарна система с по-силно разделение на властите. Акшенер и Индже заявяват, че ще се подкрепят взаимно срещу Ердоган на втори тур от президентските избори. Харизматичният 45-годишен бивш съпредседател на прокюрдската Демократична партия на народите (ДПН) понася един явен ущърб в сравнение със съперниците си: той е в затвора. Арестуван през ноември 2016 г., Демирташ се кандидатира за изборите от строго охранявания затвор в Одрин, Северозападна Турция, където се бори срещу обвинения за тероризъм заради предполагаемите му връзки с поставените извън закона кюрдски бунтовници. Политикът, бивш адвокат по човешките права, може да се кандидатира за поста, тъй като все още не е осъден. През годините Демирташ увеличи рейтинга на партията си и отвъд населения предимно с кюрди Югоизток на Турция, печелейки подкрепата също на лявоориентирани и либерални гласоподаватели. Партията му обаче е критикувана за това, че не се е разграничила достатъчно от кюрдските бунтовници. 77-годишният политик е лидерът на малката, ориентирана към исляма Партия на щастието, от която произхожда управляващата ПСР на Ердоган. Силно критичен към политиките на Ердоган, Карамоллаоглу се съюзи с партиите на Акшенер и Индже и вероятно ще ги подкрепи срещу Ердоган в случай на балотаж на президентските избори. Инженерът, получил образование във Великобритания, е бивш служител на Организацията за държавно планиране и бивш кмет на консервативния град Сивас. Председател на националистическата, крайнолява Патриотична партия, 75-годишният политик бе видна фигура в лявото движение на Турция през 70-те и 80-те години. Той прекара известно време в затвора след военния преврат през 1980 г., а после през 2007 г., след като бе обвинен в заговор срещу правителството на Ердоган в съдебен процес, за който по-късно се оказа, както масово се приема, че е бил скалъпен. Антиимпериалист, той се противопоставя на НАТО и иска изтребителите на САЩ да бъдат изгонени от военновъздушната база Инджирлик в Южна Турция. Застъпва се за по-тесни отношения с Китай и Русия. През 2007 г. той бе осъден от швейцарски съд, защото отрича, че убийствата на арменци в последните години на Османската империя представляват геноцид. През 2015 г. обаче Европейският съд за правата на човека защити правото му на свобода на словото.", "date": "2018.06.24", "title": "Вижте кандидатите в президентската надпревара в Турция"}
{"url": "https://www.24chasa.bg/novini/article/6928179", "text": "Традиционно летните отпуски в България започват с по-високи цени на горивата. Средно с около 15 лв. по-скъпо ще струва пътят дотам с автомобил това лято в сравнение с миналия юни, предаде  . Ако сравняваме пък цените от миналия сезон, ще видим, че и тогава в началото на лятото 2017-та е имало скок и горивото ни е излизало отново с 15-ина лева по-скъпо в сравнение с юни на предходната 2016 г., изчисляват от Съюза на българските автомобилисти (СБА). Над 126 лв. ще ни струва пътуването от София до Бургас и обратно при среден разход от 7 л/км, показват сметките. Изчислението е направено при цена от 2,26 лв. за литър обикновен бензин. Дизелът е с 0,02 лв. по-скъп, а най-изгодно ще излезе пътуването с пропан-бутан - 1,02 лв/л. Само в последните дни цените на бензина и дизела са поскъпнали с около 0,05 лв. В момента цените на А-95 варират от 2,06 до 2,33 лв., а на дизела - от 2,08 до 2,36 лв. Според експертите скокът се дължи на по-скъпия пeтpoл нa мeждyнapoднитe пaзapи от март досега. Към онзи момент литъp oт нaй-мacoвoтo гopивo у нас e струвал средно 2,08 лeва. Но за повишението на цените влияе вероятно по-голямото потребление, допълват от СБА. В Европа най-скъпият бензин се продава в Холандия - 3,46 лв., а дизелът струва 2,85 лв. Следват Гърция (А-95 - 3,32 лв., дизел - 2,98 лв.), Италия (А-95 - 3,30 лв., дизел - 3,05 лв.), Португалия (А-95 - 3,26 лв., дизел - 2,85 лв.).", "date": "2018.06.24", "title": "Пътуването до морето с кола - с около 15 лева по-скъпо от миналата година"}
{"url": "https://www.24chasa.bg/novini/article/6928181", "text": "Ако се стигне до балотаж на изборите в Турция, това означава, че Реджеп Тайип Ердоган губи темпо, инерция и харизма. Това каза в предаването „Тази неделя” по   бившият ни генерален консул в Турция Георги Димов. Ако обаче спечели, това ще доведе до по-нататъшно господство и засилване на политическия ислям в страната, пълно незачитане на пазарните механизми, продължаване на срива на турската лира, на обедняването, безработицата и инфлацията, както и запазване на външнополитическия курс, посочи той. Той изтъкна, че изборите са от значение не само за Турция, но и за нас като съседи. Той потвърди, че всички опозиционни партии са се обединили в борд, който ще извърши паралелно преброяване на гласовете. По думите му по време на изборите ще има над 600 хил. наблюдатели. Той изрази надеждите си това да бъде някаква гаранция за достоверността на изборите. Изключително важна ще е и ролята на Централната избирателна комисия в Турция, която на референдума на 16 април м.г. зачете за валидни пликове, които не са подпечатани, макар че в закона това изрично е забранено, тоест направи изключение. Ще видим дали сега ще се случи нещо такова, каза Димов.", "date": "2018.06.24", "title": "Бивш консул: Ако се стигне до балотаж в Турция, това значи, че Ердоган губи темпо"}
{"url": "https://www.24chasa.bg/novini/article/6928202", "text": "\"Не сме говорили за никакви 6000 нови полицаи във всяко село. Това, което приехме в края на миналата година, беше да има полицейско присъствие във всяко населено място, което включва преразпределение на наличния състав и назначения на поне 1000 полицаи. Сега те са 1700. Създадени са и над 630 мобилни групи по места. Направени са над 3000 проверки. Системата работи.\" Това заяви вътрешният министър Валентин Радев на пресконференция в централата на ГЕРБ. Повод за нея стана изказване на лидера на БСП Корнелия Нинова по-рано днес. \"Нинова казва, че ГЕРБ и МВР се оттеглят от властта. ГЕРБ промени закона за МВР, за да опазят военните границите. Ако искат да ни критикуват, това само ни дава повод да кажем какво сме направили\", каза още Радев. \"ГЕРБ налага правила. Ние сме тези, които създават правила. Няма да вземем и стотинка за приемане на емигранти\", допълни Радев. Той увери за пореден път,че на срещата днес в Брюксел, свикана от председателя на ЕК Жан Клод Юнкер няма да се подписване никакви документи. За опазването на границите няма никакви различия с Орбан, допълни още той. Ние казваме \" Затваряме границите\", те ни се подиграват. Много ясно, че не говорим буквално. Как да опазим 3 хиляди километра граница на Гърция. Казваме условно, че ще затваряме границите\", заяви Радев. \"Какво правим ако влязат у нас толкова мигранти, колкото са в Гърция? ГЕРБ има правила. Ние не сме зверове тук. Още нещо, което ме засегна, е за онкоболните. Тя каза, че тя му се е обадила. Аз бях с премиера. Той се обади на Цветанов и каза \"Съберете групата и помислете\". И това ако е нареждане\", възмутен е Радев. \"Това е спекулация от страна на Нинова, за това й отговаряме. Присъствал съм на всички разговори на премиера за мигрантите. Искам да подчертая - ГЕРБ създава правила, те ги разрушават. Тайни преговори и аз се чудя от къде знае Нинова за тайни преговори. Благодаря за критиките, ако виждат такива, но да кажат - къде бъркаме в политиката си?\", призова Радев. \"Под вола теле се търси, аз друго не виждам. Може би е от завист\", допълни министърът. \"Постановление 208 е свързано със специалните групи бежанци, а не с икономическите\", коментира и председателя на Правната комисия и депутат от ГЕРБ Данаил Кирилов по повод изказвания на Корнелия Нинова. Той припомни, че въпросното постановление, уреждащо осигуряване на жилища и социални услуги на бежанци беше отменено от служебния кабинет по заповед на президента. \"Тогава се каза,че се отменя,но трябва да се приеме спешно друго постановление. В нарушение на всички процедурни правила беше прието същото такова\", заяви Кирилов и припомни,че тогава служебния кабинет е взимал решение къде да бъдат настанявани бежанците. България като член на ЕС и държава, присъединила се към основните международни актове дължи закрила на двете групи бежанци - тези, на които им се предоставя убежище и които са получили статут на международна закрила, обясни Кирилов. \"Подозирам завист и ревност от страна на опозицията, че се справяме добре\", каза още той. \"Нищо ново няма покрай затворника. Той е жив и здрав, не е ранил никой. Всичко е по правилата. Стреляно е във въздуха. Той може да е престъпник, но ние пазим всички граждани\", обясни министър Радев. \"Чухме вота. Аз ще изляза и ще отговоря на всяка забележка. Нека хората кажат дали съм се справил\", каза министърът. След брифинга на ГЕРБ, от БСП разпространиха в отговор тази част от откъси от Националната стратегия в областта на миграцията, убежището и интеграцията, за която говори лидерката им по-рано.                                                                                                                                                                                                                                                                                                                       ", "date": "2018.06.24", "title": "Валентин Радев: БСП търси под вола теле, аз друго не виждам (Видео)"}
{"url": "https://www.24chasa.bg/novini/article/6928257", "text": "Учени откриха нов, изчезнал от лицето на планетата вид гибони, съобщи ЮПИ. Череп на гибон от вида бил намерен в гробницата на Ся - бабата на първия китайски император Цин Шъхуан, който дошъл на власт през 221 г. пр. Христа и наредил да бъдат построени Великата китайска стена и Теракотената армия. В откритата през 2004 г. гробница на Ся учени попаднали на животински кости. Ново изследване на маймунски череп отпреди 2200 години разкрива, че Ся имала като домашен любимец гибон, различен от днешните видови гибони. \"Да имаш гибони като домашни любимци било често срещано сред царедворците в Китай по онова време\", поясни Алехандра Ортис от Нюйоркския университет, предаде БТА. Макар че не извлекли ДНК от черепа, учените потвърдиха, че става въпрос за неизвестен досега вид. Те стигнали до този извод, след като анализирали структурата на черепа във формат 3D и я сравнили с тази на известни на науката видове гибони. Новооткритият вид е кръстен Junzi imperialis. Учените смятат, че черепът свидетелства за най-ранното изчезване на вид маймуни след края на последния ледников период и вероятно за най-ранното предизвикано от хора изчезване на бозайници. \"Находката и описанието на J. imperialis навеждат на мисълта, че подценяваме влиянието на хората върху разнообразието на приматите\", отбеляза Самюъл Търви от Института по зоология в Лондон. Днес екологичното влияние на хората, включително обезлесяването и ловуването, не е никаква тайна. Изследването сочи, че тези заплахи имат древни корени. Предишни проучвания показаха, че популацията на редица видове гибони намалява от няколко века. Гибоните, които днес се срещат в Китай, са смятани за критично застрашен вид.", "date": "2018.06.24", "title": "Археолози откриха кости от изчезнал вид гибони в китайска гробница"}
{"url": "https://www.24chasa.bg/novini/article/6928502", "text": "Конфликтът за бежанската криза между двете консервативни партии в управляващата в Германия коалиция изглежда е навредил на популярността им сред избирателите, от което е спечелила крайната десница, предадоха ДПА и ТАСС. Седмичното проучване на института \"Емнид\" за таблоида \"Билд\" показва, че Християндемократическия съюз (ХДС) на канцлерката Ангела Меркел и баварския Християнсоциален съюз (ХСС) са загубили два пункта от подкрепата си, която е спаднала до 31 на сто. Третата партия в коалицията, Германската социалдемократическа партия (ГСДП), запазва подкрепата си от 18 на сто. Това означава, че трите коалиционни партии биха получили общо 49 на сто от гласовете, ако изборите се състояха тази седмица, предаде БТА. Популярността на крайнодясната антиимиграционна партия Алтернатива за Германия е достигнала 16 на сто. Това е най-високата й стойност в проучване на \"Емнид\" до момента. Опозиционните Зелени също са спечелили популярност, достигайки 12 на сто, както и Свободните демократи, достигнали 9 на сто. Популярността на крайнолявата партия Левите е спаднала до 10 на сто. Проучването е извършено между 14 и 20 юни с участието на 2336 германски избиратели. В средата на юни лидерът на ХСС и вътрешен министър в правителството на Меркел Хорст Зеехофер постави ултиматум на канцлерката. Той има намерение да издаде министерски указ за контрол на границата с Австрия и връщане на бежанците, които вече са регистирани в друга страна от ЕС. Канцлерката поиска време за търсене на европейски съюзници и министърът й даде две седмици. Както отбелязват експертите, канцлерката не иска да влошава отношенията с партньорите си от ЕС, които вероятно ще се сблъскат с нов поток от мигранти, ако германската граница бъде затворена. От друга страна Меркел иска да избегне и разногласия в собственото си правителство, отбелязва ТАСС.", "date": "2018.06.24", "title": "Германските консерватори вече не са толкова популярни, крайнодесните печелят подкрепа"}
{"url": "https://www.24chasa.bg/novini/article/6928528", "text": "Учени от Центъра за онкологични изследвания в Германия идентифицираха протеин, който е с ключова роля за стареенето и продължителността на живота, съобщи Лента. Известно е, че стареенето на клетките и тъканите е обусловено от оксидативния стрес, когато при функционирането на митохондрията в цитоплазмата се увеличават активните форми на кислорода. Те водят до увреждания на ДНК, протеини и липиди. В подобни условия клетката бързо губи способността да изпълнява функциите си и в края на краищата умира. Предложената през 50-те години на миналия век теория за свободните радикали гласи, че именно този процес е главната причина за стареенето, предаде БТА. Активните форми на кислорода обаче имат и сигнална роля, активирайки Т-лимфоцитите, и допринасят за унищожаване на увредени клетки. Затова недостигът на активни форми на кислорода може да предизвика рак. Учените установили, че окислително-възстановителният баланс, изразяващ се в оптимално ниво на активните форми на кислорода и антиоксидантите, е гарантиран от съединение, известно като взаимодействащ с тиоредоксин протеин TXNIP. Тиоредоксин-1 обезврежда излишъка от активни форми на кислорода, като защитава ДНК от увреждания и забавя стареенето. Съединението TXNIP потиска тиоредоксин, като предизвиква натрупване на свободни радикали. Учените сравнили Т-лимфоцити в кръвта на 55-годишни и 20-25-годишни доброволци и констатирали, че клетките на по-възрастните хора произвеждат по-голямо количество TXNIP. Това било характерно също за плодовите мушици. След това в лабораторни условия били развъдени насекоми, у които взаимодействащият с тиоредоксни протеин се синтезира в по-големи или по-малки от нормата количества. Продължителността на живота на мушиците с голямо количество TXNIP била по-кратка в сравнение със средните показатели, а на посестримите им с малко количество TXNIP - по-дълга.", "date": "2018.06.24", "title": "Учени откриха ключов за стареенето протеин"}
{"url": "https://www.24chasa.bg/novini/article/6928616", "text": "Двамата депутати земеделци най-вероятно ще бъдат изключени от групата на \"БСП за България\". Това разкриха от \"Позитано\" 20, след като стана ясно, че конгресът на Земеделски съюз \"Ал. Стамболийски\" е взел решение за напускане на лявата коалиция. Съдбата на земеделския лидер Спас Панчев и депутата Димитър Георгиев ще бъде решена в понеделник на съвместно заседание на Изпълнителното бюро, ръководството на парламентарната група и съвета на коалицията. Според коалиционното споразумение партньорите от \"БСП за България\" са задължени да участват заедно на всички избори, а ако някой напусне коалицията, се спира и държавната му субсидия. Конгресът на земеделците в събота е взел решение за самостоятелно участие на предстоящите местни избори догодина. \"Когато сме в коалиция с БСП, обикновено нашите кандидати за кметове ги няма, а тези за общински съветници са на по-задни места в листите. Това притеснява структурите ни, защото ние разчитаме много на участието си в местните избори\", обясни пред \"24 часа\" Спас Панчев. Той разказа, че самостоятелното явяване на земеделците в изборите дразнело партньорите от БСП, защото твърдели, че им взимат гласове. За да не ги изненадаме неприятно непосредствено преди вота догодина, взехме решението си за напускане на коалицията сега и започваме да издигам кандидати, обясни лидерът. Той допълни, че конгресът няма решение за напускане на парламентарната група, а само на коалицията. За депутатите ще се реши след разговори между партньорите на заседанието утре. Панчев бе категоричен, че решението не е свързано с предстоящия вот на недоверие, който ще се гледа в парламента следващата седмица. Истината е, че ние бяхме информирани за вота, а не взехме заедно решението в коалицията, но като коректни партньори го подкрепихме и при гласуването в петък ще сме заедно с БСП, допълни той. Когато се говори за лявата група, обикновено се говори за БСП, а не и за другите партии, което също притеснява структурите ни, коментира още Панчев. Сред червените вече се чуват гласове за изключване на Панчев не само от групата, но и за напускане на парламента, но последното не е възможно без негово желание.", "date": "2018.06.24", "title": "Земеделците най-вероятно ще бъдат изключени от лявата група"}
{"url": "https://www.24chasa.bg/novini/article/6928614", "text": "България доказа, че като страна на първа линия може да се справи с бежанския натиск. Това каза пред журналисти в Брюксел премиерът Бойко Борисов преди началото на работната среща по въпросите на миграцията и предоставяне на убежище. Министър-председателят посочи, че добрите резултати, които страната ни отчита с опазването на външната граница на ЕС, се дължат както на добрата работа на гранична полиция и ФРОНТЕКС, така и на споразумението с Турция, съобщиха от пресслужбата на кабинета.  Борисов подчерта, че както страните в ЕС, така и държавите от Западните Балкани трябва да бъдат защитени. Той припомни позицията на България, която ще изложи и на срещата – незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни. Българският премиер заяви, че страната ни показва как успешно може да бъде защитена външната ни граница и да се справи с миграционната вълна. Той ще настоява като председателстващ Съвета на ЕС да бъде намерено съгласие между всички държави-членки по темата с миграцията. Министър-председателят посочи, че България, като страна на първа линия, заедно с Гърция, Италия, Испания не може да се съгласи с позицията за връщане на вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия.", "date": "2018.06.24", "title": "Борисов в Брюксел: България доказа, че може да се справи с миграцията (Видео, снимки)"}
{"url": "https://www.24chasa.bg/novini/article/6928625", "text": "Булки с пищни бели рокли, придружавани от елегантни младоженци в строги костюми, се явиха пред урните в Турция днес, за да упражнят правото си на глас, преди да започнат съвместния си семеен живот. Анадолската агенция съобщи за много двойки, решили да сключат брак в днешния ден, които все пак намериха време да гласуват на решаващите избори за президент и парламент на страната. Някои от тях решиха да сторят това преди тържеството да започне, а други дойдоха, след като вече се бяха врекли един на друг, предава БТА.  Облечени в сватбените си дрехи, младоженци от различни места в цялата страна привлякоха вниманието на гражданите на влизане в изборните секции. Такива двойки бяха засечени в окръзите Мугла, Коня, Одрин, Текирдаг, Анкара, Ялова и Ескишехир.", "date": "2018.06.24", "title": "Младоженци със сватбени дрехи се явиха пред урните в Турция"}
{"url": "https://www.24chasa.bg/novini/article/6928630", "text": "Председателят на ПГ на ГЕРБ и заместник-председател на партията Цветан Цветанов заминава на 25 юни 2018 г. (понеделник) на работно посещение в Брюксел. Там той ще участва в 27-ата среща на върха на председателите на парламентарни групи от ЕНП в националните парламенти и в Европейския парламент, съобщиха от пресцентъра на ГЕРБ.  Цветан Цветанов, заедно със зам.-председателя на Групата на ЕНП, отговаряща за връзките с парламентарните групи в националните парламенти - Естер де Ланге, ще съпредседателстват форума. Конференцията в Брюксел ще бъде съставена от два панела, посветени на подготовката за Многогодишната финансова рамка след 2020 г., сигурността на границите, борбата с тероризма и киберсигурността. Сред говорителите на форума са евродепутатът и координатор на Комисията по бюджет Хосе Мануел Фернандес, зам.-председателят на Европейската инвестиционна банка Александър Щуб, европейският комисар за Съюза за сигурност Сър Джулиян Кинг, зам.-изпълнителният директор на отдел „Операции“ в Европол Вил ван Гемерт, както и евродепутатът от ГЕРБ/ЕНП Андрей Новаков. Между двата панела на конференцията участниците в нея имат насрочена среща и със зам.-председателя на ЕНП и директор на кампанията за европейските избори през 2019 г. Дара Мърфи. Те ще обсъдят приоритетите на ЕНП за европейските избори през 2019 г. Преди да открие срещата между председателите на парламентарни групи от ЕНП в националните парламенти и в Европейския парламент, Цветан Цветанов ще разговаря с генералния секретар на ЕНП Антонио Лопес.", "date": "2018.06.24", "title": "Цветанов ще участва в среща на членовете  на Европейската народна партия в Брюксел"}
{"url": "https://www.24chasa.bg/novini/article/6928638", "text": "Чешкият президент Милош Земан каза днес, че може да назначи нов двупартиен кабинет във вторник или в сряда след осем месеца политическа нестабилност, последвала изборите през октомври, предаде Ройтерс. Премиерът Андрей Бабиш, лидер на центристката партия АНО, договори коалиция с Чешката социалдемократическа партия. Възможност за съставяне на кабинет се откри в петък, след като бе постигнат компромис със състава му, припомня БТА.  Земан каза в интервю за в. \"Блеск\", че не вижда причина да се бави назначаването на правителство, след като се срещне утре с кандидатите за министри. Последното препятствие за формирането му бе нежеланието на Земан да одобри кандидата на социалдемократите за външен министър Мирослав Похе, защото според него не се противопоставя достатъчно твърдо на приемането на мигранти. Постът може да остане вакантен известно време. Правителството има само 93 места в 200-местната долна камара на парламента. То ще трябва да разчита на подкрепата на крайнолявата проруска Комунистическа партия на Чехия и Моравия, за да оцелее при вота на доверие, който всеки нов кабинет трябва да свика до месец от назначаването си.", "date": "2018.06.24", "title": "Милош Земан може да назначи ново правителство следващата седмица"}
{"url": "https://www.24chasa.bg/novini/article/6928660", "text": "Твърдения за сплашване на избиратели и други нередности в изборния ден постъпиха от района на Югоизточна Турция днес, съобщава ДПА. В центъра на много от тях е град Суруч, окръг Шанлъурфа, който и на 14 юни стана сцена на насилие в предизборната кампания. Тогава четирима души бяха убити, а осем ранени при сблъсък между симпатизанти на управляващата Партия на справедливостта и развитието (ПСР) и на прокюрдската Демократична партия на народите (ДПН). Турски медии разпространиха твърдения, че в една от изборните урни в Суруч е имало \"масов вот\", а също и че членове на различни секционни комисии са били удряни, предава БТА.  Частната агенция Демирьорен (ДХА) съобщи, че трима души са били ранени в Суруч при разпра между две групи избиратели, дошли да гласуват. Причината за възникналия конфликт, в който е било използвано огнестрелно и хладно оръжие, не е известна. Спорът приключил с намесата на полицията. Също в района на Суруч турската полиция залови днес в автомобил четири чувала с предварително подпечатани бюлетини. Трима души са задържани. Бюлент Тезджан, говорител на основната опозиционна сила в страната - Народнорепубликанската партия (НРП) - заяви, че наблюдатели са държани извън избирателни секции в Шанлъурфа с \"удари, заплахи и атаки\". В Суруч, по думите на Тезджан, \"въоръжени хора обикалят явно и заплашват изборната атмосфера\". Одри Главър, ръководителка на мисията на Службата за демократични институции и човешки права към Организацията за сигурност и сътрудничество в Европа (ОССЕ), се оплака, че наблюдатели на тази служба не присъстват в Шанлъурфа. \"Не сме допускани\", каза тя. \"Това е зона, където не може да се отиде\", добави Главър, уточнявайки, че ограничението е от съображения за сигурност и се отнася до зона, която се простира на двайсетина километра от сирийската граница. НРП поиска по-рано днес Висшата избирателна комисия да предприеме действия във връзка с твърденията, че изборни наблюдатели не са допускани до някои секции. Кандидатът за депутат на НРП Мехмет Али Челеби написа в Туитър, че някои наблюдатели на партията в Суруч са били физически нападнати. Мухаррем Индже, кандидатът за президент на НРП, сочен за главен съперник на сегашния президент Реджеп Тайип Ердоган, призова симпатизантите си да не губят надежда пред проблемите със сигурността и да гласуват. \"Каквото и да правят, те ще загубят\", написа в Туитър Индже. \"Ерата на печелене на избори с измама свърши... Ще защитя вашите гласове с риск за живота си и ние ще успеем\", гласи туитът. Мерал Акшенер, кандидатката на \"Добра партия\", също призова правителството да защити правото на глас на гражданите.", "date": "2018.06.24", "title": "Муххарем Индже: Ерата на печелене на избори с измама свърши"}
