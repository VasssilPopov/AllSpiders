{"url": "https://www.24chasa.bg/novini/article/7067557", "text": "Три положително реагирали за бруцелоза овце от огнището в село Вуково вече са умъртвени по хуманен начин. Животните са предадени в предприятие за обезвреждане на странични животински продукти. Междувременно на заседание на Областната епизоотична комисия в Кюстендил бяха докладвани мерките, взети във връзка с констатираното във Вуково огнище на бруцелоза по овцете и козите. С областния управител бяха обсъдени и уточнени мерките, които трябва да бъдат прилагани, съобщават от БАБХ. За предотвратяване по-нататъшното разпространение на заболяването се забранява придвижването на едри, дребни преживни и еднокопитни животни от и към животновъдните обекти в село Вуково, община Бобошево, с изключение на животните, предназначени за незабавно клане при гарантиране на здравния им статус. На официалните ветеринарни лекари е разпоредено извършването на инвентаризация на всички едри, дребни преживни и еднокопитни животни на територията на ОДБХ, отразяване във ВетИС и извършване на серологично изследване на всички едри, дребни преживни и еднокопитни животни, отглеждани в село Вуково. Поет е ангажимент за съдействие от страна на регистрираните ветеринарни лекари, обслужващи животновъдните обекти. Всички нови положително реагирали за бруцелоза животни ще бъдат умъртвени по хуманен начин, като труповете им ще бъдат унищожени чрез загробване на място или в предприятие за обезвреждане на странични животински продукти. На заседанието са уведомени останалите областни служби за констатираното нарушаване на ветеринарномедицинското законодателство от страна на стопанката на обекта. Предстоят действия от страна на полицията за проучване връзките на инфектирания обект с други обекти в страната, както и за проучване възможностите за търсене отговорност на стопанката. На заседание на Общинската епизоотична комисия в град Бобошево в 17.30 часа днес ОДБХ Кюстендил запозна структурите на общинско ниво с решението на Областната епизоотична комисия и с мерките, които трябва да бъдат предприети за предотвратяване на разпространението на заболяването. Българската агенция по безопасност на храните напомня, че заболяването е изключително опасно за хората – при предишния констатиран случай в град Рила заболяха над 40 човека. БАБХ апелира населението да не купува мляко, месо и животни без ветеринарномедицински гаранции за безопасност, а закупуваното за лична консумация сурово мляко да се използва след сваряване.", "date": "2018.09.21", "title": "Бруцелоза в село Вуково, животните са умъртвени"}
{"url": "https://www.24chasa.bg/novini/article/7067511", "text": "Първите дипломати на България и Кения се договориха да организират съвместен бизнес форум, да работят за инвестиции на български ИТ компании и да възобновят обучението на кенийски студенти в страната ни. Това съобщиха от пресцентъра на Министерството на външните работи. Външните министри Екатерина Захариева и Моника Джума разговаряха в Монреал в рамките на първата световна среща на жените първи дипломати. “Имаме отлични отношения, но търговията и туризмът не са на необходимото ниво. Вече 11 години сме член на Европейския съюз, нашият бизнес е силен и той търси нови партньори, включително и в Африка”, заяви министър Захариева. Тя изтъкна и областите, в които български компании могат да инвестират в Кения - високите технологии, производството на храни, енергетиката, фармацията. “Правителството ни отделя специално внимание на стартиращите компании и иновациите. Бихме искаме да проучим възможностите за обучение на ИТ специалисти в България. Имаме пазар от 45 милиона души, но сме и отправна точка за навлизане в целия регион”, изтъкна министър Джума. “Гледаме на България като на близък приятел”, изтъкна кенийският първи дипломат. Екатерина Захариева призова да бъдат възстановени и програмите за обучение на студенти у нас. Близо 100 кенийски граждани, възпитаници на български университети, са на ръководни позиции в държавната администрация на страната. Двамата министри обсъдиха още необходимостта от актуализиране на двустранната договорна база, предстоящите преговори за ново 20-годишно споразумение между ЕС и Африка, Тихия океан и Карибите с водещата роля на Българското председателство на Съвета на ЕС, както и необходимите действия с оглед климатичните промени. Дипломатическите отношения между Република България и Република Кения са установени през 1964 г. Държавата се разпростира на територия от 580 367 кв. км. Инфраструктурата на Кения е много добра, в сравнение с повечето страни на континента, тъй като няма пустини, които да затрудняват транспорта. Страната е най-големият производител на цветя в света, лидер в производството на кафе и чай, предпочитана туристическа дестинация.                                                                                                                                                                                                                                                                                                                       ", "date": "2018.09.21", "title": "Кения покани българския бизнес, чака инвестиции във високите технологии (Снимки)"}
{"url": "https://www.24chasa.bg/novini/article/7067514", "text": "Американският президент Доналд Тръмп отложи оповестяването на документи от свързано с Русия разследване, след като съюзници на САЩ изразиха тревога от подобен ход, предаде Асошиейтед прес, цитирана от БТА.  Тръмп каза, че генералният инспектор на правосъдното министерство е призован да направи преглед на документите от свързаното с Русия разследване на ФБР. Той изрази увереност, че това ще стане бързо. По-рано през седмицата Тръмп беше наредил документите да бъдат разсекретени. Тогава той каза, че оповестяването им ще разкрие \"наистина лоши неща\" във ФБР. Неговата заповед обаче породи тревога, че може да бъдат разкрити деликатни източници и методи. Тръмп заяви днес в Туитър, че винаги може да се разсекрети информация, \"ако това се окаже необходимо\".", "date": "2018.09.21", "title": "Тръмп няма да разсекретява документи от свързано с Русия разследване"}
{"url": "https://www.24chasa.bg/novini/article/7067517", "text": "Хиляди хора излязоха днес по улиците на много населени места в Северозападна Сирия, за да протестират с искане за отстраняване на президента Башар Асад, предаде ДПА, цитирана от БТА.  \"Не искаме нова конституция, нито възстановяване, докато Башар не бъде отстранен\", пишеше на плакат, носен от демонстранти в град Идлиб. Други протестиращи носеха знаме на сирийската опозиция. Демонстрациите се състояха след постигането на руско-турско споразумение за създаване на демилитаризирана зона в провинция Идлиб, последната голяма бунтовническа крепост в Сирия. Сделката беше сключена, за да се предотврати голяма битка в Идлиб между сирийските сили, подкрепяни от руската военна авиация, и бунтовниците, които контролират района и са поддържани от Турция. Активисти казаха, че е имало протести в провинциите Идлиб и Хама и в райони близо до сирийско-турската граница. Активистът Ибрахим ал Идлиби заяви, че демонстрантите искат да покажат на света, че все още държат на идеите, които бяха в основата на сирийската революция, започнала през 2011 г., и искат Сирия да бъде свободна от семейство Асад.", "date": "2018.09.21", "title": "Хиляди хора протестираха срещу Асад в северозападната част на Сирия"}
{"url": "https://www.24chasa.bg/novini/article/7067525", "text": "Във връзка с предложените за обществено обсъждане модели за реформа на здравното осигуряване от \"Българска болнична асоциация\" изпращат декларация до медиите: През месец септември Министерство на здравеопазването започна обсъждане на отдавна чаканата реформа на здравното осигуряване. Първият от предложените два модела се състои във въвеждане на задължително допълнително застраховане на гражданите, а втория вариант е пълна демонополизация на здравното осигуряване. Вторият вариант намери подкрепата и на Финансовият министър, който официално се обяви за пълна демонополизация на здравното осигуряване. Българска болнична асоциация, която обединява лечебни заведения за болнична помощ, приветства реформата в сектора. В основата на тази подкрепа e да се даде възможност на пациентите да избират спокойно къде да се лекуват. Важно е при реформата да се намери модел, при който да отпадне необходимостта от административно ограничаване на медицинската помощ, съществуваща сега под формата на различни мораториуми, лимити, стандарти и други бариери пред достъпа на болните до лечебните заведения. От друга страна промяната не следва да бъде свързана с ограничаване ролята и отговорността на лекарите, в управлението и регулацията на медицинската помощ. Важно е промените да се случат с активното участие на всички участници в сектора, болничните асоциации и Българския лекарски съюз, които да дадат принос при изработване и изпълнение на технологичните детайли, касаещи промени в здравната система, медиацията и арбитрирането на процесите в лечебната дейност и др. Това ще бъде гаранция за въвеждане и стандартизиране на добрите медицински практики. Развитието на конкурентната среда ще даде силен стимул за повишаване на качеството на медицинската помощ и ще направи контрола върху разходваните средства много по-ефективен. Конкуренцията за избора на пациента е най-силния стимул за повишаване на частните и публичните инвестиции в човешките ресурси и в здравната инфраструктура. Като заявяваме своята позиция в подкрепа на реформите, ние декларираме, че сме готови да участваме активно в целия процес на подготовката и реализацията на новия модел на здравно осигуряване. Разбира се, важен момент е как и при какви условия би се осъществила промяната. От най-съществено значение е преходът към нов модел да не се отрази негативно на пациентите и на достъпа им до необходимите здравни услуги. Ето защо, изразяваме готовност за участие чрез нашите експерти, в работни групи в МЗ, които да разработят възможните сценарии и да се погрижат за обезпечаване на спокойствието на всички пациенти. 20.09.2018 г. УС на ББА", "date": "2018.09.21", "title": "Българска болнична асоциация с декларация за предложените модели за реформа на здравното осигуряване"}
{"url": "https://www.24chasa.bg/novini/article/7067527", "text": "Албанският премиер Еди Рама, коментирайки идеята за промяна на границата между Косово и Сърбия каза, че това е исторически шанс, какъвто се пада веднъж на 30 години, макар все още да няма окончателна идея по този въпрос, предаде агенция МИА, цитирана от БТА.  Рама не каза директно дали е за или против промяна на границата, както предложиха президентите на Сърбия и Косово Александър Вучич и Хашим Тачи. \"Намираме се пред исторически шанс и има голяма вероятност да го пропуснем, вместо да го получим, ако се държим като аматьори. Такъв шанс може да дойде след 30 години\", каза Рама в предаване по тиранската телевизия Клан. Това е първото му официално изявление във връзка с идеята за промяна на границата между Косово и Сърбия. Преди това президентът Илир Мета и лидерите на опозиционните партии се обявиха против идеята и я оцениха като много опасна за мира и стабилността в региона. Те подкрепят диалога между Косово и Сърбия до постигането на договор.", "date": "2018.09.21", "title": "Еди Рама: Намираме се пред исторически шанс заради идеята за промяна на границите"}
{"url": "https://www.24chasa.bg/novini/article/7067529", "text": "САЩ и Европа се месят във върешните работи на Р Македония, агитирайки за преименуването на страната на предстоящия референдум, заяви руският външен министър Сергей Лавров на пресконференция в Баня Лука след разговори с президента на босненската Република Сръбска Милорад Додик, предаде ТАСС, цитирана от БТА.  \"Вижте какво количество западни посетители дойдоха в Македония буквално този месец. Това бяха ръководители на много европейски страни, представители на ръководството на САЩ. И всички те не се стесняват на публични изявления в Скопие да агитират за гласуване на референдума в полза на Преспанския договор /за новото име на Република Македония/. Ако това не е намеса, не знам какво можем да наречем намеса\", каза Лавров. \"Приканвам ви да погледнете в медиите, в социалните мрежи, в интернет, какво казва Русия по този повод. Не казваме нищо, което да може да се изтълкува като агитация за едно или друго гласуване\"", "date": "2018.09.21", "title": "Лавров: САЩ и Европа се месят в работите на Р Македония"}
{"url": "https://www.24chasa.bg/novini/article/7067491", "text": "19,2% от консумираното електричество в България се произвежда от възобновяеми източници, показват данни на Евростат за 2016 г. Средната стойност за Европейския съюз е 29,6%. Най-голяма част от тока от ВЕИ-та се произвежда чрез хидроенергия (36,9 на сто), следвана от вятъра (31,8%). Със слънчева светлина се генерират 11,6%, а останалите 19,7% са от други възобновяеми източници като биомаса и биогаз, отпадъци и геотермална енергия. Австрия е на първо място в ЕС по електроенергия от ВЕИ със 72,6%. Делът обаче е още по-голям в Албания, Исландия и Норвегия, които не са членки на съюза. В тях той е съответно 86, 95,3 и 104,7%. Над 50% от използвания ток идват от възобновяеми източници и в Швеция, Португалия, Дания, Латвия и Черна гора. На дъното на класацията с под 10% се нареждат Кипър, Люксембург и Унгария, като на последно място е Малта с едва 6 на сто.", "date": "2018.09.21", "title": "19% от тока в България - от ВЕИ"}
{"url": "https://www.24chasa.bg/novini/article/7067535", "text": "В Германия повече от две седмици гори торф след ракетни тестове на армията, Бундесвера. Димът се издига и усеща в продължание на няколко квадратни километра на територията на Северна Германия. В провиниция Долна Саксония беше обявено бедствено положение. Повече от 1000 спасителни екипи се опитват да овладеят огъня, предаде  Възможна е дори евакуация, заради дима, който да се превърне в опасност за населението около тресавището, в което гори торф. Местните власти на този етап изключват опасността от отравяния заради вдишване. Въпреки това допълнително са мобилизирани 500 пожарникари. \"Може да се наложи евакуацията на 300 души, затова осигуряваме автобуси. Всичко сега се планира, затова беше обявено бедствено положение като превантивна мярка\", каза Райнхард Винтер, областен администратор.  В момента дъжд и буря определят ситуацията. Заради силния вятър обаче е възможно да възникнат нови тлеещи зони и то на гигантската територия от 1000 футболни стадиона. Причината за бедствието са ракетни тестове на Бундсевера в началото на септември. Въпросът защо са провеждани при сухо време в момента е обект на разследване.", "date": "2018.09.21", "title": "Бедствено положение в германската провинция Долна Саксония заради пожари"}
{"url": "https://www.24chasa.bg/novini/article/7067541", "text": "Почетно консулство ще представлява интересите на Република България на индонезийския остров Бали, който става все по-посещавано място от наши туристи. За това се договориха в Монреал външните министри на България и Индонезия - Екатерина Захариева и Рътно Марсуди, информират от Външно министерство.  Индонезия вече има двама почетни консули в България. Към септември 2018 г. на финален етап е даването на съгласие на българската страна за назначаване на трети почетен консул у нас. Последният случай, при който се наложи България да се намеси активно с консулска подкрепа на няколко десетки наши сънародници в Бали, бе при изригването на вулкана Агунг. Тогава координацията бе поета от кризисен щаб в посолството ни в Джакарта в съдействие с консулските служби на други държави от ЕС, намиращи се на остров Бали. “Откриването на почетно консулство ще помогне да реагираме по-адекватно при такива ситуации”, заяви българският външен министър. “Поздравления за успешното председателство на Съвета на ЕС”, обърна се министър Марсуди към Захариева. Ръководителката на българската дипломация благодари за високата оценка и представи основните външнополитически постижение на Българското председателство. Захариева и Марсуди обсъдиха редица актуални въпроси от международния дневен ред, сред които Близкоизточния мирен процес, миграцията и борбата с радикализацията. Индонезия е най-голямата ислямска страна в света. 87 на сто от нейното 262-милионно население изповядват исляма. През 2014 г. Индонезия осъжда остро ИДИЛ и забранява разпространяването на нейната идеология на територията на страната. Външните министри на България и Индонезия констатираха, че въпреки положителната тенденция в стокообмена, потенциалът на двете страни предполага много по-значително увеличение на търговията. За 2017 г. двустранната търговия възлиза на 58.1 млн. щатски долара, от които 19.2 млн. износ и 38.9 млн. внос. Индонезия е най-голямата икономика в Югоизточна Азия (АСЕАН) и 16-та в света. Член е на Г20. Дипломатическите отношения между България и Индонезия са установени на 20 септември 1956 г. Българското посолство в Джакарта днес функционира като регионален център. Посланикът на България в Индонезия се акредитира и за Сингапур, Малайзия, Бруней и АСЕАН.", "date": "2018.09.21", "title": "България и Индонезия се споразумяха на остров Бали да бъде открито почетно консулство"}
{"url": "https://www.24chasa.bg/novini/article/7067546", "text": "Роботи могат да свършат много неща, извършвани по-рано от хора, но могат ли да заменят художници? Екип от френски предприемачи решил, че това е възможно. За целта създал компютърен алгоритъм, който може \"да нарисува\" оригинални картини, притежаващи известна прилика с шедьоври на стари майстори на четката като Рембранд, съобщи Ройтерс, цитирана от БТА.  Изображенията на въображаемия Барон Белами са с донякъде неясен окончателен вид, който едва ли би впечатлил почитатели на творчеството на Рембранд, но са достатъчно добри, за да накара аукционна къща \"Кристис\" да изложи едно от тях на търг в Ню Йорк през октомври, като оценката му е между 7000 и 10 000 долара. \"Ние сме художници с различен вид четка за рисуване в ръка. Четката ни за рисуване е компютърен алгоригтъм\", каза компютърният инженер Юго Казел-Дюпре, който основал екипа заедно с приятелите си от детинство Готие Верние и Пиер Фотрел. Творбите са създадени от Generative Adversarial Network, алгоритъм, който се научава да генерира нови изображения въз основа на база данни за съществуващи творби. В случая с изображенията на Барон Белами става въпрос за 15 000 портрета.", "date": "2018.09.21", "title": "Създадена от компютърен алгоритъм картина отива на търг"}
{"url": "https://www.24chasa.bg/novini/article/7067488", "text": "330,4 млн. лв. са просрочените задължения на държавата към бизнеса и гражданите в края на първото полугодие на 2018 г., показват данни на финансовото министерство. Спрямо първите три месеца на годината задълженията са се увеличили с 2,4 млн. лв. На годишна база обаче ръстът възлиза на над 118 млн. лв. Към края на юни просрочените задължения на централното правителство са 72 млн. лв., а на социалноосигурителните фондове - 120 млн. В тях обаче влизат и тези към чужди здравни фондове. 138 млн. лв. пък са задълженията на общините, като няма промяна спрямо първото тримесечие. На годишна база има ръст от 85,9 млн. лв., което се дължи на повечето външни заеми. По сметки за средствата от ЕС се чакат малко над 9 млн. лв.", "date": "2018.09.21", "title": "Държавата дължи на бизнеса 330 млн. лв."}
{"url": "https://www.24chasa.bg/novini/article/7067318", "text": "Външните министри на Турция, Русия и Иран ще имат среща в Ню Йорк, на която ще обсъдят въпроса за Сирия, заяви днес турският външен министър Мевлют Чавушоглу, цитиран от Анадолската агенция. Срещата ще се състои по време на участието им в сесията на Общото събрание на ООН, отбелязва турският телевизонен канал НТВ. На среща в Сочи в понеделник президентите на Русия и Турция - Владимир Путин и Реджеп Тайип Ердоган, постигнаха споразумение, съгласно което турски и руски военни ще установят демилитаризирана зона в сирийската провинция Идлиб, предава БТА. Оттук нататък това, което трябва да се направи, е пълното установяване на примирие и съсредоточаване върху политическо решение, посочи Чавушоглу във връзка със Сирия.", "date": "2018.09.21", "title": "Турция, Русия и Иран ще обсъдят въпроса за Сирия на среща в Ню Йорк"}
{"url": "https://www.24chasa.bg/novini/article/7067342", "text": "Президентът на Сърбия Александър Вучич съобщи днес, че планираната среща с руския президент Владимир Путин ще се състои в началото на октомври в Москва, предаде Танюг. Двете страни от дълго време планираха срещата, която ще се състои във време на големи очаквания от преговорите между Сърбия и Косово, предава БТА. Предишната им среща беше през май в Москва, където Путин и Вучич договориха подробностите за доставката в Сърбия на модерно руско въоръжение.", "date": "2018.09.21", "title": "Путин и Вучич ще се срещнат в началото на октомври в Москва"}
{"url": "https://www.24chasa.bg/novini/article/7067326", "text": "Софийският градски съд реши мъжът, който простреля полицай, да бъде настанен за изследване в психиатрично заведение за срок до тридесет дни, предаде БГНЕС. Това ще бъде Държавната психиатрична болница в Ловеч. Определението на градски съд обаче може да се обжалва. Защитата смята, че за това заболяване се налага не допълнително изследване, а провеждане на лечение. „Не е стреляно в полицай. Обвинението е за стрелба в полицай, това е единственото обвинение - че е могъл да убие полицай. Не, той можеше да убие мен”, каза майка му. Тя поиска да говори пред медиите да обясни каква е ситуацията. „Разберете неговото състояние. Психолозите казват – всеки го прави, защото имат чувството, че са преследвани, че някои иска да им направи нещо лошо. Най-близките им хора са тези, които са най-засегнати”, допълни жената. Тя разказа още, че цялата процедура в този специален ден била за неготово хоспитализиране, тоест екипите дошли да го хоспитализират.", "date": "2018.09.21", "title": "Ще изследват мъжа, прострелял полицай, в психиатрична болница"}
{"url": "https://www.24chasa.bg/novini/article/7067417", "text": "Румънската опозиционна партия Съюз за спасение на Румъния (ССР) поиска оставката на всички началници на жандармерията, срещу които бяха повдигнати обвинения във връзка с намесата на жандармеристите по време на антиправителствения митинг на 10 август, както и на министъра на вътрешните работи Кармен Дан, съобщава Медиафакс, цитирана от БТА.  \"ССР смята, че трябваше да бъдат подадени оставки веднага след действията на 10 август, но Кармен Дан избра да плати с повишения на шефовете на жандармерията, които изпълняваха политически заповеди\", се посочва в съобщение на партията. По-рано днес бе съобщено, че са повдигнати обвинения срещу настоящия началник на румънската жандармерия Каталин Синдиле, неговия предшественик Себастиан Кукош, началника на букурещката жандармерия Лауренциу Казан, държавния секретар във вътрешното министерство Михай Дан Кирика и други във връзка с намесата на жандармерията по време на протеста. Обвиненията включват съучастие в злоупотреба със служебно положение, съучастие в прояви на оскърбително поведение, фалшифициране на документи и други. Представителите на ССР заявиха, че началниците на жандармерията \"са отговаряли на от началото до края на политически заповеди, а Социалдемократическата партия начело с Ливиу Драгня и Кармен Дан трябва да поемат отговорността за обгазяването и удрянето на стотици мирни хора по време на митинга\". Десетки хиляди румънци, много от тях пристигнали от чужбина, участваха в антикорупционен протест на 10 август, прераснал в сблъсъци с жандармерията, при които бяха ранени около 450 души. Главната прокуратура заяви, че са регистрирани над 770 жалби от пострадали по време на митинга.", "date": "2018.09.21", "title": "Искат оставката на вътрешния министър в Румъния заради митинга на 10 август"}
{"url": "https://www.24chasa.bg/novini/article/7067232", "text": "Във връзка с извършеното във вторник вечерта посегателство в храм \"Св. Успение Богородично\" в Роженския манастир - недвижима културна ценност от национално значение, Министерството на културата назначи проверка на място. Екип от Главна дирекция \"Инспекторат за опазване на културното наследство\" направи оглед на място. Установено е, че е извършена умишлена повреда на културна ценност. Частично е избит прозоречен отвор при абсидното стенно пространство на храма. Прозорецът е зазидан още през втората половина на 19 век и вътрешната страна на абсидното пространство е била изписана, като е запазена в сравнително добро състояние и до днес. Поради голямата дебелина на стената на храма, вандалите не са достигнали вътрешната страна на зида и не са засегнали мазилката и изключително ценния живописен слой. Огледът беше извършен в присъствието на Архимандрит Епифаний, - игумен на Роженския манастир, отец Николай от Мелник, Вангел Анталавичев – заместник-кмет на Община Сандански, Антон Ковачев – директор на Археологическия музей в гр. Сандански.", "date": "2018.09.21", "title": "Министерство на културата: Вандалите не са пробили дебелата стена на Роженския манастир"}
{"url": "https://www.24chasa.bg/novini/article/7067262", "text": "„ “, който ми приписва абсолютно неверни твърдения, които нямат нищо общо с реалността и никога не съм мислила и изрекла!\". Това се посочва в позиция на Лиляна Павлова, разпространена от пресцентъра на Министерството българското председателство на Съвета на ЕС. \"Сайтът, разпространил фалшивата новина, ми приписва обидни и напълно неприемливи квалификации за българите, които не могат да бъдат валидни за нито един гражданин на нашата държава и е абсурдно да бъдат дори помислени за нацията ни. Нация с хилядолетна история, бележити личности през вековете и постижения, прославили ни по цял свят!\", допълва Павлова. \"Затова категорично заявявам огромното си възмущение и тотална непоносимост към лъжите, защото само така - противопоставяйки им се активно, упорито и без никакво отстъпление можем да доведем до нетърпимост към фалшивите новини и да ги изкореним. Това е напълно възможно и може да бъде постигнат абсолютен успех, тъй като темата е поставена високо в европейския дневен ред, благодарение на усилията на българския еврокомисар Мария Габриел. Сформирана от нея експертна група на високо равнище пред последните месеци неуморно работи за изготвянето на дефиниция какво точно е фалшива новина, а това ще е първата и най-важна стъпка към подготвянето на европейско законодателство срещу публикуването на лъжи и неверни твърдения в електронното пространство\", казва още тя. \"Каквато и лъжа да се появи отново за мен, това ни най-малко няма да ме отклони от категоричната битка с фалшивите новини. Използвам случая да призова всички граждани, уважаващи словото и европейските ценности, - включете се в тази битка и вие, защото съединението прави силата и само така можем да постигнем всяка наша цел!“, завършва Лиляна Павлова.", "date": "2018.09.21", "title": "Павлова опроверга фалшиви новини по свой адрес"}
{"url": "https://www.24chasa.bg/novini/article/7067276", "text": "Ревът на гигантската панда разкрива самоличността на животното на съседите му, които са на разстояние до 20 м, съобщи в. \"Дейли мейл\" По него те могат да различат пола от разстояние 10 м, предава БТА. Тези сигнали са много важни за пандите, които живеят сред гъсти бамбукови растения. Така те не само намират потенциални партньори, но и избягват врагове. Учените от института по консервация към зоологическата градина на Сан Диего са стигнали до тези изводи, като са пускали записи на 100 призива на гигантски панди от различно разстояние - от 10 до 40 м. Те са наблюдавали как реагират 10 гигантски панди в бамбукова плантация в сафари парка на зоологическата градина, където гъстотата на растенията прилича на тази в естествените хабитати.", "date": "2018.09.21", "title": "Гигантските панди се разпознават по гласа от 20 м"}
{"url": "https://www.24chasa.bg/novini/article/7067275", "text": "\"Наистина съм изненадан, защото учителите, които са били на мястото, са с дългогодишен опит. Имайки предвид това и тяхното поведение през целия този опит смятам, че е редно да се наложи първата санкция, която е според Кодекса на труда – забележка\". Това каза за  Юлия Трионджиева, директор на ОУ \"Неофит Рилски\" във Велинград по повод видеото с двете учителки, които превеждат деца през жп прелез при спуснати бариери и идващ влак. Преподавателките, както и децата, са от основно училище \"Неофит Рилски\" във Велинград. Децата са от първи и втори клас, връщали се от час по отдих и спорт в парк \"Клептуза\". Двете учителки са с над 30-годишен педагогически стаж. По-опитната от двете учителки, която преподава от 39 години, твърди, че е нарушила закона, защото на някои деца им се ходело до тоалетната: \"Имаше деца, които имаха нужда да отидат до тоалетната. Там няма къде да ги отведем. И затова бързахме. И направих аз за себе си сметка, че влакът е доста далече. Просто сгреших, че преминахме на спусната бариера. Това никога не ми се е случвало. Имам вина, за което се извинявам. И смятам, че повече никога няма да се повтори.\" Случаят се проверява от агенцията за Защита на детето и от регионалния инспекторат по образование в Пазарджик. Клипът, заснет вчера по обед от Филип Каролев край железопътен прелез във Велинград, буквално взриви социалните мрежи. На видеото се вижда как учителките превеждат група деца през прелеза при спуснати бариери и при застрашително бързо наближаващ влак. Едната от преподавателките минава с част от децата, а колежката ѝ спира останалите заради влака, който вече е в непосредствена близост. На двете учителка е съставен акт по Закона за движение по пътищата. Паричната санкция е в размер от 20 до 150 лв.", "date": "2018.09.21", "title": "Учителката, превела деца през жп прелез: На някои от тях им се ходеше до тоалетна и бързахме"}
{"url": "https://www.24chasa.bg/novini/article/7067266", "text": " На импровизиран митинг се събраха около 17 ч. работници край двора на запечатания винзавод на Миню Стайков в карнобатското село Церковски. Първоначално те смятаха да блокират пътя Сливен-Бургас в знак на протест, но след разговори с кмета на Карнобат Георги Димитров били разубедени. \"Заповед не съм издавал, но  обясних на техен представител, че ако блокират пътя ще се създадат предпоставки за произшествия. Хората са притеснени, в заводите на Стайков работят над 2000 човека. Сещате се, че те имат и семейства. Ако останат без работа градът на практика ще фалира\", сподели кметът Димитров. Както 24 часа по-рано съобщи Агенция Митници запечата три обекта за производство на алкохол на територията на община Карнобат. Според информация от Митниците са констатирани множество нередности по Закона за акцизите и данъчните складове, поради което се предприемат действия за обезпечаване на доказателствата чрез запечатване на обектите при първоначален срок от 48 часа, съгласно реда на ДОПК. Мярката може да бъде продължена с определение от компетентния съд.", "date": "2018.09.21", "title": "Митинг край запечатания винзавод на Стайков, работници аха да блокират път"}
{"url": "https://www.24chasa.bg/novini/article/7067293", "text": "Американският президент Доналд Тръмп се усъмни в сериозността на сексуалното посегателство, в което обвиняват предложения от него кандидат за съдия във Върховния съд Брет Кавано, предаде Франс прес, цитирана от БТА.  Тръмп настоя обвинителката на Кавано, Кристин Блейзи Форд, да покаже копие от жалбата си във връзка с действията, в които обвинява магистрата, извършени според нея през 80-те години на миналия век. \"Нямам никакви съмнения, че ако атаката срещу д-р Форд е била толкова сериозна, колкото тя казва, щеше незабавно да е подадена жалба от нея или от нейните любящи родители\", написа в Туитър президентът, настоявайки университетската преподавателка по психология да представи такъв документ, за да станат ясни датата, часът и мястото на предполагаемото деяние.", "date": "2018.09.21", "title": "Тръмп не вярва на обвиненията в сексуално посегателство срещу кандидата за съдия във Върховния съд"}
{"url": "https://www.24chasa.bg/novini/article/7067308", "text": "Русия и Босна и Херцеговина в продължение на много години си сътрудничат тясно в газовата сфера и се обявяват за запазване на непрекъснатите доставки на руски природен газ, заяви руският външен министър Сергей Лавров след разговорите си с босненския външен министър Игор Църнадак в Сараево, предаде ТАСС. \"Продължаваме непрекъснатите доставки на газ за Босна и Херцеговина. Газпром работи успешно по два отделни договора както с Република Сръбска, така и с Хърватско-мюсюлманската федерация\", двете съставни части на Босна и Херцеговина, каза Лавров, предава БТА. Стокообротът между двете страни се увеличава устойчиво и тази тенденция е съпроводена от съществено увеличение на износа на босненски плодове и зеленчуци в Русия. Реализират се големи инвестиционни проекти по линия на компаниите Зарубежнефт, Сбербанк и други, добави Лавров. В тази връзка той обърна внимание на активизирането на работата на междуправителствената комисия за търговско-икономическо сътрудничество, което по думите му способства за създаването на допълнителни условия за увеличение на обемите /на търговията/.", "date": "2018.09.21", "title": "Лавров: Москва и Сараево ще развиват сътрудничеството си в газовата сфера"}
{"url": "https://www.24chasa.bg/novini/article/7067416", "text": "Израелски висш представител каза днес, че договорените с Русия оперативни правила за действията в Сирия остават непроменени въпреки смъртта на 15 руски войници, с което даде да се разбере, че Израел запазва свободата си на действие в Сирия, предаде Франс прес. Гибелта на 15 руски военнослужещи в понеделник вечерта, когато разузнавателният им самолет беше свален погрешка от сирийската противоракетна отбрана, реагирала на израелска атака, подхрани спекулациите, че Москва може да се опита да ограничи свободата на действие на Израел на сирийска територия, предава БТА. Израелският военен представител, пожелал да остане анонимен, даде да се разбере пред журналисти, че това няма да стане. \"Няма промяна в механизма за избягване на стълкновения (между Израел и Русия) в резултат на това трагично събитие. Механизмът, оперативните процедури между нас и руската армия остават в сила и непроменени\", заяви той, допълвайки че са възможни само евентуални \"доуточнения\". Механизмът за координация за избягване на стълкновения между Русия и Израел беше въведен през 2015 г., когато руските войски започнаха интервенция в подкрепа на режима на сирийски президента Башар Асад. Целта му бе да се избегнат сблъсъци между руската и израелската армия в Сирия. Израел изпрати вчера в Русия военна делегация, за да изрази отново съболезнование за смъртта на войниците, но и за да изложи своята версия за случилото се, каза израелският представител. Израелците представиха на руснаците доказателства, че самолетът е бил свален, защото сирийските батареи \"са стреляли необмислено, безотговорно и непрофесионално\", подчерта той. Сирийците са изстреляли общо 20 ракети, каза той и увери, че израелските изтребители изобщо не са били близо до руския самолет. Според него по това време те отдавна са се били върнали в израелското въздушно пространства и са били в процес на приземяване. Той заяви, че Израел е предупредил руската армия за атаката си значително по-рано от една минута преди началото й, оспорвайки твърденията на руснаците, че израелците са използвали руския самолет за прикритие и са предупредили за действията си само минута, преди да ги предприемат. Израелският представител каза, че израелските заключения са били приети добре от руската страна и срещата ще даде възможност да се подобри механизмът за координиране на действията.", "date": "2018.09.21", "title": "Израел: Договорените с Русия правила за действия в Сирия се запазват"}
{"url": "https://www.24chasa.bg/novini/article/7067443", "text": "Руският външен министър Сергей Лавров заяви, че Москва не иска да се меси в изборите следващия месец в етнически разделената Босна, където Русия запазва силно влияние сред сръбското население, предаде Асошиейтед прес. Лавров заяви днес след разговори с официални представители в Сараево, че Русия ще уважи резултата от парламентарните избори на 7 октомври, независимо какъв е той, предава БТА. Анализатори предупредиха, че посещението на Лавров може да бъде възприето като подкрепа за националистическия сръбски президент Милорад Додик. След Сараево Ларов замина за главния град на босненската Република Сръбска Баня Лука, където беше посрещнат от хиляди хора.", "date": "2018.09.21", "title": "Лавров: Русия няма да се меси в изборите в Босна"}
{"url": "https://www.24chasa.bg/novini/article/7065864", "text": "С 20-30 ст. може да е по-евтин хлябът, ако търговските вериги го продават без печалба. Това сочат разчети на икономисти и браншовици.  Според данни за производствените и продажните цени маржът, с който работят големите магазини, стига до 10%. При цена сега, която вече стига 2 лева за килограм, това прави 20 ст., които веригите биха могли да не начисляват. На пазара и има видове хляб, чиято цена стига и до 6-7 лева за килограм, но в повечето случаи те са бутиково производство и няма да са включени в споразумението за задържане на цените. Според Мариана Кукушева - председателя на Националния браншови съюз на хлебарите и сладкарите, хлябът ще е по-евтин с 30 стотинки, ако веригите го продават без печалба. Тя коментира, че на всеки лев в магазините остават под формата на печалба 30 стотинки. “Цената е придружена винаги с 20% ДДС към държавата, които представляват 20 стотинки. Така от един лев, като съберете изредените компоненти, разбирате, че за хлебопроизводителя доставчик остават 35 до 40 стотинки”, твърди Кукушева. “24 часа” опита да се свърже с някои от големите производители като “Добруджански хляб” и “Елиаз”, но до редакционното приключване на броя нямаше коментар от тях. От фирма “Симид” също отказаха да коментират темата за ценообразуването. и лошата реколта. Има поскъпване на тока, газта, вдигнати са социалните прагове. Себестойността на хляба се качва”, коментираха от “Мио”. В четвъртък министър Порожанов обясни, че има съгласие от компаниите, че при продажбата на хляб ще се работи, за да се покрият разходи на самото предприятие за брак и логистика. Земеделският министър акцентира, че големите вериги са като барометър на цените и поради това са водени преговори с тях. “24 часа” потърси и веригите, но те отказаха коментара за разговорите дали има постигната договорка. Порожанов обясни, че основната предпоставка за поскъпване на хляба е нарастването на цената на пшеницата, която е с близо 20% по-скъпа и сега започва да се ползва новата реколта. “Съчетано с увеличение на тока и газта, има икономически предпоставки цената на хляба да е по-висока”, посочи Порожанов. От началото на жътвата цената на пшеницата се е вдигнала от над 290 лв. до около 350 лв./т. Относно поскъпването на хляба министърът коментира, че вдигането с 20-30 стотинки е нереалистично, защото увеличението на пшеницата не се предава кумулативно към цената на хляба. Поскъпването му тъй като консумацията непрекъснато намалява през последните 7 г., показват данни на Националния статистически институт. През 2010 г. например средно на човек потреблението е било 108 кг на година. През 2013 г. то пада на 97,8 килограма, за да стигне до 87,1 кг през 2017 г. Това означава, че средно човек изяжда по 230 грама на ден. С новите цени сега това ще му струва 35 стотинки, или с близо 5 ст. повече в сравнение с началото на годината.", "date": "2018.09.21", "title": "Хлябът с 30 ст. по-евтин, ако веригите го продават без печалба"}
{"url": "https://www.24chasa.bg/novini/article/7067475", "text": "Босненската Република Сръбска сътрудничи с Газпром и е заинтересована да засили това сътрудничество, заяви босненският сръбски президент Милорад Додик на днешната си среща в Баня Лука с руския външен министър Сергей Лавров, предаде ТАСС, цитирана от БТА.  Додик напомни, че неотдавна Москва и Баня Лука подписаха споразумение за построяване на завод за втечняване на природен газ. \"Много се радвам, че този въпрос се придвижва\", подчерта той. Дейтънското мирно споразумение деградира заради постоянна намеса отвън, каза още Додик. \"Многобройните намеси на разни върховни представители през последните 20 години доведоха до деградация на Дейтънското споразумение, отнеха ни правата и задълженията. Република Сръбска се бори упорито от 20 години за статута си, предвиждан в мирното споразумение. Вие упорито, като страна, спазваща международното право, посочвахте нарушнията и искам да ви благодаря за това\", каза Додик. Той връчи на Лавров Ордена на републиката с огърлие за изключителни заслуги за развитието и подкрепата за сръбския народ в борбата за свобода и независимост, както и за изключително големия му принос за укрепване на политическите и приятелски отношения мажду Република Сръбска и Руската федерация, допълва агенцията.", "date": "2018.09.21", "title": "Република Сръбска иска да засили \nсътрудничеството си с Газпром"}
{"url": "https://www.24chasa.bg/novini/article/7067503", "text": "Автобус на градския транспорт се е запалил в движение в района на метростанция „Ал. Малинов“ в столичния квартал „Младост“. Сигналът е подаден около 19 часа, съобщават от МВР.  Возещите се пътници в автобуса са слезли, няма пострадали. Екипи на пожарната служба са погасили огъня. По първоначални данни се касае за техническа неизправност.                                                                                                                                                                                                                                                                                                                                                                                                                                                                                                                                                                                                                                              ", "date": "2018.09.21", "title": "Автобус на градския транспорт се запали в движение в столицата"}
{"url": "https://www.24chasa.bg/novini/article/7067175", "text": "Гръцкият премиер Алексис Ципрас ще се срещне с турския президент Реджеп Тайип Ердоган в Ню Йорк следващата седмица, където двамата ще участват в 73-тата сесия на Общото събрание на ООН, съобщава в. \"Катимерини\". Двамата лидери се очаква да обсъдят теми като Кипър, енергийни въпроси в източното Средиземномореи и осемте турски военни, които поискаха убежище в Гърция след осуетения опит за преврат в Турция през 2016 г. В понеделник, 24 септември, Ципрас ще говори пред ООН на пленарна среща на високо ниво, посветена на световния мир, в чест на стогодишнината от рождението на Нелсън Мандела, предаде БТА. Вечерта той ще участва в прием, чийто домакин ще бъде американският президент Доналд Тръмп. Ципрас ще отпътува за Ню Йорк в неделя. Той ще бъде придружен от външния министър Никос Кодзиас, министъра за дигиталната политика Никос Папас и втория министър на финансите Йоргос Хулиаракис.", "date": "2018.09.21", "title": "Ципрас и Ердоган се срещат в кулоарите на Общото събрание на ООН в Ню Йорк"}
{"url": "https://www.24chasa.bg/novini/article/7067190", "text": "Щабният елемент за интегриране сили на НАТО в Република България (NFIU BGR) отбеляза честването на третата годишнина от активирането си. Това съобщиха от пресцентъра на Министерството на отбраната. На тържеството присъства заместник-министърът на отбраната Атанас Запрянов. „Дълбоко съм убеден, че крайните цели ще бъдат изпълнени и всички заедно ще допринесем за по-добра синхронизация на действията, по-добро предварително планиране и укрепване на отбраната във всички стратегически направления и срещу всички видове заплахи и предизвикателства в дългосрочен план“, каза той в обръщението си към личния състав на щабния елемент. Заместник-министър Запрянов награди военнослужещи от щабния елемент, отличени със заповед на министъра на отбраната за високи служебни постижения и заслуги към отбраната на страната. „Горд съм, че днес NFIU BGR е готов да посрещне бъдещите предизвикателства и да усили способностите на Алианса в отбраната и защитата на страните и техните нации“, заяви в словото си командирът на щабния елемент полковник Стайко Прокопиев. Военнослужещите и цивилните служители от състава на NFIU BGR бяха поздравени от името на военното ръководство на Министерството на отбраната от директора на Щаба на отбраната бригаден генерал Радостин Илиев. Той връчи награди на отличените със заповед на началника на отбраната. „Именно вие бяхте хората, които въплътиха в реалност взетите на срещата на върха на НАТО в Уелс политически решения и поетите ангажименти за засилване на способностите на Съюза за бързо реагиране в случай на военно-политическа криза. Вие, военните експерти от България, Албания, Великобритания, Германия, Гърция, Полша, Румъния, Съединените американски щати, Турция и Унгария, допринасяте за повишаване способността за отговор на Алианса, защитавате общите ценности и интереси. Затова заслужавате и получавате нашето искрено уважение и признателност в този ден“, се казва в поздравителния адрес на началника на отбраната генерал Андрей Боцев по случай третата годишнина от официалното активиране на Щабния елемент за интегриране на силите на НАТО на територията на България. * * * На Срещата на върха на НАТО в Уелс през 2014 г. държавните и правителствените ръководители на страните-членки на НАТО взеха политическо решение за създаването на щабни елементи за интегриране сили на НАТО на териториите на шест страни-членки на Алианса. През 2016 г. като допълнение към щабовете в Източна Европа НАТО създаде два нови щабни елемента в Словакия и Унгария. Създаването на щабните елементи е част от общата адаптация на структурата на силите на НАТО и командната структура на НАТО и е най-голямата промяна в организацията след края на Студената война. Основен приоритет е участието в планиране на операции по член 5 от Вашингтонския договор и провеждането на многонационални и национални тренировки и учения на територията на страната. На 9 април 2015 г. Министерският съвет на Република България започна процедура по изграждането на щабен елемент в София, България. Официалното активиране на щабния елемент на 3 септември 2015 г. беше юридически акт, с който се стартира процедурата по неговото изграждане, окомплектоване и оборудване. Щабният елемент постигна пълни оперативни способности преди Срещата на НАТО във Варшава през юли 2016 г. На 29 септември 2016 г. щабният елемент отпразнува церемония по официалното връчване на флага, която отбеляза завършека на изграждането му.", "date": "2018.09.21", "title": "Зам.-министър Запрянов: Всички заедно ще допринесем за укрепване на отбраната"}
{"url": "https://www.24chasa.bg/novini/article/7067194", "text": "Всички съдии от районен съд -Сандански си направиха днес следобед самоотводи по делото за мярка за неотклонение на арестуваните четирима за погрома в Роженския манастир. По щат магистратите са осем, но един е в отпуск. Останалите седмина един по един се отведоха от делото. Мотивите им са, че един от задържаните е адвокат Стефан Матеев, когото познават и се е явявал често на дела в съда. Баща му пък е бивш следовател, а майка му дълги години бе главен секретар на община Сандански.  Предстои делото да се изпрати във ВКС, откъдето да го разпределят на друг районен съд. Предвид почивните дни няма яснота кога това ще стане. 72-часовото прокурорско задържане на двамата непълнолетни и другите двама, изтича в неделя. ", "date": "2018.09.21", "title": "Всички съдии от Сандански отказаха да гледат мярката на арестуваните за погрома в Роженския манастир"}
{"url": "https://www.24chasa.bg/novini/article/7067189", "text": "Африка привлича едва 5 % от световния туризъм въпреки възхитителните неща, които може да предложи - от египетските пирамиди и водопада Виктория до сафарита сред дивата природа и безкрайни ивици девствени плажове. Ключът към разгръщането на огромния потенциал на континента обаче може да бъде еко-туризмът, запознаването с различни култури, вътрешните пътувания и политическата стабилност. Това посочиха експерти на конференция за туризма в Африка, организирана миналата седмица от Airbnb в Кейп Таун. \"Когато погледнете към успешните истории, те са в страни, които са възприели присърце тези тенденции\", посочва управляващият директор на Африканската туристическа асоциация (АТА) Наледи Кхабо. \"Когато се вгледате в страните, които поставиха устойчивостта в центъра на политиката си, като Танзания или Руанда, ще установите, че привличат много силно определени туристи\", допълва той. Еко-сафаритата и нощувките без въглеродни емисии привличат все повече туристи от Европа и Северна Африка. Броят на туристите, посещаващи Танзания, е нараснал над два пъти от 2006 година до над 1 милион души, които са допринесли за 14 % от брутния вътрешен продукт на страната, според Tanzania Invest. Кхабо, който говори от името на африканския туристически сектор, посочва, че друга успешна история е Република Южна Африка, \"която насърчава разнообразяването на туристическите си продукти отвъд сафаритата\". Южна Африка преживява бум на туризма, който предлага на пътуващите необичайни преживявания, като ги води до бедни градчета и селски общности, наред с винарни и луксозни ловни хотели. Абигейл Мбало създава концепцията 4RoomEkasi, за да покаже на гостите храната и начина на живот на чернокожите общности в Южна Африка. \"Започнахме развитието на туризма в селските и градски области. Сега започваме да наблюдаваме включване на различни културни общности. Тези сфери бяха неразвити\", посочва тя. Секторът на туризма е важен работодател за бедните чернокожи жители на Република Южна Африка и създава близо 700 000 работни места - рядка история за успех в страна, където безработицата е близо 27 %. Световната банка похвали новата тенденция за туристически проекти, базирани в местните общности като проекта на Мбало, тъй като те създават възможности за жените и младежите. \"Всеки нов бизнес, дестинация, маршрут или посетител създава възможности за местните хора\", посочва Световната банка в изявление. Докато много дестинации в Африка се стремят към твърдата валутата на чуждестранните гости, Кения инвестира силно в насърчаване на вътрешния туризъм. Страната се насочи към стимулиране на вътрешните пътувания след спада в броя на чуждестранните посетители, последвал безредиците, придружени с насилие, и нападенията на криминални групировки през последните години. \"Успяхме да развием вътрешния пазар, 21 % от клиентите на Airbnb са местни. Това ни е от полза\", посочи кенийският министър на туризма Наджиб Балала на конференцията. Туризмът, който е вторият най-голям двигател за увеличението на кенийския брутен вътрешен продукт, е отчел стойност от 1,2 милиарда долара през 2017 година. Много страни на континента обаче срещат затруднения в опитите си да примамят чуждестранни посетители, които се страхуват от политическата нестабилност и насилие. \"Най-голямото предизвикателство са предубежденията\", казва Кхабо. \"Понякога опасността е истинска, но понякога само се предполага, че има такава\", допълва той. Руанда е страна, която успешно промени световния си имидж. Малката източноафриканска страна бе опустошена от геноцид през 1994 година, но оттогава се утвърди като луксозна дестинация. \"Туризмът е номер едно като източник на чуждестранна валута, което е изумително явление в страна като Руанда\", казва Розет Ругамба, която бе назначена от президента Пол Кагаме за ръководител на туризма в Руанда между 2003 и 2010 година. \"Той има огромен принос за изграждането на имиджа на страната ни\", допълва тя. Зимбабве, където се провеждат някои от най-добрите ловни сафарита в Африка и на чиято територия се намира водопадът Виктория, се радва на силно увеличение в броя на туристите, откакто дългогодишният диктатор Робърт Мугабе се оттегли от властта през ноември. Броят на туристите, посещаващи водопада Виктория, е скочил с близо 50 % през първото тримесечие на текущата година, но туризмът в страната все още не е достигнал пълния си потенциал. \"Сега от африканските правителства и съветите за развитие на туризма зависи да бъдат по-активни в преодоляването на предубежденията\", допълва Кхабо. Африканска страна, чийто туристически сектор бе подложен на силен натиск, е Египет. Някога магнит за туристите, от бунта през 2011 година Египет отчита свиване на броя на посетителите въпреки огромната притегателна сила на пирамидите и Червено море. Друг подобен пример е Демократична република Конго, която от години е разкъсвана от политически и етнически безредици, често съпроводени с жертви. \"Демократична република Конго може да предложи изключително много, включително горили, девствени национални паркове и димящи вулкани. Сега обаче туризмът е ограничен заради (опасения за - бел. прев.) сигурността и безопасността\", посочва Анита Мендирата, автор на текстове за туристически издания. /От БТА/ ", "date": "2018.09.21", "title": "Африка иска да развива туризма"}
{"url": "https://www.24chasa.bg/novini/article/7067060", "text": "Почина Лазар Дончев Петров (81 г.), български политик и общественик, наричан Сивия кардинал на Ловеч. Приятелите обаче го знаеха като бай Лазар, който охотно разказваше за времето преди 10 ноември 1989 г. Той е последният първи секретар на Окръжния комитет на БКП в града край Осъм. Между 1981 и 1990 г. е кандидат-член на ЦК на БКП. Негова е заслугата за благоустрояването на Ловеч в средата на 80-те години на 20 век и превръщането му в модерен град. След 1990 г. управляваше клона на \"Тексимбанк\" в Ловеч. А напоследък той и съпругата му живееха в София, при сина си. Градската мълва твърдеше, че той е основната фигура, която дърпа конците на процесите, протичащи в БСП-Ловеч - затова го зовяха Сивия кардинал. До него се допитваха съвременни политици и бизнесмени, защото имаше какво да научат от богатия му опит. \"Гледай какво става в Ловешка област - тя е минимодел на случващото се в държавата. Не случайно контурите на територията й приличат на тези на България\", обичаше да казва бай Лазар. С часове можеше да разказва за честите си срещи с Тодор Живков, за слабостта му към този край, за строежа на партийната вила, в която са отсядали много соцвеличия и гости от чужбина. Ето защо интересните му спомени намираха място на страниците на \"24 часа\". Той надживя всички свои съпартиици, видя много от новото време, но така и не пожела да напише мемоари. А имаше толкова любопитни истории... Поклонението ще е в неделя, 23 септември, в катедралния храм \"Св. св. Кирил и Методий\" в Ловеч, а погребението ще е от 12 часа на гробищен парк \"Стратеш\".", "date": "2018.09.21", "title": "Отиде си Сивият кардинал на Ловеч"}
{"url": "https://www.24chasa.bg/novini/article/7067043", "text": "Руският външен министър Сергей Лавров заяви по време на посещение в Босна и Херцеговина, че Русия прави всичко необходимо, за да не зависи от Съединените щати и от доларовата система, предадоха ТАСС и Ройтерс. \"Ние вече си правим изводи, правим всичко необходимо, за да не зависим от такива страни, които действат по такъв начин с международните си партньори\", заяви Лавров, коментирайки налагането на санкции от страна на САЩ на 33 физически и юридически лица вчера, цитиран от БТА. Руският външен министър добави, че новите американски санкции подкопават международното доверие в американския долар. Лавров нарече американските санкции срещу руския самолетостроител Сухой \"още един акт на нелоялна конкуренция\". САЩ вчера наложиха санкции на китайска военна агенция и нейния директор заради купуването на военно оборудване от Русия, включително от Сухой. Същевременно Лавров посочи, че САЩ представляват заплаха за териториалната цялост на Сирия. Москва ще настоява за прекратяване на опитите на Вашингтон за създаване на автономии на територията на Сирия, заяви Лавров, като отбеляза, че \"главната заплаха за териториалната цялост на Сирия идва от източния бряг на река Ефрат, където под прекия контрол на САЩ се създават независими и автономни структури\". \"Ние ще настояваме тази неправомерна дейност да бъде прекратена. Говорим за това постоянно и директно с американците, и в Съвета за сигурност на ООН\", посочи Лавров.", "date": "2018.09.21", "title": "Лавров: Доверието в долара рязко спада заради въвеждането от САЩ на нови санкции"}
{"url": "https://www.24chasa.bg/novini/article/7067061", "text": "Президентът на Полша Анджей Дуда отвърна днес на критиките в родината си заради фотография от визитата му в Белия дом, на която според някои той раболепничи през президента Доналд Тръмп, предаде Асошиейтед прес. Във вторник Тръмп пусна в \"Туитър\" свои снимки с Дуда, на една от които е запечатан момент от подписването на споразумение за стратегическо сътрудничество. На нея Тръмп е седнал на бюрото си, а Дуда стоял прав. Критици обвиниха Дуда, че е позволил той и Полша да бъдат посрамени и даже унизени. Някои препратиха снимката заедно със снимка на Тръмп и Ким Чен-ир, седнали, докато по време на срещата си през юни подписват меморандум. Посланието е: дори един диктатор е третиран по-добре от президента на Полша, информира БТА. Снощи Анджей Дуда отвърна в социалните мрежи със своя снимка, на която се вижда как и двамата с Доналд Тръмп стоят прави. \"Подигравките и атаките на леви медии и някои политици и коментатори с познати възгледи показват успеха на визитата във Вашингтон\", пише той под снимката. Дуда добавя, че ако посещението му в САЩ не беше толкова успешно, неговите критици биха мълчали и заявява: \"Благодаря за признанието\".", "date": "2018.09.21", "title": "Критикуват президента Дуда, че е раболепничил пред Тръмп"}
{"url": "https://www.24chasa.bg/novini/article/7067068", "text": "Гръцкото правителство е започнало да прехвърля към континенталната част на страната стотици мигранти, намиращи се в пренаселените лагери на егейските острови Лесбос и Самос, след протести срещу лошите условия в тези лагери, предаде АФП. Стотина души бяха прехвърлени в петък сутринта от лагера Мория на о.Лесбос и от друг лагер на този остров към лагер във Филипиада в района на Епир в Северозападна Гърция, като целта е общо 2000 души да бъдат прехвърлени до края на следващата седмицата, от които 500 в понеделник, посочи за АФП отговорен представител от лагера Мория. Критерият за прехвърляне е лицето да е преминало първото интервю със службата за предоставяне на убежище, е уточнил цитираният представител. Много неправителствени организации за защита на правата на човека през последните месеци непрекъснато критикуват лошите условия на живот в лагера Мория - най-големия в Европа. В лагера, който е с капацитет за настаняване на 3000 души, живеят 9000 души. Прехвърляне на бежанци е започнало и от остров Самос, като от началото на седмицата общо 350 души са били прехвърлени към различни лагери в конитенталната част на страната, посочи неправителствената организация Самос волънтиърс. Някои от тези хора живеят там от две години и половина, лагерът беше изключително пренаселен най-вече през последните три месеца, заяви за АФП отговорен представител на тази неправителствена организация. В лагера се намират сега 3600 души, а капацитетът му е едва за 650 души, според официални данни. Еврокомисарят за миграцията Димитрис Аврамопулос и германският министър на външните работи Хайко Маас разговаряха в сряда и четвъртък с гръцки ръководни представители в Атина по болезнения въпрос за миграционната политика, който тревожи ЕС. Хайко Маас посочи вчера, че ситуацията с мигрантите в Гърция далеч не е удовлетворяваща, като се има предвид подновяването на миграционния поток и от турското крайбрежие към гръцките острови.", "date": "2018.09.21", "title": "Прехвърлят над 2000 мигранти от Лесбос и Самос в континенталната част на Гърция"}
{"url": "https://www.24chasa.bg/novini/article/7066998", "text": "Актове за 1,7 млн.лв. заради не добра работа на пречиствателната станция на Елените, са издали контролните органи това лято, съобщи току що в Бургас вицепремиерът Валери Симеонов. Той допълни, че съоръжението е собственост на \"известно, издирвано към момента лице от хотелиерско-ресторантьорския бранш\" и попита репортерите сещат ли се кое е това лице. Според запознати пречиствателната станция е на хотелиера Ветко Арабаджиев, собственик на ВС \"Елените\".  Вицепремиерът се срешна с кметове на морски общини и представители на институции, извършващи контролна дейност през туристическия сезон. Сред тях бяха представители на НАП, РЗИ, РДНСК, полицията и Агенцията по храните, а домакин на срещата бе областният управител Вълчо Чолаков. \"Имаме добра новина - въпреки дългия дъждовен юни и дъждовете през юли, сезонът се оказа добър. Даже се оказа, че по показатели надминава и  е по-добър от миналогодишния\", каза Симеонов. Отчитат се 2 % ръст на оборотите през юни  и юли, данъчните приходи са с 82 млн.лв. повече от януари до 17 септември т.г. спрямо миналата,11% повече внесено ДДС спрямо миналата година. Само за юни, юли и август 2018 г. общият оборот за Бургаска област е 2,5 млрд.лв. което е с половин милиард повече от м.г.  \"С тези факти съм оборил неверието и на най-големите скептици\", каза Симеонов. Според нето бизнесът се дисциплинирал, това показвали  и данните за 36 млн.лв. ръст на осигуровките.  250 заведения по Южното Черноморие са били запечатани заради нарушения, от тях 150 са обжалвали, а Бургаският административен съд е отменил 90 заповеди. По Закона за шума са наложени 96 акта, а при проверки на РЗИ на над 112 плажа е установено, че няма замърсяване, както и води с лошо качество. 52 плажа са с добро, а 48 с отлично качество на водата, показали изследванията.  ", "date": "2018.09.21", "title": "Симеонов: 1,7 млн. лв. глоба за пречиствателна станция на известен, издирван хотелиер (Видео)"}
{"url": "https://www.24chasa.bg/novini/article/7067073", "text": "Бивш 94-годишен надзирател от СС в нацисткия концлагер Щутхоф /край Гданск/ ще бъде изправен пред съд като съучастник в убийство, съобщи днес регионалният съд в германския град Мюнстер, предаде ДПА. Обвиняемият, който живее в Боркен, недалече от холандската граница, е обвинен като съучастник в изтребването на няколко стотин души в нацисткия лагер между 1942 и 1945 г. Процесът срещу него ще започне на 6 ноември и ще се гледа в съд за младежи, защото той е бил под 21 г. по време на престъпленията, за които става дума, предава БТА. Според документите по делото няколкостотин души са били убити в газовите камери на лагера, а други са починали поради ужасните условия или са били разстреляни. Няколко от лагерниците са били умъртвени с инжекции в сърцето, а други били оставени да измръзнат до смърт. Прокурорите обвиняват охранителя, че е знаел за всички тези факти. Той отрича обвиненията. Друг мъж, на 93 г., ще бъде изправен пред съд във Вупертал по подобни обвинения. Делото срещу него ще се гледа отделно, тъй като не е решено дали той е в състояние да бъде съден.", "date": "2018.09.21", "title": "Съдят бивш надзирател в нацистки концлагер в Германия, участвал в убийства"}
{"url": "https://www.24chasa.bg/novini/article/7067075", "text": "Десетина от 240 народни представители се отзоваха на поканата на протестиращите майки на деца с увреждания за среща пред парламента. Майките поискаха от депутатите ясен ангажимент за приемането на трите закона - за личната помощ, за хората с увреждания и за социалните услуги, предаде БТА. Те са поставили брояч пред Народното събрание, който отброява времето до 1 октомври - срок, поставен за реформата. Законът за личната помощ вече е внесен в НС и е припознат от две ПГ, Законът за хората с увреждания е на етап обществено обсъждане, а до 15 октомври се очаква да има и готов Закон за социалните услуги, който трябва да бъде публикуван за обществено обсъждане. На събитието под наслов \"Зависима независимост\", в деня преди официалния празник 22 септември - Денят на българската независимост, майките разказаха на отзовалите се депутати от БСП и ДПС с какви трудности се сблъскват при отглеждането на своите деца и поискаха реформа, за да станат децата им, както и те самите, пълноценни членове на българското общество. Сред депутатите бяха председателят на социалната комисия и народен представител от ДПС Хасан Адемов, както и лидерът на БСП Корнелия Нинова. Адемов пое ангажимент в деня, в който изтече общественото обсъждане на Закона за хората с увреждания - 26 септември, и проектът бъде внесен в парламента, комисията да започне работа по него. Той обеща и трите законопроекта да бъдат придвижени максимално бързо. По думите му всички политици трябва да признаят, че са отговорни за настоящата ситуация на хората с увреждания в България. Той допълни, че приемането на един, два или три закона за хората с увреждания няма да реши цялостно техните проблеми, затова е необходимо всички политици да направят програма за поетапна реформа. Лидерът на БСП Корнелия Нинова насърчи протестиращите майки да не се отказват, защото исканията им са справедливи и вече се подкрепят от цялото общество. Тя се обърна към депутатите с призив да не се делят на парламентарни групи, когато става дума за подкрепа на най-уязвимата група в обществото и подчерта, че по отношението към хората с увреждания се познава степента на развитие и цивилизованост на едно общество. Нинова допълни, че е важно законопроектите да бъдат приети преди започването на бюджетната процедура, за да могат финансово да бъдат обезпечени. Омбудсманът Мая Манолова също подчерта, че обществото вече е добило зрялост за реформата, такава трябва да добият и институциите. Протестиращите майки вече четири месеца са пред Народното събрание с искането за реформа. През това време те участваха активно и в работната група, която разработи заедно с експерти Закон за хората с увреждания. Заедно с омбудсмана пък беше разработен Закон за личната помощ. Те очакват и след поканата от страна на социалното министерство да участват в работната група по Закона за социалните услуги, скоро да има и реална среща, за да имат достатъчно време да направят предложения по текстовете. От изказванията им днес стана ясно, че от ведомството на министър Горанов не могат да направят финансова обосновка по Закона за личната помощ, като аргументацията е, че той се отнася \"за всички\". Кристина Николаева от \"Системата ни убива\" посочи, че първоначалната критика към законопроекта е била, че обхваща много малка група от хора, а след преработката - че се отнася за всички нуждаещи се и разчетите са неясни. По думите на Николаева законопроектът предвижда не помощ на калпак, а помощ според нуждите, което е най-важното. Промяната, според майките, е нужна, защото \"отстоява правото на децата им да са живи, да се усмихват, да са сред нас, да учат, да работят\". Те подчертаха, че и самите те са се превърнали в социални паразити, тъй като не могат да работят и да допринасят за БВП, за данъци, за държавата. Майките допълниха, че голяма част от тях са квалицирани специалисти и дългосрочният ефект от реформата би бил, че държавата ще може да ползва техния потенциал, както и този на децата им. Краткосрочно в нас виждат само разход, но е необходимо политиците да погледнат и напред, заявиха майките. Сред тях има учители, статистици, IT специалисти и други професионалисти.", "date": "2018.09.21", "title": "Десетина депутати откликнаха на поканата на майки на деца с увреждания за среща пред парламента"}
{"url": "https://www.24chasa.bg/novini/article/7067083", "text": "Броят на потвърдените жертви   достигна 136 души, предаде Ройтерс, като се позова на местните власти. Сто души бяха спасени след потъването на ферибота вчера следобед, допълва ДПА. В спасителните и издирвателните операции участват професионални водолази от цялата страна, предава БТА. По първоначални сведения пътниците на плавателния съд са били около 300 души, но точният им брой все още не е известен, посочва ДПА.", "date": "2018.09.21", "title": "Потвърдените жертви при потъването на ферибот в Танзания са 136"}
{"url": "https://www.24chasa.bg/novini/article/7067082", "text": "Полицията в Германия е арестувала една 20-годишна жена по подозрение за участие в групировката \"Ислямска държава\" (ИД), предаде Асошиейтед прес. Прокуратурата съобщи днес, че германската гражданка от алжирски произход Сара О. е пътувала до Сирия през 2013 г., където е била обучавана в стрелба с огнестрелно оръжие, а през 2014 г. се е омъжила за боец в ИД от Германия. Според обвинението двамата съпрузи били на \"охранителна и полицейска служба\" в зоните под контрол на ИД. Предполага се, че младата жена е опитвала да вербува хора от Европа да се присъединят към ИД и че тя и съпругът и получавали по около 118 долара месечно от ИД, предаде БТА. От прокуратурата казаха още, че децата на жената са поставени под социална опека след пристигането им днес от Турция на летището в Дюселдорф.", "date": "2018.09.21", "title": "Арестуваха германка от алжирски произход, заподозряна за член на \"Ислямска държава\""}
{"url": "https://www.24chasa.bg/novini/article/7067093", "text": "Европейската комисия е решила тази седмица да внесе в Съда на ЕС жалба срещу Полша заради реформата на съдебната система, която според Брюксел може да застраши независимостта на полската съдебна система. Това съобщи високопоставен европейски източник, предаде Ройтерс. Варшава твърди, че реформите на съдебната система са законни, предаде БТА. Според източника ЕК е взела решението за Полша тази седмица, но е решила да обяви отлагането му за 24 септември заради неформалната среща на върха на ЕС в Залцбург, която се проведе вчера и в сряда. Пак на 24 септември ЕК ще отправи второ предупреждение срещу Лондон във връзка многомилиардна схема за занижаване на митата на внасяните в ЕС стоки от Китай. Тези машинации са били открити във Великобритания и ЕК иска сега от Лондон да плати на Брюксел компенсации в размер на 2,7 милиарда евро, което се равнява на сумата, с която ЕС е бил лишен в резултат на занижаването на митата.", "date": "2018.09.21", "title": "Високопоставен източник: ЕК ще даде Полша на съд заради съдебната реформа"}
{"url": "https://www.24chasa.bg/novini/article/7067105", "text": "Ученичката на ПМГ \"Иван Вазов\" Силвия Петрова, която бе обявена за общодържавно издирване в началото на седмицата днес е била намерена обесена в парк \"Марица\", съобщиха от полицията за \"Дарик\". В огледа на парка са участвали 30 полицаи и служители на Жандармерията, обясниха още от МВР в Хасково. По първоначална информация се касае за самоубийство. 18-годишната девойка е открита на дърво в затънтено място в парка от полицаите, участвали в претърсването му. Тази вечер ще бъде направена аутопсията. 18-годишната възпитаничка на ПМГ \"Иван Вазов\" бе в неизвестност от 15 септември. В първия учебен ден- 17 септември, бе обявена за общодържавно издирване, след сигнал от родителите й, подаден сутринта на същия ден. Съучениците на момичето разпространиха в социалната мрежа зов за помощ със снимката на Силвия и молба всеки, който разполага с информация за нея, да позвъни в полицията. Вчера бе открит денонощен телефон, на който да се подава информация за изчезналото момиче и подробно описание с какво е била облечена в деня на изчезването й, както и че е била засечена на видеокамери в Димитровград. Съученици и познати на семейството описват Силвия, като изключително добро, кротко, свито, стеснително и затворено момиче. Почти цялото лято била при баба си на село. От там тръгнала в събота сутринта, като казала, че отива с приятелка на пазара, за да си напазарува необходими за училище неща. Родителите и по-малката й сестра били на почивка в Гърция, разказваха запознати. Веднага след като се прибрали, родителите подали сигнала в полицията, която незабавно започна издирване на момичето.", "date": "2018.09.21", "title": "Намериха обесена Силвия Петрова от Димитровград, обявена за издирване"}
{"url": "https://www.24chasa.bg/novini/article/7067102", "text": "Младен Иванич, сръбският член на босненското председателство, заяви днес след срещата на руския външен министър с членовете на председателството, че Сергей Лавров е заявил ясно, че Русия е за прилагане на Дейтънското споразумение, за запазване на целостта на Босна и Херцеговина, но е против демонизирането на Република Сръбска, предаде Танюг. Русия няма да се налага в Босна и Херцеговина, но е готова да окаже помощ в различни сфери, като се започне от икономиката, казал Лавров. Иванич, който познава Лавров отпреди, получил от руския министър подарък за рождения си ден с посланието: \"Животът продължава и след 60-те\", предаде БТА. На срещата била обсъдена и обстановката в региона. Иванич каза, че Русия е предложила по-рано да се състои среща на четири страни - Турция, Русия, Босна и Херцеговина и Сърбия, на което се противопоставил босненският мюсюлмански член на председателството Бакир Изетбегович.", "date": "2018.09.21", "title": "Младен Иванич: Русия е за запазване на целостта на Босна и Херцеговина"}
{"url": "https://www.24chasa.bg/novini/article/7067109", "text": "Сериозни нарушения са констатирали от Агенцията по безопасност на храните /БАБХ/  . Това стана ясно по време на днешната епизоотична комисия, свикана от заместник-областния управител Райчо Цветин, предаде БТА. При повторно взимане на проби от овцете от заразения с бруцелоза обект, е било установено, че 20 от животните са премаркирани, което представлява сериозно нарушение, каза изпълняващия длъжността директор на Регионалната агенция в Кюстендил Велка Войнова. Тя посочи, че колегите й са констатирали, че на мястото на овцете в обекта са открили шилета. Установено е било, че броят на овцете вече е 25, вместо 28, колкото са били след констатирането на случая на бруцелоза. Установено е още, че е изчезнало и животното, дало положителна проба при първите изследвания. Все още не е ясно местонахождението му. По повод нарушенията са предприети административни мерки, предстои да бъдат наложени глоби на собственика на обекта и на ветеринаря. Установени са и нарушения с отглежданите в обекта свине, които се оказали повече от регистрираните в системата. Велка Войнова съобщи още, че при повторно взети проби, се е установило, че има три нови положителни резултата. Взети са мерки, за да не изчезнат тези животни и те вече са евтаназирани, уточни Войнова. Предстои да бъде установен здравния статус на хората, които са били в контакт с животните, казаха още от Агенцията. Те обаче засега не са открити и от Регионалната здравна инспекция /РЗИ/ заявиха, че вероятно ще се наложи да се потърси и съдействие от полицията, за да бъдат взети необходимите проби. Продължават изследванията и на животните в обекта, в сила остават и мерките за ликвидиране на огнището на заболяването. Те включват забрана за входящи и изходящи движения на животни, вземане на проби първоначално през 50 дни - до отрицателен резултат, след което ще бъде извършено двукратно изследване през 6 месеца. Изследвани ще бъдат и два други животновъдни обекти на територията на областта, за където е имало пренасочване на животни от фермата във Вуково през месеците май и август. От Агенцията уверяват, че няма постъпили животински продукти в магазинната мрежа от обекта, в който е констатирано заболяването. В Агенцията продължават да работят и в повишена епизоотична готовност.", "date": "2018.09.21", "title": "Ветеринари за случая на бруцелоза в Кюстендилско: Има сериозни нарушения"}
{"url": "https://www.24chasa.bg/novini/article/7067127", "text": "Кои са основните принципи на личните финанси си припомниха на   от   над  , които посетиха представянето на първия джобен финансов наръчник    . Финансовата грамотност е едно от малкото актуални умения за оцеляване, запазени от античността до наши дни. А независимият финансов консултант доказа на присъстващите в своеобразен уъркшоп, че управлението на средствата може да бъде и забавно.  – създателят на подкаста „Свръхчовекът” – откри вечерта с признание, че създателят на сайта SmartMoney.bg е един от хората, които са го вдъхновили. След това вечерта премина в решаване на различни задачи. Как да си поставяме конкретни и ясни цели, как да спестяваме по-лесно и кои са основните активи, в които може да се инвестира дори и с малко суми – Стойне Василев се опита да отговори на всички тези въпроси, а победителите в игрите получиха символичен подарък – първоначална инвестиция за бъдещите си начинания.  не е от типа четива „Как да станем милионе¬ри, докато спим“. Тя не дава готови решения, а по-скоро кани читателя на един приятелски разговор, който ще се превърне в практически наръчник в инвестирането в България. Тя няма да ви научи как да забогатеете, без да правите нищо, но ще ви даде практични съвети за управление на личните ви финанси, ще ви помогне да развиете правилни навици и да повишите финансовата си грамотност. Защото се оказва, че много често едни от най-важните уроци не са свързани само с парите, а са основни умения. Стъпка по стъпка, финансовият успех и мечтите за по-добър живот се оказват възможни!  е независим личен финансов консултант, инвеститор и собственик на най-популярния сайта за лични финанси  , както и председател на УС на Българска асоциация на личните финансови консултанти. Освен автор на книгата  , Стойне е създател на първата в България Академия по лични финанси и инвестиране, която има вече 6 поредни издания. Неговата мисия е да помогне на 1 милион българи да повишат финансовата си грамотност и да живеят по-добре.", "date": "2018.09.21", "title": "Над 300 души на уъркшопа „Умни пари” със Стойне Василев"}
{"url": "https://www.24chasa.bg/novini/article/7067121", "text": "Министър-председателят Бойко Борисов разпореди на министрите да отстранят държавните служителите и експертите, които са споменати в журналистическо разследване, съобщиха от пресцентъра на Министерски съвет. Премиерът Бойко Борисов разпореди на министрите да отстранят временно или в отпуск всички държавни служители и експерти, които са споменати в журналистическо разследване на сайта “БиволЪ” за нередности при усвояването на евросредства, докато текат проверките по случая. Припомняме, че на 14 септември 2018 г. сигнал по повод същата публикация беше изпратена от вицепремиера Томислав Дончев до главния прокурор, МВР и Комисията за противодействие на корупцията и отнемане на незаконно придобитото имущество (КПКОНПИ), с копие до изпълнителния директор на Изпълнителна агенция \"Одит на средствата от ЕС\".", "date": "2018.09.21", "title": "Борисов: Да се отстранят споменатите в публикацията на задържаните журналисти"}
{"url": "https://www.24chasa.bg/novini/article/7067120", "text": "Нова акция, този път на Агенция Митници,  е извършена днес в обекти в Карнобатските села Венец и Церковски, собственост на алкохолния бос Миню Стайков, съобщиха източници на 24 часа. Преди минути от пресцентъра на Агенция Митници разпространиха съобщение, в което се казва, че е извършена проверка на данъчни складове в района на Карнобат за производство на алкохолни напитки. \"Констатирани са множество нередности по Закона за акцизите и данъчните складове. Ще бъдат предприети действия за обезпечаване на доказателствата чрез запечатване на обектите при първоначален срок от 48 часа, съгласно реда на ДОПК. Мярката може да бъде продължена с определение от компетентния съд\", се казва още в съобщението. Междувременно за напрежение в проверяваните обекти се разбра от социалните мрежи, след като работници сигнализираха, че митницата иска да запечата складовете.", "date": "2018.09.21", "title": "Митницата запечатва складове на Миню Стайков в Карнобатско"}
{"url": "https://www.24chasa.bg/novini/article/7066812", "text": "Военновъздушните сили на Иран провеждат учения в района на Ормузкия проток, предаде Асошиейтед прес, като се позова на съобщение от днес на иранската агенция ИРНА. В ученията участват изтребители Ф-4, \"Мираж\" и Су-22, а също така и бойни хеликоптери. Според ИРНА маневрите са предупреждение към враговете на Иран, че ще се срещнат с бърз и сериозен отговор в случай на злонамерени действия, информира БТА. Ученията са и част от проявите по случай годишнината от началото през 1980 г. на осемгодишната война между Иран и ръководения тогава от Саддам Хюсеин Ирак. Маневрите са свързани и със скорошните предупреждения на Техеран, че ще блокира Ормузкия проток, ако подновените американски санкции доведат до невъзможност за Иран да изнася суровия си петрол, отбелязва Асошиейтед прес.", "date": "2018.09.21", "title": "Иранската армия провежда учения в района на Ормузкия проток"}
{"url": "https://www.24chasa.bg/novini/article/7066837", "text": "Преди дни изминаха шест месеца от обнародването в Държавен вестник на последните изменения в Закона за банковата несъстоятелност (ЗБН) - срок, в който законодателят предостави възможност на синдиците на \"Корпоративна търговска банка\" АД (в несъстоятелност) - КТБ АД (н) да подновят освободени и изтекли през периода на специалния надзор обезпечения по предоставени от КТБ АД кредити, независимо от това дали обезпеченията са собственост на учредилите ги лица или са били прехвърлени. В периода от 13.03.2018 г. до 13.09.2018 г. са внесени 182 заявления за подновяване в Централния регистър на особените залози. От тях вписаните подновявания са 94 броя, съобщиха от Дирекция \"Публични комуникации\" в КТБ АД (н). По подадените заявления за подновяване на особени залози са постановени 3 отказа за вписване, а по останалите все още се очаква произнасяне. Предприети са действия по подновяване на 33 ипотеки на кредитополучатели на КТБ АД, в т.ч. и морски ипотеки. От тях вписаните подновявания са 19 броя. В случаите, в които съдиите по вписванията са постановили откази, са подадени частни жалби пред компетентния съд за отмяна на отказа и вписване на ипотеката. В част от случаите съдът е отменил отказите и е разпоредил извършване на вписването. Подадени са 6 заявления за подновяване на морски ипотеки на обща стойност над 25 млн. лева. От влизането в сила на измененията в ЗБН са заявени вписвания на 9 броя особени залози върху търговски предприятия на длъжници на КТБ АД (н). От тях вписаните подновявания са 6 бр., а по 3 бр. все още се очаква произнасяне. В същия 6-месечен период са внесени 2 искания за подновяване на залог върху акции, които са уважени и залозите са подновени, се посочва още в съобщението.", "date": "2018.09.21", "title": "Синдиците на КТБ подали 226 искания за подновяване на обезпечения по прихващания за над 240 млн. лв."}
{"url": "https://www.24chasa.bg/novini/article/7066823", "text": "Късно след обяд в четвъртък - около 30 часа след скандала между възпитателката Весела Тодорова и родителите на второкласника Андрей Антонов, в двора на основно училище \"Отец Паисий\" в старозагорското село Калояновец бе намерено джобно ножче, потвърдиха днес от полицията в Стара Загора. То било посочено на разследващите от ученик. \"Ножчето е приобщено към материалите по случая, но тепърва ще се изяснява дали то има отношение към него и на кого принадлежи\", каза пред медиите говорителят на ОДМВР в Стара Загора Ивелин Иванов. Както \"24 часа\" вече писа, възпитателката от училището в Калояновец Весела Тодорова подаде оставка в сряда, защото се почувствала унижена и незащитена, след като същия ден около обяд била нападната в класната стая от родителите на второкласник. По думите й, ромите я блъскали и удряли пред други ученици, включило се и детето, което решило, че щом мама и татко го правят, може да нападне и то учителката си. Бащата на ученика от втори клас Андрей Антон Минков потвърди, че е дошъл в училището, но отрече да са докосвали учителката. Той самият подал сигнал на \"горещия телефон\" в община Стара Загора и жалба в полицията, според който Тодорова биела детето му. На свой ред възпитателката също се жалва в полицията - от поведението на бащата. Още в първия ден на скандала учителката бе обвинена от ромите, че извадила нож в училище. Пред \"24 часа\" тя категорично отрече да е имала хладно оръжие. За нож обаче говореха навсякъде в Калояновец. Директорът на училището Христо Белчев на свой ред каза, че не е виждал никакъв нож, но не бил видял и физическа разправа между родителите и учителката, макар да е имало инцидент. В хода на образуваното под ръководството на Районната прокуратура в Стара Загора досъдебно производство разследващите наистина са търсили нож от самото начало, научи \"24 часа\". И той се появи около 30 часа по-късно. Сега остава да се изясни дали той наистина е на Весела Тодорова, дали е бил използван по някакъв начин в хода на разправията или пък е подхвърлен по-късно в училищния двор, за да придаде повече тежест на обвиненията към възпитателката.", "date": "2018.09.21", "title": "Случаят в Калояновец се заплете - намериха  джобно ножче в училищния двор"}
{"url": "https://www.24chasa.bg/novini/article/7066841", "text": "Руските и турските военни са съгласували конкретните граници на демилитаризираната зона в сирийската провинция Идлиб, заяви днес в Сараево руският външен министър Сергей Лавров, съобщава ТАСС, цитирана от БТА. Той каза, че вчера руските и турските военни са съгласували конкретните граници на демилитаразираната зона и затова изпълнението на договореностите от Сочи /между президентите на Русия и Турция - бел.ТАСС/ се намира в активен стадий. На среща в Сочи в понеделелник президентите на Русия и Турция - Владимир Путин и Реджеп Тайип Ердоган, преодоляха разногласията си във връзка със съдбата на провинция Идлиб, заплашена от офанзива на сирийския режим, и обявиха създаване до 15 октомври на демилитаразирана зона под руско-турски контрол, припомня АФП. Демилитаризираната зона с ширина от 15-20 километра, във форма на подкова, трябва да служи за буферна зона между териториите, контролирани от бунтовниците, и зоните, намиращи се под контрола на правителствените сили. Всички тежки оръжия трябва да бъдат изтеглени от зоната. Джихадистите също трябва да напуснат зоната. Зоната \"цели преди всичко да се изокрени терористичната заплаха. Това е междинна, но необходима мярка, тъй като създаването на такава зона ще позволи да се избегне продължаване на стрелбата от зоната за деескалация в Идлиб към позициите на сирийските сили и руската база Хмеймим, заяви Лавров, цитиран от АФП. Агенциите на ООН и хуманитарните организации бяха отправили предупреждение за \"кървава баня\" в Идлиб в случай на офанзива на сирийския режим и се опасяваха от хуманитарна катастрофа. Около 3 млн. души, половината от които вече са разселени от други райони на Сирия, живеят в Идлиб и в малки райони под бунтовнически контрол в съседство, според ООН.", "date": "2018.09.21", "title": "Лавров: С турските военни определихме границите на демилитаризираната зона в Идлиб"}
{"url": "https://www.24chasa.bg/novini/article/7066836", "text": "Психично болен мъж уби по жесток начин куче в Благоевград. Сигнал за убийството на четириногото е подаден от жители на улица „Трети март” в областния център. Те звъннали на телефон 112 към 15.30 часа в четвъртък. Съобщено е, че минути по-рано нестабилен психически мъж е убил кучето, след като го ритал зверски, а накрая започнал да скача върху него,  Веднага на място са пристигнали полицаи, които са установили самоличността на извършителя. Уведомена за случая е и Районна прокуратура-Благоевград. Образувано е досъдебно производство за проява на жестокост и причиняване на смърт на гръбначно животно.", "date": "2018.09.21", "title": "Психично болен умъртви по жесток начин куче в Благоевград"}
{"url": "https://www.24chasa.bg/novini/article/7066860", "text": "Българската агенция по безопасност на храните констатира първично огнище на заболяването Инфлуенца по птиците (грип) в промишлен животновъден обект за отглеждане на кокошки носачки, намиращ се в с. Трилистник, община Марица, област Пловдив. Заболяването е потвърдено с протокол от лабораторно изследване. Това съобщиха от пресцентъра на Агенцията. С цел контрол и ликвидиране на заболяването, БАБХ приложи всички мерки в съответствие с действащото законодателство. Предприето е хуманно умъртвяване и унищожаване на всички птици, отглеждани в засегнатото стопанство, което ще бъде последвано от почистване и дезинфекция. Определена е 3- километрова предпазна зона и 10-километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. Засилен е надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици. БАБХ напомня, че фуражите следва да се съхраняват в закрити помещения, както и суровините за фуражи – така се избягва възможността диви пернати да заразят фуража, а оттам и питомните да бъдат заразени със вируса. На този етап няма засегнати хора и няма опасност за потребителите. Вирусът на инфлуенцата може да предизвика леко протичащо респираторно заболяване. Евентуалното заразяване може да случи, когато се вдиша контаминиран прах от фермите или при пряк контакт на хората със заразени птици.", "date": "2018.09.21", "title": "Откриха огнище на птичи грип в пловдивско село"}
{"url": "https://www.24chasa.bg/novini/article/7066866", "text": "Румънските военни прокурори са завели наказателно дело във връзка с начина, по който се е намесила жандармерията по време на антиправителствения митинг на 10 август, като обвинения са повдигнати срещу бившия и настоящия началник на жандармерията, шефа на букурещката жандармерия и служители на министерството на вътрешните работи, съобщава Медиафакс. На 3 септември Главната прокуратура съобщи, че са регистрирани над 770 жалби от лица, които са пострадали в резултат на намесата на жандармеристите по време на протеста, предава БТА. Настоящият началник на румънската жандармерия Каталин Синдиле и неговият предшественик Себастиан Кукош, началникът на букурещката жандармерия Лауренциу Казан, държавният секретар във вътрешното министерство Михай Дан Кирика и други са били извикани днес в прокуратурата, за да бъдат информирани за качеството си на заподозрени по делото. Обвиненията включват съучастие в злоупотреба със служебно положение, съучастие в прояви на оскърбително поведение и други. Каталин Синдиле бе назначен за временен началник на жандармерията на 15 август след изтичане на мандата на предишния й ръководител Себастиан Кукош, който в момента е първи заместник на Синдиле. Десетки хиляди румънци, много от тях пристигнали от чужбина, участваха в антикорупционен протест на 10 август, който прерасна в сблъсъци с жандармерията, при които бяха ранени около 450 души.", "date": "2018.09.21", "title": "Заведоха дело румънската жандармерия заради митинга в Букурещ от 10 август"}
{"url": "https://www.24chasa.bg/novini/article/7066865", "text": "Криминалисти от полицейските управления в Ардино и Кърджали разкриха домашна наркоплантация за отглеждане и обработка на марихуана в специализирана съвместна операция за противодействие на разпространението на наркотици. В стопанска постройка в ардинското село Голобрад полицаите открили обрана и окачена да съхне част от наркореколтата. Иззети са 350 грама сухи съцветия от наркотика, готови за употреба и 5,6 кг полусуха листна маса. В дворното място е имало засети растения от същата дрога, като ожънатата зелена маса е 8,3 кг. В полицейското управление за срок до 24 часа са задържани трима мъже на 31, 33 и 37 години. По първоначални данни водеща фигура в производството е най-малкият. Дежурна оперативна група е извършила оглед на мястото на произшествието. Образувано е досъдебно производство по чл.354а, ал.3, т.1 от Наказателния кодекс. Работата по случая продължава разследващ полицай под наблюдението на Районната прокуратура в Ардино.", "date": "2018.09.21", "title": "Хванаха трима, отглеждали марихуана в Кърджалийско"}
{"url": "https://www.24chasa.bg/novini/article/7066877", "text": "Двама съдии от районен съд-Сандански вече си направиха самоотводи по делото за гледане на мярка за неотклонение на арестуваните за погрома в Роженския манастир. Днес прокуратурата внесе искане в съда за задържане под стража на четирима, обвинени за грабеж на мобилния телефон на монаха Теофил и 16 записващи камери. Двама от тях са непълнолетни - на 16 и 17 г. Другият задържан е адвокат, както и млад мъж от петричко село. Най-вероятно причината за отводите е това, че единият обвинен е адвокат, който често се явява по дела в съдебна зала, баща му е бивш следовател, а Сандански е град, в който всички се познават. Председателят на съда разпределя делото на следващия си колега. На работа са общо 7 магистрати и още не е ясно дали всички ще си направят отводи.", "date": "2018.09.21", "title": "Съдии си правят отводи по делото за мярка за неотклонение на арестуваните за погрома в Роженския манастир"}
{"url": "https://www.24chasa.bg/novini/article/7066869", "text": "При средна цена 68.51 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /22 септември/. Средната цена на пиковата енергия /9.00-20.00 ч./ e 67.03 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 69.99 лв. за мегаватчас. Най-ниската цена в рамките на днешната сесия, при утрешен ден на доставка, е 61.53 лв. за мегаватчас, достигната за 4.00 ч., а най-високата е 149.07 лв. за мегаватчас - за 1.00 часа. Данните от БНЕБ показват, че са продадени общо 17 447.00 мегаватчаса електроенергия. Енергийната борса вчера затвори при средна цена 152.32 лв. за мегаватчас. В сегмента \"пазар в рамките на деня\" за днес, 21 септември, БНЕБ отчита до момента общ търгуван обем от 644.20 MWh.", "date": "2018.09.21", "title": "Енергийната борса затвори при средна цена 68,51 лева за мегаватчас"}
{"url": "https://www.24chasa.bg/novini/article/7066879", "text": "Едно от главните решения на Европа за миграцията е пренаселеният нехигиеничен мигрантски лагер Мория в Гърция, където склонни към самоубийство деца живеят в условия, които психиатри сравняват със \"старомоден приют за душевно болни\". В друго решение за имиграцията, също остро критикувано, са затворени мъже и жени, които са били изведени от едно бойно поле, само за да попаднат на друго, където са уязвими и за трафиканти, и за нов тормоз. Претъпканият лагер Мория на гръцкия остров Лесбос и опасните центрове за задържане на мигранти в Либия са сериозно напомняне към европейските лидери, че техният статистически успех в овладяването на миграцията към континента е породил нещо, което ООН и други заклеймяват като мащабен хуманитарен провал. Пристигналите по море в Европа мигранти намаляха рязко през тази година, но сега всяко такова пътешествие повишава риска от смърт или задържане за неопределено време в мизерни условия. Над 1700 човека са загинали от началото на годината при прекосяване на Средиземно море. Абас Елнасър, иракчанин, пристигнел в Мория преди три седмици, казва, че здравето на неговата осемгодишна дъщеря винаги е било крехко, а сега е влошило рязко в лагера, изграден за 3100 души, но сега събрал над 9000. \"Тя има проблеми с дишането през повечето време, тя има проблеми в дробовете\", казва той. По думите му палатката им е заобиколена от боклуци. Европа на практика е прехвърлила спасяването на мигранти в централно Средиземно море на либийската брегова охрана, която през тази година е върнала 13 000 мигранти в либийските центрове за задържане. В някои от тези центрове около столицата Триполи мигрантите се озовават на фронтовата линия между милиции, които се сражават за контрол върху града. В един момент на боевете задържаните, изоставени от надзирателите си дни наред, избягват от най-малко един от центровете и попадат в престрелка. Шестима са убити според Ибрахим Юнис, ръководител на либийската мисия на хуманитарната група \"Лекари без граници\". Докато издействаното от ООН примирие в Триполи е пред провал, храната за задържаните там намалява. Либийски представители се оплакват, че и те, и мигрантите са до голяма степен изоставени от Европа. В центъра за задържане \"Джанзур\" около 900 души са струпани на площ, предназначена за два пъти по-малко хора. \"Имаме трудности в осигуряването на насъщни нужди, трудности в доставките на храна и трудности в настаняването\", казва старши лейтенант Джамал Хусайн. Правителството, което ръководи обекта, отказа да разреши на кореспондента на Асошиейтед прес да разговаря със задържани. Официалният брой на кандидатите за убежище и бежанците в центровете за задържане в Либия е около 5000, но се смята, че още хиляди са в плен в складове и други сгради, откъдето идват множество съобщения за робство, сексуално насилие и други жестокости. По-рано този месец ООН наруши мълчанието си относно политиката на Европа да остави на либийската брегова охрана да спира мигранти, като заяви, че тя е несъстоятелна и подлага хиляди хора на риска да бъдат затваряни за неопределено време в нечовешки условия. Като отправя подробни обвинения за изтезания, изнасилвания, насилие и \"кошмарни\" условия, агенцията на ООН за бежанците заяви, че Либия даже минимално не покрива критерия за \"безопасно място\". Общо около 56 хиляди бежанци и кандидати за убежище са регистрирани от ООН в Либия и съседен Нигер. Двете страни са получили милиони евро в замяна на европейски обещания част от мигрантите да бъдат разселени. Но критици казват, че разселването на практика не се случва. До миналата седмица за разселване из Европа са били определени едва 657 човека измежду обещаните 3886 преди година за заселване в 11 европейски държави и Канада. Междувременно центровете за задържане в Либия и Гърция продължават да се пълнят с мигранти и бежанци, които чакат година и повече за решаването на техните случаи. Това обаче е много удобно за антиимигрантски популисти в Европа. \"След като бе отправено изключително ясното послание, че няма да бъдат приемани нелегални икономически мигранти и че лодките ще бъдат връщани, животът на още хиляди и хиляди тъжни и отчаяни хора ще бъде погубен; и всичко това заради вашите добродетелни чувства\", каза Нейтън Гил, британски член на Европейския парламент, който миналата седмица обвини колегите си законодатели, че са мекушави спрямо имиграцията. \"Вие всъщност не помагате на хората\", каза той. Ако мигранти са стигнали до гръцкия остров Лесбос, те вече са с една стъпка по-напред от блокираните в Либия. Но условията не са много по-добри. Канални води изтичат през главния вход на Мория, сметта се трупа около контейнерите, където спят мигрантите. Лука Фонтана, който работи за \"Лекари без граници\" на Лесбос, казва, че една четвърт от малолетните са извършили опити за самоубийство, склонни са към самоубийство или се самонараняват. \"Само през миналата седмица трябваше да зашивам китките на двама непридружени малолетни, опитали да прережат вените си в лагера Мория, казва той. Психиатърът Алесандро Барберо от \"Лекари без граници\" казва, че Мория е отблъскващ като старомодна лудница, каквато не може да се види в някои части на Европа от средата на 20 век. Изчезнала е всяка надежда за намирането на лесно решение за дилемата с имиграцията в Европа. Паоло Кампаня, който е изследвал трафикантските мрежи през Либия, смята, че единственото възможно решение е отваряне на законната миграция в Европа при същевременно възстановяване на мир, стабилност и благополучие в поразените от насилие страни като Ирак, Сирия, Етиопия и Еритрея. \"Трябва да сме хуманни, но и прагматици\", казва той. От началото на годината до миналата седмица в Европа по море са влезли 73 696 мигранти и бежанци с над 11 хиляди акостирания. През 2017 пристигналите по море са били 128 993, а през 2016 г. - 298 663. През юни европейските лидери предложиха създаване на центрове в Северна Африка за обработване на молбите за убежище на мигранти, но правителствата бързо отхвърлиха идеята. Сега ЕС готви планове за укрепване на граничната полиция. Миналата седмица крайнодесните вътрешни министри на Австрия и Италия призоваха за извършването на проверки на мигрантите още на борда на корабите в Средиземно море. Това повдигна нови въпроси кои кораби и къде да се проверяват предвид факта, че Италия забрани на хуманитарни организации да акостират със спасени в морето мигранти, като предпочете либийски кораби. В опит за справяне с огромните проблеми в Мория Гърция се съгласи да прехвърли през този месец 2000 кандидати за убежище от Лесбос на континента. Този ход няма да бъда достатъчен за мигрантите там. Деветнайсетгодишният Али Саджад Файзи казва, че условията в Мория постоянно се влошават и обитателите трябва да чакат на опашка \"по четири или пет часа\", за да получат храна. \"Той е пълен до крайне предел\", добавя той. (БТА)", "date": "2018.09.21", "title": "Европейските решения за миграцията създават хуманитарни кризи"}
{"url": "https://www.24chasa.bg/novini/article/7066885", "text": "Властите в северозападния германски район Емсланд край границата с Холандия обявиха бедствено положение заради разрастващ се полски пожар, предизвикан преди две седмици след ракетни тестове на учебен полигон за военни стрелби, предаде Асошиейтед прес. В момента се обмисля евакуацията на около 1000 души от две села край Мепен, недалече от границата. Пожарникарите се опитват да локализират пожара в блатистия район, използван от германската армия за тренировъчен полигон. Димът над горящия терен се е проточил на 100 км и се вижда дори от сателитни снимки, предава БТА. Обявявайки бедствено положение в зоната, местните власти получават право да поискат помощни екипи и средства от извън региона. Говорителят на военното министерство Йенс Флосдорф каза днес, че ситуацията е \"много сериозна\" и се извини за евентуално допуснати грешки. Той съобщи, че германската военна министърка Урсула фон дер Лайен смята за посети бедствената зона утре.", "date": "2018.09.21", "title": "Пожар край военен полигон в Германия, обявиха бедствено положение"}
{"url": "https://www.24chasa.bg/novini/article/7066878", "text": "Южната част на скандинавския полуостров се подготвя днес за мощна буря, а метеорологичните служби съветват хората да останат на закрито, за да не пострадат от вдигнати от вятъра предмети, предаде ДПА, цитирана от БТА. Очаква се бурята Кнуд да връхлети Северна Дания към 14 часа (12 ч. по Гринуич), съобщиха метеоролозите от датската служба ДМИ. Норвежката служба обяви най-висока степен на тревога за южните райони на Норвегия, предупреждавайки за бурни ветрове. Фериботните компании \"Калър лайн\" и \"Фьорд лайн\" отмениха няколко пътнически рейса между пристанища в Норвегия и Дания, а превозвачът \"Стена лайн\" анулира няколко фериботни рейса между Швеция и Дания. Според прогнозите има опасност ветрове със скорост до 160 км/ч да предизвикат високи вълни в протока Скагерак между Норвегия, Швеция и северната част на полуостров Ютланд в Дания. Железопътните компании и компаниите за комунални услуги се подготвят за прекъсвания на тока и за евентуално разчистване на повалени от бурята дървета. Движението на някои регионални влакове в Западна Швеция са спрени като предохранителна мярка до утре следобед. /", "date": "2018.09.21", "title": "Скандинавските страни се готвят да посрещнат бурята Кнуд"}
{"url": "https://www.24chasa.bg/novini/article/7066890", "text": "Финландският външен министър Тимо Сойни запази днес поста си след неуспешен вот на недоверие в парламента, проведен заради участието му в проява срещу абортите по време на официално посещение в Канада, предаде Ройтерс, цитирана от БТА. Сто депутати гласуваха Сойни да остане на длъжността си срещу 60, гласували за отстраняването му. Повечето депутати от трите управляващи партии подкрепиха Сойни поради опасения, че отстраняването му ще доведе до падане и на коалиционното правителство. Финландия е лидер в борбата за равенство на половете. Финландският закон позволява абортите, а правителството поощрява правата на жените във външната си и в социалната си политика, отбелязва Ройтерс.", "date": "2018.09.21", "title": "Финландският външен министър запази поста си след неуспешен вот на недоверие"}
{"url": "https://www.24chasa.bg/novini/article/7066888", "text": "Набелязани са конкретни мерки и е създадена организация във връзка с всички прояви, свързани с честването на Деня на независимостта, чиито акцент ще е във Велико Търново, съобщиха от „Охранителна полиция“-ГДНП. Ще бъдат изградени допълнителни контролно-пропускателни пунктове, на които ще се извършват проверки включително и с метал-детектори. В почивните дни ще бъде засилено полицейското присъствие, в градовете ще има допълнителни полицейски екипи, а в малките населени места ще бъдат включени екипи на жандармерията, предаде МВР. През следващите 3 почивни дни се очаква и засилен трафик по пътищата на страната и през граничните пунктове. Основно вниманието на пътните полицаи ще бъде насочено по направленията към ГКПП- тата с Гърция и пътната мрежа към Велико Търново. Тези, които ще пътуват в посока на Велико Търново, могат да се възползват от сайта на общинската администрация, където е публикувана временната организация на движението. Още днес в следобедните часове ще започнем насищане на пътната мрежа с екипи на „Пътна полиция“, обясни инспектор Петър Соколов от отдел „Пътна полиция“. За територията на останалата част от страната също са предвидени екипи, които да подпомагат движението. Той призова пътуващите да подават своевременно сигнали в случаи на агресивно шофиране, за да могат полицейските екипи, които са в близост до мястото да реагират бързо спрямо тези водачи и да бъдат предприети съответните мерки по Закона за движение на пътищата. Инспектор Соколов напомни, че в отделни участъци има продължаващи ремонти и апелира шофьорите да проявят повече толерантност, за да не се допуснат тежки инциденти. Гл.инспектор Любомир Костадинов, от отдел „Пътна полиция“ към СДВР добави, че от 13.30 часа на входно-изходните артерии на столицата ще се разполагат екипи, които да осигуряват трафика извън и в София. Очакваме потокът към магистрала „Хемус“ да е голям, ще се опитаме да направим две ленти на изход, каза той. Той уточни, че по направление Перник лентите също са две, а за 24 септември ще се обърне още една лента за вход. На магистрала „Люлин“ няма да има ограничения за товарни и леки автомобили, но водачите трябва да се съобразяват с временната организация, тъй като там текат ремонти. Той напомни и за стесненията на 17-ти км на АМ „Тракия“. По повод шествието „Нощно каране“в София, в памет на загиналите мотористи, ще се включат около 1000 мотора и се очакват затруднения. Според предварителния график те няма да влизат в центъра на столицата и мероприятието трябва да приключи до 21.30 ч., според разрешението на Столична община. Участниците са предупредени да са с изправни мотори и с документи, които ще бъдат проверявани. Във връзка с Деня на мобилността в утрешния ден ще бъде затворен „големият център“ в столицата от 10.00 до 17.00 часа. Това няма как да не създаде допълнителни затруднения на хората, които се предвиждат между „Люлин“, „Цариградско шосе“ и „Младост“, допълни той. Главен инспектор Аксиния Дейкова от ГД„Гранична полиция“ съобщи, че вече се наблюдава засилен трафик по границата, но засега няма струпвания. За следващите дни ще бъдат осигурени максимален брой служители по граничните пунктове с Гърция, Сърбия и Румъния. Тя препоръча преди да се предприеме пътуване, да се предвиди достатъчно време, след това да се провери валидността на документите, които ще бъдат ползвани за пътуване. Особено внимание да се обърне на документите, които придружават непълнолетните и малолетните лица. По думите ѝ е създадена организация, така че на граничните пунктове да се осигури добро взаимодействие с останалите служби в граничния контрол.", "date": "2018.09.21", "title": "МВР ще предприеме всички мерки за сигурност по време на предстоящите празници"}
{"url": "https://www.24chasa.bg/novini/article/7066903", "text": "София отново ще се присъедини към вече традиционната за Европа инициатива - Ден без автомобили, която ще се състои утре. Това съобщиха от пресцентъра на Столичната община (СО). Един от най-ярките примери е Париж, където всяка година през септември пешеходците превземат улиците на целия град. Само градския транспорт, колела и всякакви други видове безмоторни превозни средства се допускат за движение, посочиха от СО. От 11.00 до 17.00 ч. центърът на София ще бъде затворен за влизане на автомобили в обхвата на синята зона за паркиране. Гражданите и посетителите на града ще могат да разчитат на градския транспорт за стигане до центъра, а в периметъра между бул. \"Княз Александър Дондуков\", бул. \"Васил Левски\", бул. \"Патриарх Евтимий\", бул. \"Христо Ботев\", бул. \"Александър Стамболийски\" ще се придвижват пеша, с колело, тротинетка или отново с градски транспорт. За улеснение на софиянци на сайта на общината, както и на Фейсбук страницата на \"Зелена София\" (https://www.facebook.com/SOfiaGreenCity/), ще бъде качена карта с описание на всички улици с ограничен автомобилен достъп. Жителите и посетителите на София ще имат възможност да се разходят спокойно в центъра на града, да тестват електрически велосипеди или да се включат в някой от туровете, които разказват за историята на града, архитектурата и неговата природа. Опознайте София пеша, призовават от СО.", "date": "2018.09.21", "title": "Утре София отново ще се присъедини към вече традиционната инициатива - Ден без автомобили"}
{"url": "https://www.24chasa.bg/novini/article/7066572", "text": "Най-малко 96 са убитите при започналите преди седмици боеве между въоръжени групировки в либийската столица Триполи. Сред тях има и цивилни, предаде Асошиейтед прес, като се позова на властите. Насилието сложи край на временното примирие, договорено от ООН по-рано този месец. Освен убитите при боевете са ранени 444 души, а 16 са в неизвестност, предава БТА. Министерството на здравеопазването съобщи, че започналите на 26 август сблъсъци са принудили най-малко 123 семейства да напуснат домовете си. Вчера в южната част на Триполи са били убити 11 души, в това число осем мирни граждани, допълни ведомството. ООН призова в Туитър воюващите страни да прекратят незабавно насилието.", "date": "2018.09.21", "title": "Поне 96 станаха жертвите на боевете в Триполи, над 400 са ранени"}
{"url": "https://www.24chasa.bg/novini/article/7066586", "text": "Изпечена крадла задигнала златните накити на възрастна дама от курорта Вършец. На 19 септември в полицията във Вършец 88-годишна жителка съобщила за престъплението. По думите й в неизвестно време от юни насам били задигнати 2 златни пръстена, които е съхранявала в хладилник в дома си. Нанесената щета по данни на тъжителката е за около 600 лв. В резултат на проведено разследване по горещи следи служители на реда са заловили извършителката. Оказало се, че това е криминално проявената и многократно осъждана за кражби С.В. на 62 години от ловешкото село Дойренци. Единият пръстен е намерен и иззет от заложна къща в Берковица, а вторият е бил заложен за сумата от 114 лева във Вършец, след което е продаден. С.В. е направила пълни самопризнания. По случая е заведена преписка.", "date": "2018.09.21", "title": "Ловка крадла задигнала накити от баба от Вършец, скрити в хладилник"}
{"url": "https://www.24chasa.bg/novini/article/7066579", "text": "Според британския сайт за разследваща журналистика \"Белингкет\" (Bellingcat) двамата заподозрени за отравянето на бившия двоен агент Сергей Скрипал за кратко са били задържани в Холандия по-рано тази година, предаде Асошиейтед прес, цитирана от БТА. \"Белингкет\" цитира неназован източник от сигурността, който твърди, че Александър Петров и Руслан Боширов са били задържани по-рано през годината в Холандия и са били освободени без обвинения. Холандските власти засега не са потвърдили информацията. Британските власти обвиниха Петров и Боширов, че са се опитали да убият Скрипал и дъщеря му с разработеното по съветско време нервнопаралитично вещество Новичок. Миналата седмица се появиха медийни съобщения, че двама неназовани руски шпиони са били арестувани в Холандия и депортирани, след като се опитали да внесат нелегално в Швейцария хакерско оборудване, отбелязва Асошиейтед прес. ", "date": "2018.09.21", "title": "Руснаците, заподозрени за случая \"Скрипал\", арестувани тази година в Холандия?"}
{"url": "https://www.24chasa.bg/novini/article/7066607", "text": "  Президентът на Косово Хашим Тачи отново заяви, че преговорите с Белград ще включат корекция на границите, така че Прешевската долина да се присъедини към Косово, съобщи Танюг, цитирана от БТА. Тачи каза, че корекция на границата е имало и в някои други случаи. \"Корекция имаше и в Словакия и Чешката република. Случи се и в Холандия, и в Белгия, преди две години\", заяви Тачи, цитиран от \"Лайми\". Президентът на Косово повтори, че е против разделение на Косово. По думите му северната част на Косово е негова територия и това на никаква цена няма да бъде оспорено. Според Тачи много окуражаващо е становището на САЩ, което е създало възможност да се дискутира за корекция на границите.", "date": "2018.09.21", "title": "Тачи: Корекции на границите е имало и в Словакия, Белгия и Холандия"}
{"url": "https://www.24chasa.bg/novini/article/7066624", "text": "Предложението за нов главен секретар на МВР първо ще обсъдя с президента. Преди каквото и име да се спомене, ще го потърся в удобно за него време, ще мотивирам кандидатура, ще сложа няколко имена и вече тогава ще пристъпим към необходимите по закон съгласувателни процедури. Системата има нужда от професионализъм, от спокойствие и аз съм убеден, че е и той ще погледне държавнически, каза Борисов. \"Първо с него ще го обсъдя, за да сме сигурни, че когато пуснем съгласуване, няма да се получи стрес в системата\", добави премиерът. \"ГЕРБ е партия на практическите действия, а не на постовете. 6 от 6-те евродепутати на ГЕРБ, въпреки взетото решение на ЕНП за гласуване срещу Унгария, те гласуваха против. „Точка. Всичко друго е голословие, нападки и лъжи. Ръководителят на г-жа Нинова, с цялото ми уважение към нея, не я послуша или тя не го послуша. Това не е ли двоен режим – вън да удряш по Унгария, а в България да говориш, че друг го прави. Единствено евродепутатите на ЕНП и Николай Бареков подкрепиха Унгария. А сега вие вижте кой е прав и кой е крив\", каза премиерът по повод на н „Много е устата\", коментира още той относно Корнелия Нинова. \"Аз не мога да надговоря една такава жена, затова и не мога да се оженя втори път. Трудно е да се справиш с устата жена. Как да го обясня на друг език“, каза Борисов. Премиерът пристигна днес в Габрово за откриването на новото предприятие за производство на ловно и спортно оръжие. Изграждането на предприятието започна през месец април миналата година, а инвестицията в строителство и оборудване е на стойност близо 15 млн. лева. В откриването участват кметът на Габрово Таня Христова и заместник министър-председателят Томислав Дончев. Премиерът инспектира и новата църква, построена изцяло с дарения. Досега в нея са вложени 720 хиляди.", "date": "2018.09.21", "title": "Борисов: Предложението за главен секретар първо ще обсъдя с президента (Снимки, видео)"}
{"url": "https://www.24chasa.bg/novini/article/7066625", "text": "Турция и САЩ почти са приключили подготовките във връзка със започването на съвместно патрулиране в района на Манбидж, Северна Сирия, заяви днес Ибрахим Калън, говорител на турския президент, предаде Ройтерс. Той посочи, че скоро ще започнат съвместни учения и съвместно патрулиране, предаде БТА. Калън, който говори на пресконференция в Анкара, каза, че Турция очаква международната общност да съдейства за политическия процес в Сирия.", "date": "2018.09.21", "title": "Говорител на Ердоган: Със САЩ почти приключихме с подготовките за Манбидж"}
{"url": "https://www.24chasa.bg/novini/article/7066627", "text": " Служители на Девето РУ задържали 27-годишен столичанин, непосредствено след извършена кражба. На 16 септември, в Девето РУ бил получен сигнал за млад мъж, откраднал спортни обувки от магазин в столичен търговски център и избягал, предават от пресцентъра на МВР. В резултат на предприетите незабавни заградителни действия, близо до мола, служители на Девето РУ задържали беглеца с откраднатите маратонки. Установено е, че 27-годишният софиянец и с множество криминалистически регистрации за кражби. Задържан е в районното управление с полицейска заповед до 24 часа, а по случая - образувано досъдебно производство. След доклад на събраните материали в Софийска районна прокуратура, мъжът е привлечен като обвиняем по чл.194 от НК и му е наложена мярка за неотклонение \"задържане под стража\".", "date": "2018.09.21", "title": "Арестуваха 27-годишен столичанин, откраднал маратонки от търговски център"}
{"url": "https://www.24chasa.bg/novini/article/7066643", "text": "Турция остави в ареста австрийски гражданин, заподозрян, че е свързан с тероризъм, предаде Асошиейтед прес, цитирана то БТА. Анадолската агенция съобщи днес, че журналистът Макс Цирнгаст, идентифициран от агенцията само като Макс Ц., е бил оставен в ареста заедно с други двама души в очакване на съдебен процес за \"членство във въоръжена терористична групировка\". Те са обвинени за връзки с Турската комунистическа партия/Къвълджъм, смятана за терористична групировка. Един заподозрян е бил освободен при наложена мярка за процесуална принуда. Цирнгаст беше задържан миналата седмица. Австрийският канцлер Себастиан Курц поиска освобождаването му и обяснение от Турция. Макс Цирнгаст, който е студент по политология, сътрудничи на левичарски издания.", "date": "2018.09.21", "title": "Турция остави в ареста австриец, задържан за тероризъм, Курц иска обяснения от Анкара"}
{"url": "https://www.24chasa.bg/novini/article/7066645", "text": "Криминално проявен столичанин е задържан за оказана съпротива спрямо полицейски служители. Около 19.40 часа снощи, в с. Бенковски, служители на РУ-Пирдоп предприели проверка на криминално проявен жител на София. Това съобщиха от пресцентъра на МВР. 35-годишният мъж не се подчинил на дадените му разпореждания и в опит да ги възпрепятства да изпълнят задълженията си по служба, опитал безуспешно да се укрие в дома на баща си. Извършителят е задържан за срок до 24 часа, а по случая е образувано досъдебно производство за извършено престъпление по чл. 270 от НК.", "date": "2018.09.21", "title": "Хванаха криминално проявен в Софийско, опитал да се укрие"}
{"url": "https://www.24chasa.bg/novini/article/7066619", "text": "За 2018 г. и 2017 г. нямаме информация за неразплатен тютюн. Това каза министърът на земеделието, храните и горите Румен Порожанов по време на парламентарния контрол в отговор на въпрос за проблеми при тютюнопроизводството и мерките, които министерството предприема за тяхното решаване, предаде БТА,. Тютюнопроизводителите, регистрирани през 2016 г. са 6110, а за 2012 - 3884 души. През 2018 г. те отново са 6755. По данни на регистъра за 2013 г. са сключени 4 265 договора на площ от 52 хиляди дка и заявени количества тютюн - 11 хил. тона. За 2018 г. съответно са сключени 7269 договора на площ от 60 хил. дка и заявени по договорите - 11 500 тона тютюн, посочи Порожанов. Земеделският министър каза, че неразплатени тютюни има за 2016 г. само и единствено от една гръцка фирма, която е вече в несъстоятелност. По данни на производители неразплатените суми са за близо 3 млн. лева. От тях има цесия за около 1 млн. лв., които да се изплатят на определени производители. Значението на тютюнопроизводството е многоаспектно - социално- икономическо, демографско и екологично за регионите. Производителите на тютюн се намират в най-необлагодетелстваните райони и особено тези с ориенталския тютюн трудно могат да се приспособят за отглеждане на алтернативни култури, коментира още Порожанов. Това са причините поради които за периода 2015-2020 година България прилага преходна национална помощ за тютюна, която е продължение на схемата за националните доплащания. Помощта е насочена към повишаване на доходите на производителите на тютюн и не стимулира производството на тютюн. Тя е насочена към стимулиране производството на други култури, които обаче не винаги са толкова доходоносни, обясни министърът. През 2018 г. за подпомагане на сектора са изплатени 84 млн. лева на 42 хил. бенефициента на сортовете \"Басми\", \"Бърлей\", \"Вирджиния\" и \"Каба кулак\". Схемата за преходната национална помощ стартира през 2015 г. с бюджет от над 100 млн. лева с 5 процента ежегодно намаление. С писмо до ЕК заявихме ясно намерението си подпомагането на тютюнопроизводството да остане и в преходния период, каза министър Порожанов.", "date": "2018.09.21", "title": "Порожанов: За 2018 г. и 2017 г. няма информация за неразплатен тютюн"}
{"url": "https://www.24chasa.bg/novini/article/7066662", "text": ", е станал жертва на \"силно вилулентен вирус\", за който няма ефикасно лечение, заяви ръководителят на централното здравно управление, отговарящо за здравето на ръководителите на виетнамската държава и комунистическата партия, цитиран от ТАСС. По думите на Нгуен Куок Чиеу заболяването на президента било открито през юли 2017 г., предаде БТА. \"Това е рядко и опасно вирусно заболяване, за което в света засега не съществува ефикасно лечение\", каза той. През последната година президентът се е лекувал не само в родината си, но и шест пъти е пътувал за лечение в Япония. Усилията не всички най-добри местни и чуждестранни лекари и професори обаче се оказали напразни.", "date": "2018.09.21", "title": "Виетнамският президент е починал от вирус, за който няма лечение"}
{"url": "https://www.24chasa.bg/novini/article/7066656", "text": "Ще бъде осигурен финансов ресурс чрез средства от ОПОС за инвестиционни мерки, насочени към основния източник на замърсяване - битовото отопление. Обявяването на тази процедура е предстоящо, предвидено е за това или последното тримесечие на 2018. г. Това каза министърът на околната среда и водите Нено Димов в отговор на депутатски въпрос за чистотата на въздуха в страната, предаде БТА. По думите му е осигурен финасов ресурс от 115 млн. лв. по Оперативна програма \"Околна среда\" /ОПОС/ за периода 2014 - 2020 г. за общините с нарушено качество на въздуха. Към момента са финансирани 11 общини за разработване или актуализация на общинските програми и предстои предоставяне на безвъзмездна финансова помощ по тази процедура на още 12 общини, каза още министърът. Изготвят се промени в Закона за чистотата на атмосферния въздух, насочени към ограничаване на употребата на нискокачествени въглища и брикети за битовото отопление. Направени са законодателни промени за повишаване на качеството и ефективността на периодичните технически прегледи, поясни министърът. По думите му в процес на съгласуване са промени ва Закона за местните данъци и такси, които целят да стимулират употребата на автомобилите, които водят до по-ниски нива на замърсяване. МОСВ предлага да се въведе екологичен компонент при определянето на данъка върху превозните средства, съгласно който автомобилите с по-висок евростандарт ще бъдат натоварени с по-малки данъчни тежести. Предвижда се по-ранното, през 2020 г., въвеждане на изискванията на европейския регламент за битовите отоплителни уреди на твърдо гориво, каза още министърът. Димов отбеляза, че са въведени допълнителни ограничения за изкупуване на катализатори от моторни превозни средства в пунктовете за приемане на отпадъци, чрез прилагане на строг контрол и санкции. Договорите по проекта за екологосъобразно обезвреждане на излезли от употреба пестициди и препарати за растителна защита с изтекъл срок на годност трябва да бъдат подписани до края на октомври, каза Димов в отговор на депутатски въпрос за причините за забавяне на проекта за тази дейност. Министърът посочи, че проектът е по Българско-швейцарската програма за сътрудничество. Подписването ще зависи от развитието на процедурите за обжалване на обществените поръчки. Причините за забавяне на дейностите са основно в обжалвателните процедури, каза министърът и поясни, че се е очаквало договорите да бъдат сключени още през пролетта на тази година. Той отбеляза, че проектът обхваща складовете на територията на цялата страна, а изпълнението му вече е започнало със сключването на договори за районите на общините Велико Търново, Габрово, Видин, Враца, Монтана, Плевен и Ловеч. Крайният срок за изпълнение на проекта е декември 2019 година.", "date": "2018.09.21", "title": "Димов: Осигуряваме 115 млн. лв. финансов ресурс за общините с мръсен въздух"}
{"url": "https://www.24chasa.bg/novini/article/7066674", "text": "Китай призова САЩ \"незабавно\" да отмени наложените на китайската армия санкции заради покупката на руски оръжия, предаде ДПА. Китайското външно министерство заяви, че санкциите \"сериозно вредят\" на отношенията между САЩ и Китай и техните армии, предаде БТА. \"Настойчиво приканваме САЩ веднага да поправят грешката си и да отменят така наречените санкции. В противен случай те ще си понесат последствията\", каза говорителят на външното министерство Гън Шуан. Гън посочи, че Китай и Русия са стратегически партньори и ще продължат да задълбочават сътрудничеството си, отбелязва ДПА.", "date": "2018.09.21", "title": "Китай: САЩ незабавно да отмени санкциите срещу армията ни заради покупката на руски оръжия"}
{"url": "https://www.24chasa.bg/novini/article/7066660", "text": "Над 100 полета са отменени днес на холандското летище \"Схипхол\" заради силен вятър, съобщи Холандската корпорация за радио и телевизия, цитирана от ТАСС и БТА. От съображения за сигурност авиокомпания Ка Ел Ем (KLM) е отменила около 100 полета от и до европейски държави. Летищната управа се надява пътниците да бъдат превозени с по-късни полети. Отменине са полети и на авиокомпания \"Изиджет\". По-рано холандският Кралски метерологичен институт обяви жълт код за опасно време заради силния вятър с пориви със скорост до 95 км/ч. В крайбрежните провинции предупреждението ще е в сила до вечерта, а в останалата част от страната се очаква следобед вятърът да утихне.", "date": "2018.09.21", "title": "Отмениха над 100 полета на холандското летище \"Схипхол\" заради силен вятър"}
{"url": "https://www.24chasa.bg/novini/article/7066628", "text": "Управител на хотел в Созопол съобщил вчера в районното управление за установена след ревизия липса от метална касета в рецепцията на около 6 500 лв. /българска и чуждестранна валута /. Служителите на реда предприели бързи издирвателни действия, съвместно с колегите им от РУ-Средец, и скоро влезли в дирите на криминално проявен 35-годишен мъж от Средец. По първоначални данни от началото на юли до края на август той е отключвал касата пет пъти и така отнел посочената сума. Задържан е за срок от 24 часа, направил е пълни самопризнания, съобщиха от пресцентъра на МВР. Работата по случая продължава от служители на Районно управление - Созопол.", "date": "2018.09.21", "title": "Около 6 500 лв. изчезнаха от рецепцията на хотел в Созопол"}
{"url": "https://www.24chasa.bg/novini/article/7066682", "text": "Хиляди хора излязоха по улиците на Филипините, за да протестират срещу политиката на президента Родриго Дутерте и да отбележат 46-тата годишнина, откакто покойният авторитарен лидер Фердинанд Маркос въведе военно положение, предаде ДПА. Сред демонстрантите имаше оцелели от изтезания, незаконно задържане и други злоупотреби при управлението на Маркос, който на 21 септември 1972 г. въвежда военно положение на цялата филипинска територия. Миналата година Дутерте въведе военно положение в южната област Минданао, след като бойци съюзници на \"Ислямска държава\" нападнаха град Марави, предаде БТА. Той предприе и строги мерки срещу наркотиците, при които според полицейските статистики са били убити над 4000 души. \"Бяхме там в най-тъмните дни. Борихме се и оцеляхме. В залеза на своя живот няма да преклоним глава пред още една надигаща се тирания и диктатура\", каза Тринидад Ерера Репуно, която била арестувана и изтезавана при управлението на Маркос. \"Филипинският народ вече видя как свалихме един тиранин\", добави тя. \"Няма съмнение, че можем да го направим отново!\", заяви Ерера Репуно. Демонстрантите заклеймяваха и опити на бивши приближени на Макрос да пренапишат историята с настоявания, че военното положение е било добро за Филипините и че никой не е бил убиван или арестуван само защото е бил против бившия президент, отбелязва ДПА. През февруари 1986 г. Фердинанд Маркос е свален след народно въстание и е принуден да избяга на Хаваите заедно със семейството си в самоналожено изгнание. Три години по-късно той умира, а семейството му в крайна сметка съумява да се върне на Филипините и в политиката.", "date": "2018.09.21", "title": "Хиляди на протест във Филипините срещу политиката на президента Дутерте"}
{"url": "https://www.24chasa.bg/novini/article/7066690", "text": "За периода от 1 януари 2007 г. до 21 септември 2018 г. в сектор \"Енергетика\" от страна на Министерството на енергетиката, респективно неговите предшественици, са предприети действия за приемане на актове за транспониране в националното законодателство на изискванията на 31 директиви и за тяхното нотифициране (уведомление)пред Европейската комисия /ЕК/. Това отговори министърът на енергетиката Теменужка Петкова по време на днешния парламентарен контрол на питане от народните представители от парламентарната група \"БСП за България\" Таско Ерменков и Жельо Бойчев относно политиката на Министерството на енергетиката по транспониране на европейското законодателство, предава БТА. За периода от 1 януари 2007 г. до 11 август 2015 г. Министерството на енергетиката не е извършвало нотификации на въведените схеми за предоставяне на държавни помощи в сектора, допълни Теменужка Петкова. Енергийният министър посочи, че за периода от 12 август 2015 г. до днес от страна на Министерството на енергетиката са извършени няколко нотификации на схеми за предоставяне на държавни помощи. От всичките уведомления ЕК счита, че не е предоставена нерагментирана държавна помощ. Очаква се решение на ЕК по отношение на разходите, свързани с възобновяемите енергийни източници и с енергията, която се изкупува на това основание, които бяха въведени чрез последните промени в Закона за енергетиката, които бяха приети през май 2018 г. ЕК е информирала енергийното министерство, че тъй като не съществува отлагателна клауза и мярката на практика е въведена, Комисията на този етап счита тази помощ за неправомерна. Министър Петкова се надява, че направената нотификация през 2016 г. за възобновяемите енергийни източници ще убеди ЕК, че тези чрез последните промени в Закона за енергетиката на практика не се предоставя нова държавна помощ, а се \"прави пренотификация на схемата\". Тя поясни, че нотификация означава, че България уведомява ЕК за това, че страната ни има план да въведе определена мярка за държавна помощ.", "date": "2018.09.21", "title": "Министър Петкова: От 2007 г. в енергийния сектор са нотифицирани 31 директиви"}
{"url": "https://www.24chasa.bg/novini/article/7066699", "text": "Споразуменията за Идлиб, постигнати на срещата на президентите на Турция и Русия в Сочи, допринесоха за предотвратяване на хуманитарна катастрофа. Това заяви днес Ибрахим Калън, говорител на турския президент, предаде ТАСС. Предотвратихме голяма хуманитарна катастрофа в сирийската провинция Идлиб, каза Калън, като добави, че сегашната спокойна обстановка в Идлиб \"предизвиква удовлетворение\". Във връзка с продължаването на съвместната работа с Русия Калън посочи, че трябва да се обсъдят варианти за извеждане от Идлиб на терористични елементи, предаде БТА. Поради тази причина се извършва координирана работа на Националната разузнавателна организация на Турция (МИТ) и турските въоръжени сили с Русия, каза Калън. Той добави, че Турция отдава голямо значение на цялостното прочистване на региона от терористи и няма да им позволи да се намират край границите на Турция. Президентите на Русия и Турция Владимир Путин и Реджеп Тайип Ердоган се договориха на 17 септември да създадат демилитаризирана зона (в сирийската провинция Идлиб) по линията на съприкосновение на правителствените войски на Сирия и въоръжената опозиция.", "date": "2018.09.21", "title": "Говорителят на Ердоган: Споразуменията за Идлиб предотвратиха хуманитарна катастрофа"}
{"url": "https://www.24chasa.bg/novini/article/7066714", "text": "„За настоящата година община Ловеч има привлечени инвестиции на стойност 36 млн. лева, което е почти колкото общинския бюджет, което е резултат от работата на кмета Корнелия Маринова и екипа ѝ. Този ресурс позволява да се подобри инфраструктурата, да се създадат нови социални услуги в помощ на децата и възрастните, да се създадат работни места.“ Това заяви българският евродепутат от ГЕРБ/ЕНП Ева Майдел в петък, 21 септември 2018г. в Ловеч, предават от пресцентъра на ГЕРБ. „Най-важната инвестиция за всеки град е в образованието, защото бизнесът инвестира и създава работни места там, където има качествени и подготвени кадри. Ловеч е пример в това отношение с инвестирани над 8 млн. лева в учебна инфраструктура за тази година, което е най-високият процент спрямо общинския бюджет в сравнение с всички български общини.“ Това допълни Ева Майдел,. В рамките на посещението си в Ловеч, българският евродепутат организира две дискусии за киберсигурност и безопасен интернет в езиковата гимназия „Екзарх Йосив I” и Природоматематическата гимназия, в които се включиха над 500 ученици. Инициативата е част от кампанията #SaferInternet4EU на българския еврокомисар Мария Габриел. Основен лектор беше началникът на Сектора за борба с киберпрестъпленията в ГДБОП Явор Колев, а гост-лектори бяха местни експерти.", "date": "2018.09.21", "title": "Майдел: Община Ловеч е привлякла 36 млн лева допълнителни инвестиции (Снимки)"}
{"url": "https://www.24chasa.bg/novini/article/7066744", "text": "Българските студенти, приети държавна поръчка, е редно да имат ангажимент да работят след завършването си определено време в родината си, а ако не желаят - да връщат сумата, инвестирана в обучението им или поне част от нея, каза днес във Варна Добрин Иванов, изпълнителен директор на Асоциацията на индустриалния капитал в България /АИКБ/. Той уточни, че в организацията са изчислили колко е загубила страната ни през последните близо 30 години от това, че обучени младежи - завършили университет или средно специално училище, са я напуснали веднага след дипломирането си. Според Иванов сумата възлиза на близо 25 милиарда лева и тези средства са абсолютно невъзвращаеми. По думите му тези хора на практика са допринесли за развитието на икономиката и повишаване на брутния вътрешен продукт на други държави, макар че са получили образованието си безплатно у нас. АИКБ предлага реформа в начина на финансиране на университетите, допълни Иванов. По думите му е добре държавата да плаща само за обучение в специалности, за които има реално търсене на пазара на труда. Иванов допълни, че предложението младежите да работят поне известен период в родината си, не означава да се ограничава свободата им или правото им на придвижване и работа. Всеки има право да имигрира, но и държавата има право да си търси направените инвестиции за образование, обясни Иванов. Във Варна днес изпълнителният директор на АИКБ участва в дискусионен форум, посветен на съвременните бизнес модели и форми на труд в условията на дигитализация и глобализация. Домакин и организатор на срещата бе Икономическият университет в крайморския град. В дискусиите се включиха и представители на Европейския икономически и социален комитет.", "date": "2018.09.21", "title": "Едрият бизнес иска студентите да връщат пари за обучението си, ако не работят в България"}
{"url": "https://www.24chasa.bg/novini/article/7066741", "text": "Окръжната прокуратура във Варна ще внесе протест срещу наказанието на пиян шофьор, убил свой приятел при катастрофа, като е карал с над 100 км/ч. Състав на окръжния съд в морската столица даде на 58-годишния Иван Ф. година затвор при общ режим и му отне книжката за 4 години. Съдебният акт бе постановен при условието на съкратено съдебно следствие. Виновният шофьор се възползва от правото на съкратената процедура. На 11 август преди пет години Иван карал със 107 км/ч, излетял от пътя и се забил в дърво. Приятелят му, който пътувал с него в колата, от удара изпаднал на пътното платно. По-късно починал от черепно-мозъчна травма и тежки увреждания на вътрешни органи. Според кръвната проба шофьорът-убиец имал рекордните 4 промила алкохол. Преди да се качат на автомобила, собственост на загиналия, двама мъже се черпили здраво с няколко магазинчета и кръми в няколко села.", "date": "2018.09.21", "title": "Окръжната прокуратура във Варна иска по-тежко наказание за пиян шофьор, убил приятел"}
{"url": "https://www.24chasa.bg/novini/article/7066738", "text": "Омбудсманът Мая Манолова се срещна с главния прокурор Сотир Цацаров в Съдебната палата, за да му предаде документи, свързани с изразходването на публични пари след взрива в шуменското село Хитрино през 2016 г. Съмненията на Манолова, че 5 милиона лева, отпуснати от фонд от социалното министерство, не отивали по предназначение за пострадали. Заедно с нея при Цацаров бе и директорът на БЧК Христо Григоров. Хора от селото казали на омбудсмана, че с парите от фонда се извършвали ремонти на сгради, които не били пострадали от взрива, а на засегнати къщи ремонтът дори не бил започван или останал недовършен. \"Над 70 жалби ми подадоха хора от Хитрино. Те искат прозрачност как са изразходвани средствата\", каза Манолова. И продължи: \"Не можем да допуснем да има сянка на съмнение и върху стотинка, която в знак на солидарност са хора дали, всеки според своите възможности\". Тя посочи още, че тази зима четири семейства ще посрещнат зимата във фургони, а не в нов дом. С парите от фонда засега били построени 9 къщи, трябвало да са 13.", "date": "2018.09.21", "title": "Мая Манолова иска проверка дали 5 млн. лева за Хитрино са отишли за ремонти"}
{"url": "https://www.24chasa.bg/novini/article/7066745", "text": "Сараево приветства принципната и постоянна позиция на Москва по отношение на ситуацията в Босна и Херцеговина, заяви в петък министърът на външните работи на страната Игор Църнадак в разговор с руския външен министър Сергей Лавров, предаде ТАСС, цитирана от БТА. Срещата се провежда в сградата на министерството на външните работи на Босна и Херцеговина. Министрите започнаха разговори в тесен състав, а след това към тях се присъединиха делегациите на двете страни. Русия заема принципна позиция за ситуацията в Босна и Херцеговина, каза Църнадак, откривайки преговорите. Високо ценим вашата силна и постоянна подкрепа на Дейтънското споразумение, изтъкна той. Църнадак даде висока оценка на сътрудничеството между Москва и Сараево. Ние имаме добри отношения. Уверен съм, че тази визита само ще ги укрепи. Доволен съм, че в програмата на вашата визита е включено и посещение в Баня Лука, каза той. От своя страна Лавров благодари на своя колега за гостоприемството. Аз също напълно споделям вашата оценка на нашите отношения, каза Лавров. Руският министър е в Сараево на работно посещение. По-късно той ще посети Баня Лука, където ще бъде приет от президента на Република Сръбска Милорад Додик, а също от своя сръбски колега Ивица Дачич.", "date": "2018.09.21", "title": "Сараево: Русия заема принципна позиция за ситуацията в Босна и Херцеговина"}
{"url": "https://www.24chasa.bg/novini/article/7066766", "text": "Към момента предотвратяването на парализата на механизма за разрешаване на споровете е спешна задача на реформата на СТО, съобщи bulgarian.cri.cn. Как да се придвижи тази реформа, как да се съживи международната търговска система и реализира устойчив икономически растеж и просперитет, са въпроси за които е необходимо консенсус между водещите икономики в света. Първо, поставяните от САЩ пред механизма за разрешаване на търговски спорове пречки трябва да бъдат премахнати. Второ, протекционизмът и унилатерализмът трябва да бъдат затворени в решетки и трето, в реформата трябва да се отстоява принципа за консултации. Фактически постигането на консенсус чрез консултации е основен принцип при преговорите в рамките на СТО и е от полза за балансиране на правата и задълженията на развитите и развиващите се икономики в организацията. Анализатори коментират, че някои членове на СТО се оплакват, че този принцип довежда до понижаване на ефективността на преговорите. Но ако резултатите от преговорите не са базирани на консенсус чрез консултации, членовете на СТО трудно биха ги приложили по принуда.", "date": "2018.09.21", "title": "Реформата на международната търговска система трябва да бъде базирана на три консенсуса"}
{"url": "https://www.24chasa.bg/novini/article/7066787", "text": "Европейската комисия потвърди днес, че предлага занапред да бъде възможно разполагането на граничари на ЕС по външните граници на Общостта дори и без съгласието на властите в съответната страна, предава БТА. Предлагаме това да се предприема като крайна мярка, когато са засегнати интересите на ЕС, уточни говорител на комисията. Той добави, че към подобна мярка би се пристъпило, когато дадена страна не успява да се справи с опазването на границите, ЕК е издала препоръки, но въпросната страна не ги е приложила. Разполагането на европейски граничари без съгласието на приемащата страна би било възможно, ако тази държава не е последвала препоръките на европейската гранична служба или е отказала да ги приложи. В подобни случаи пред ЕК би имало две възможности - или завеждане на наказателна процедура, или прилагането на чл. 29 от Шенгенския код. В този текст се посочва, че ЕК може да издаде препоръки за разполагането на европейски граничари или за затварянето на даден ГКПП. Не търсим възможност страните да бъдат изключвани от Шенген, поясни говорителят по повод изявленията на президента на Франция Еманюел Макрон. В Залцбург вчера френският президент каза, че страните от ЕС, които не желаят укрепването на европейската гранична служба, \"ще излязат от Шенген\". Говорителят днес отбеляза, че ЕК предложи осигуряването на 11 милиарда евро бюджет за европейската гранична служба до 2025 година. Комисията предлага службата да разполага с 10 000 граничари. За декември е предвидена среща ЕС-Африка по въпросите на миграцията, допълни говорителят. По неговите думи е възможно догодина да бъде свикана среща по същите въпроси и с арабските страни.", "date": "2018.09.21", "title": "ЕК: Европейската гранична служба да действа и без съгласието на приемащата страна"}
{"url": "https://www.24chasa.bg/novini/article/7066806", "text": "Кубинският президент Мигел Диас-Канел се срещна с председателя на Комисията по външни отношения в Сената на САЩ Боб Коркър, който е на посещение в Хавана за обсъждане на двустранните отношения и други въпроси от общ интерес, предаде Ройтерс, цитирана от БТА. Републиканецът Коркър - критик на президента Доналд Тръмп - е най-високопоставеният американски представител, с когото се среща Диас-Канел, откакто пое най-висшия държавен пост от Раул Кастро през април. По-късно през годината се очаква сенаторът да се пенсионира. Отношенията между бившите врагове от времето на Студената война се влошиха през изминалата година в резултат на враждебната позиция на Тръмп и заради предполагаеми \"атаки срещу здравето\" на американски дипломати в Хавана. Куба отрича да има каквото и да било участие в подобни действия, а представители на правителството заявиха, че такива атаки никога не е имало и твърденията за тях са претекст за оправдаването на конфликт. Очакваше се кубинският президент да замине за САЩ за сесията на Общото събрание на ООН следващата седмица, но в интервю в неделя той каза, че не би могъл да разговаря с Тръмп, докато неговото правителство запазва \"ненормалното\" си отношение към Куба. Американското правителство затегна търговското си ембарго и ембаргото върху пътуванията срещу Куба и намали персонала в посолството си в Хавана от повече от 50 на 18 души. Кубинският официоз \"Гранма\" отбеляза, че във вчерашната среща с Коркър са участвали също най-висшият американски дипломат в Куба Мара Текач, кубинският външен министър Бруно Родригес и директорът по американските въпроси в министерството Карлос Фернандес де Косио.", "date": "2018.09.21", "title": "Президентът на Куба се срещна със сенатор на САЩ въпреки влошените отношения на страните"}
{"url": "https://www.24chasa.bg/novini/article/7066783", "text": "Поръчката за изработване на 250 електронни устройства за проследяване, придобили гражданственост като гривни, се изпълнява в срок. Първите образци бяха демонстрирани успешно на зам.-министъра на правосъдието проф. Николай Проданов. Срокът за изпълнение на договора, който е по проекта \"Добро управление\", е краят на ноември, но имам уверението, че гривните ще бъдат готови по-рано. Разбира се, че те не са достатъчни, за да се гарантира сигурността на всички лишени от свобода, които работят на външни неохраняеми обекти, или са в отпуск за добро поведение в затворите. Но нека видим как ще заработят тези устройства в практиката... Мисля, че те са едно много хубаво средство, което от една страна гарантира сигурност, а от друга - освобождава човешки ресурс, какъвто не е достатъчен. Ние изпитваме кадрови недостиг по отношение на охранителния състав в главна дирекция \"Изпълнение на наказанията\". Това отговори днес в Стара Загора правосъдният министър Цецка Цачева на въпрос на вестник \"24 часа\" за съдбата на гривните, чрез които се предвижда да се следят затворници, които се намират извън територията на затворите си. Тя дойде в града на липите, за да връчи сертификати на последните обучени по проекта \"Укрепване на правния капацитет на съдебната система в сферата на младежката престъпност\". \"По този проект как да работят с деца в системата на правосъдието са обучени общо 112 души от цялата страна - прокурори, съдебни и полицейски служители и социални работници, обучителите бяха от Международния институт за закрила на детето в Швейцария. Проектът завършва със заключителна конференция на 25 септември в София\", обобщи Цачева пред \"24 часа\". Министърът на правосъдието отговори и на въпрос за намерението във Врачанския затвор в четвъртък части от пистолет. Първо тя потвърди новината и добави: \"След като бе получен сигналът, веднага изпратих директора на главна дирекция \"Изпълнение на наказанията\" Васил Миладинов, който на място организира проверка. Намерени са части от пистолет, за които тепърва предстои експертиза, която да установи дали в цялост съставляват годно оръжие или не. Извършват се и разследващи дейности. Не мога да ви отговоря за кого са били тези части, ако има изобщо конкретно лице, за което те да са били предназначени. Но самият факт, че макар и на части, подобни вещи се намират на територията на затвора във Враца за мен е обезпокоително. Категорично недопустимо е и във всички случаи това означава неизпълнение на служебни задължения от длъжностни, от служебните лица, които са допуснали подобно внасяне в затвора. Иначе няма как тези вещи да попаднат в помещението, където са открити. То не е килия, не е и в отделението на затворниците с най-тежките присъди, но не бих желала да влизам в повече подробности, защото в момента се извършват съответните дейности от служителите на МВР и от прокуратурата\".", "date": "2018.09.21", "title": "Първите 250 електронни гривни за проследяване готови до ноември"}
{"url": "https://www.24chasa.bg/novini/article/7066826", "text": "Британецът, блудствал с 6-годишно дете у нас, остава в затвора. Състав на Софийския градски съд не уважи искането на защитата за условно предсрочно освобождаване на оставащите му четири години, шест месеца и девет дни наказание затвор на подсъдимия британец Колин Такър, предаде \" \".  Преди началото на днешното съдебно заседание, защитата поиска от съда делото да се гледа при закрити врата. От своя страна защитата посочи, че обвиняемият трябва да бъде предсрочно освободен от затвора, поради влошеното му здравословно състояние. Освен това са налице и положителни оценки за доброто му поведение и отношение в затвора, както и изпълняване на всички поставени задачи и отговорности по време на престоя му в затвора. От Държавното обвинение помолиха съда да оставят без уважение мотивите на защитата за предсрочно условно освобождаване от затвора, защото рискът от повторен рецидив е много висок. Стана ясно, че са налице данни за поправянето на лицето в престоя му в затвора. След кратко съдебно заседание, съдът отхвърли искането на защитата за гледане на делото при закрити врата и за условно предсрочно освобождаване на подсъдимия. Решението на съда може да бъде обжалвано пред Софийския апелативен съд в рамките на една седмица.", "date": "2018.09.21", "title": "Оставиха в затвора британеца, изнасилил 6-годишна във Великотърновско"}
{"url": "https://www.24chasa.bg/novini/article/7066911", "text": "Три бебета и двама възрастни бяха ранени при нападение с нож в денонощни детски ясли в Ню Йорк, предадоха световните агенции. Атаката е била извършена от 52-годишна служителка на детското заведение. Тя е била открита в мазето с рани от нож, които сама си била нанесла. Откарана е в болница, където е под наблюдение, предаде БТА. Ранените бебета са две момичета и едно момче, като едното от момичетата е в тежко състояние. Ранените възрастни са баща на едно от бебетата и служител на центъра. Нападението е било извършено в квартала Куинс.", "date": "2018.09.21", "title": "Служителка в ясла в Ню Йорк наръга с нож своя колежка, три бебета и бащата на едното"}
{"url": "https://www.24chasa.bg/novini/article/7066939", "text": "Инвестицията в производствената сграда и ново модерно оборудване е за 15 милиона лв. Премиерът Бойко Борисов, вицепремиерът Томислав Дончев, кметът на Габрово Таня Христова и собственикът на \"Габинвест\"ЕООД Михаел Люке прерязаха лентата на новия завод на компанията в Габрово. Инвестицията в производствената сграда и ново модерно оборудване е за 15 милиона лв., а за една година в предприятието са разкрити 40 нови работни места. \"Габинвест\" е дъщерна компания на \"Блазер груп\", Германия. Предприятието произвежда и обработва компоненти за ловни и въздушни оръжия за най-престижните марки в ловната индустрия - \"Blaser\", \"Sauer\" \"Mauser\", \"Sig Sauer\", както и прецизни спортни пистолети Premium сегмент. Високите изисквания за качество и прецизност са предпоставка и същевременно основа и гарант за дългосрочното развитие на фирма \"Габинвест\". \"През 1992 г. бе основано първото ни предприятие тук в България по две причини - тогава работната ръка беше доста по-изгодна, отколкото в Германия, а другата беше разбира се, че тук има прекрасни ловни стопанства. Благодарение на това колко добре се справяха нашите служители, нашият бизнес непрекъснато се разраства и броят на заетите в нашите предприятия расте. Така ние доразвихме своята философия и от занаятчийството минахме на много високо технологично ниво. През април 2017 г. бе положена първата копка на новата производствена база, което за нас бе огромна крачка и по този начин ние показваме колко важни за нас са България, Габрово и \"Габинвест\", каза в словото си Михаел Люке. Той допълни, че съвсем наскоро е направена инвестиция в оборудване и производство от 8 милиона лв., като са планирани и последващи инвестиции. Подчерта, че с 3000 заети компанията е най-модерното и най-напредничавото предприятие в този сегмент в световен мащаб. \"Габинвест\" е част от нашата група с 8 милиона оборот и 263 заети лица тук. За нас са важни не само инвестициите в техника и сгради, но и инвестициите в хората. Работим в много тясно сътрудничество както с Техническата гимназия, така и с университета в Габрово\", допълни Михаел Люке. \"Държавата ще облекчи административните процедури, които се изискват при износа на продукция при производството на пневматично и ловно оръжие\", обеща след среща с ръководството премиерът Борисов. \"С вицепремиера Дончев се разбрахме да подпомогнем продукцията, която произвеждате, да се изнася по-бързо и да бъде отрегулиран този процес\", каза той. Борисов посочи, че ниските данъци у нас и ремонтите и строежите на пътища привличат все повече чуждите инвеститори и правят страната конкурентноспособна. Поздрави инвеститорите и персонала на \"Габинвест\", като похвали работниците, че са отлично квалифицирани. \"Щастлива съм, че днес заедно можем да сложим едно ново начало в развитието на габровската индустрия\", каза в приветствието си кметът на Габрово Таня Христова. Преди да прережат лентата на новата производствена база, на Борисов бе показана пушка, произведена в \"Габинвест\". От Михаел Люке той получи изненада- бинокъл, който също се произвежда в Габрово, за да вижда далеч в политическото бъдеще. Премиерът пък пожела все така добри резултати и насърчи немският инвеститор да дава все по-добри възнаграждения и бонуси на работещите.", "date": "2018.09.21", "title": "Премиерът Борисов откри нов завод на немската \"Габинвест\" в Габрово (Снимки)"}
{"url": "https://www.24chasa.bg/novini/article/7066934", "text": "Никой външен играч не бива да създава конфронтационни ситуации на Балканите и да претендира за едноличен контрол над региона, заяви днес в Сараево руският външен министгър Сергей Лавров на пресконференция след разговори с босненския си колега Игор Църнадак, предаде ТАСС. \"Никой от тези външни играчи не бива да претендира, че той контролира Балканите, а на останалите им е забранен входът там\", отбеляза той. \"Нашата страна тясно и продуктивно сътрудничеше и с ЕС, и със САЩ, включително при съгласуването на Дейтънските споразумения. Не виждам никакви причини това сътрудничество сега да бъде подлагано на съмнение\", добави Лавров, цитиран от БТА. Сараево възнамерява да остане на позицията си на неприсъединяване към санкциите на ЕС срещу Русия, каза на свой ред Църнадак. \"Имаме много добро сътрудничество на международната сцена. Днес отново потвърдихме, че то ще продължи, че няма да променяме позицията си по тези въпроси, които са важна и да Русия - това е въпросът за санкциите, за Косово и по други актуални въпроси\", каза той. Босна и Херцеговина не се присъедини към икономическите санкции на ЕС против Русия. Руската федерация е един от значимите търговски партньори на Босна и Херцеговина. Руският износ в Босна през миналата година нарасна с 25 процента до 72,8 милиона долара, а вносът - до 121 милиона долара. Специалните отношения между Русия и босненската Република Сръбска не са препятствие за развитие на отношенията с цяла Босна и Херцеговина, те могат да бъдат само допълнителен фактор за тяхното укрепване, заяви още Игор Църнадак. Руският външен министър е в Сараево на работно посещение. По-късно той ще посети Баня Лука, където ще бъде приет от президента на Република Сръбска Милорад Додик, а също от своя сръбски колега Ивица Дачич.", "date": "2018.09.21", "title": "Лавров: Никой външен играч не бива да създава конфронтационни ситуации на Балканите"}
{"url": "https://www.24chasa.bg/novini/article/7066997", "text": "Китай е изключително важен за туризма в европейски мащаб, работим целенасочено за популяризиране на България като туристическа дестинация на пазар Китай. Подготвяме маркетингова кампания за привличане на гости от Китай, която планираме да бъде реализирана през следващата година. Това е казала министърът на туризма Николина Ангелкова на работна среща с китайски бизнесмени и инвеститори днес в София, съобщиха от ведомството. Официалният туристически портал на България ще бъде достъпен и на китайски език, след обновяването му през 2019 г. Тази година сред основните фокуси в Европа е инициативата \"2018 г. - Година на туризма ЕС - Китай\". Потенциалът на китайския пазар е огромен и се очаква в следващите години пътуванията на китайските туристи непрекъснато да се увеличава, е заявила министър Ангелкова. Тя е информирала събеседниците си, че Министерството на туризма разработва и специален продукт за далечни пазари, с който да се популяризират възможностите за туризъм в региона. Това е т.нар. \"Балкански маршрут\", който е съвместен проект между 11 страни от Балканите-България, Сърбия, Румъния, Сърбия, Турция, Черна гора, Хърватия, Албания, Босна и Херцеговина, Словения и Република Македония. През миналата година в Шанхай бе открит първия български туристически информационен център, е припомнила министър Ангелкова. В момента се работи по подготовката за откриване на център в Пекин и се проучват възможностите такива обекти да има и в други китайски провинции. В периода януари-юли тази година посещенията на китайски туристи у нас са близо 15,5 хил., като това нарежда пазар Китай на 32 място сред водещите страните за входящ туризъм в България, е казала министър Ангелкова, посочвайки, че възможностите са много по-големи. През 2017 г. посещенията от китайски гости са били над 26,2 хил., тогава е бил отчетен ръст от 41,2 на сто в сравнение с предходната година.", "date": "2018.09.21", "title": "Ангелкова: Ще има версия на китайски в туристическия портал на България"}
{"url": "https://www.24chasa.bg/novini/article/7066930", "text": "Фирмата на Гинка Върбакова - \"Инерком България\", уведоми КЗК, че в нейното портфолио вече няма фотоволтаици. Както \"24 часа\" писа КЗК забрани сделката на \"Инерком\" за активите на ЧЕЗ в България, тъй като се опасява от концентрация, защото и двете фирми притежават соларни паркове. \"Инерком\" обжалва във Върховния административен съд, а делото беше насрочено за месец май 2019 г. Паралелно Върбакова започна поетапно да излиза от бизнеса със соларни паркове. От \"Инерком България\" съобщиха за \"24 часа\", че :\"След значителна промяна в обстоятелствата и отстраняването на всички предпоставки и изразени опасения от Комисията за защита на конкуренцията по предстоящата концентрация, \"Инерком България\" подаде в комисията ново уведомление. В групата на \"Инерком\" беше извършено преструктуриране, в резултат на което дружествата-производители на електрическа енергия от фотоволтаични централи не са част от портфолиото й. Планираната концентрация ще бъде осъществена въз основа на договора за покупка на акции, сключен на 23 февруари 2018 г. между „ЧЕЗ“ а.с. и „ЧЕЗ Бългериън Инвестмънтс“ БиВи от една страна, като продавачи, и „Инерком България“ ЕАД като купувач.Надяваме се на бързо решение от страна на КЗК след отстраняването на установените от Комисията предпоставки за създаване на концентрация\", съобщават от компанията на Върбакова.", "date": "2018.09.21", "title": "\"Инерком\" пак иска ЧЕЗ, излязла е от бизнеса с фотоволтаици"}
{"url": "https://www.24chasa.bg/novini/article/7067013", "text": "Прессекретарят на Кремъл Дмитрий Песков нарече новите санкции на САЩ срещу Русия враждебни действия, целта на които е с непазарни средства Москва да бъде изтласкана от пазара, предаде ТАСС. \"Тези действия са враждебни, нека да кажем така, неприятелски, непредсказуеми и, разбира се, нанасят вреда на двустранните ни отношения, които и без това са в жалко състояние\", каза говорителят на президента Владимир Путин пред журналисти в Кремъл. Според него в новите американски санкции прозира \"недобросъвестната, нечестна конкуренция\" и те са \"опит да бъде изтикан от пазарите главният конкурент на американските производители\" на оръжия. \"Продукцията на руския военно-промишлен комплекс не просто е конкурентна, а често и свръхконкурентна\", посочи Песков, цитиран от БТА. Той каза, че Москва и Вашингтон засега не са дали дори намек за възможна нова среща на президентите на Русия и САЩ. Песков съобщи, че президентът Путин е запознат с обясненията, които израелските ВВС са дали за инцидента с руския военнотранспортен самолет Ил-20, който бе свален над Средиземно море край сирийския бряг. Говорителят опроверга твърденията, че Путин бил сърдит на Асад заради свалянето на самолета и не му вдигал телефона.", "date": "2018.09.21", "title": "Кремъл: Новите санкции на САЩ срещу Русия са враждебни действия"}
{"url": "https://www.24chasa.bg/novini/article/7067012", "text": "Папа Франциск днес прие оставката на още двама епископи от Чили, където понастоящем се разследват множество случаи на сексуално посегателство от страна на духовни лица, съобщи Ватикана в комюнике, цитирано от Франс прес. Чилийската католическа църква преживява дълбоки сътресения след визитата на папата през януари и множащите се съдебни разследвания (до момента - 119) за предполагаеми сексуални злоупотреби на свещенослужители над непълнолетни и пълнолетни от 60-те години на миналия век насам, предаде БТА. Франциск прие оставката на 60-годишния епископ Карлос Едуардо Пелегрин Барера от епархия Сан Бартоломе де Чилан и на епископ Кристиан Енрике Контрерас Молина от Сан Фелипе. Срещу двамата се води разследване за сексуални посегателства. На 18 май чилийската епископална конференция съобщи, че 34 епископи са пристигнали в Рим, за да се срещнат с папата и да му представят оставката си. С тези две оставките на чилийски епископи, приети от Светия отец, стават седем.", "date": "2018.09.21", "title": "Папата прие оставките на още двама чилийски епископи, замесени в секс скандала"}
{"url": "https://www.24chasa.bg/novini/article/7067016", "text": "\"Получихме предложение за основа на националния ни проект за единение \"Визия за България\" да вземем заветите на Васил Левски, които са морална Конституция за всеки българин. Приемаме ги с удоволствие и се обръщаме към всички българи - да търсим единение върху тях\", е заявила лидерът на БСП Корнелия Нинова, след среща с ръководствата на Общобългарския комитет \"Васил Левски\", Фондация \"Васил Левски\" и Патриотично общество \"3 март\" във връзка с общественото обсъждане на проекта \"Визия за България\". Това съобщиха от пресцентъра на БСП. Нинова е посочила, че заветите на Левски са актуални и днес, и завинаги - както заветът за \"чиста и свята република\", така и за \"равенство с другите европейски народи\". На срещата социалистите са получили и копие на тефтерчето на Левски. \"Получихме конкретни идеи по много секторни политики, в областта на образованието и науката, сигурността, икономика и доходи. Имаме и предложения за законодателни инициативи. Предложенията ще бъдат взети предвид\", е казала още лидерът на БСП. Тя е посочила, че визията за България се очаква да придобие окончателен вид към края на декември. На срещата са били поставени теми, които са надпартийни и за които да се търси национално съгласие, като демографска политика, национална сигурност, българско производство, образование. По време на разговорите лидерът на БСП е коментирала и увеличението на цената на хляба и опита на земеделския министър да убеди големите търговски вериги да продават хляба без печалба. \"Не само е вмешателство, а е и абсурд. Антипазарно и антиевропейско поведение\", е посочила тя. \"Държавата има други механизми да повлияе върху цената на насъщния - например да сигнализира Комисията за защита на конкуренцията, която да проследи на пазарен и законен принцип за договореностите между производителите и търговските вериги\", е посочила Нинова и е припомнила предложението на БСП да се намали ДДС върху хляба.", "date": "2018.09.21", "title": "Нинова: Включваме заветите на Левски като основа на \"Визия за България\""}
{"url": "https://www.24chasa.bg/novini/article/7067022", "text": "Телескопът \"Тес\" на НАСА откри две екзопланети тази седмица, пет месеца след като беше изстрелян, съобщи Ройтерс. Едната планета е \"суперземя\", а другата \"гореща земя\". По-близката е на 49 светлинни години от нас, а по-далечната - на 60 светлинни години. И двете са прекалено горещи, за да е възможно на тях да има живот, предаде БТА. Суперземята Pi Mensae c обикаля звездата си за 6,3 дни. Тя е на 60 светлинни години от нас. Горещата земя LHS 3844 b обикаля звездата си за 11 часа. Телескопът \"Тес\" продължава делото на предшественика си, космическия телескоп \"Кеплер\". С негова помощ бяха открити около 2300 екзопланети, потвърдени вече с други телескопи. За разлика от \"Кеплер\", който се съсредоточаваше в малък небесен отрязък, \"Тес\" ще изследва по-голямата част от небето - неговият обхват е 350 пъти по-широк.", "date": "2018.09.21", "title": "Телескопът \"Тес\" откри две планети пет месеца след като беше изстрелян"}
{"url": "https://www.24chasa.bg/novini/article/7067046", "text": "На ГКПП-Видин гранични полицаи и митнически инспектори задържаха 5 кг хероин, укрит в тайник на лека кола, съобщиха от пресцентъра на МВР. Автомобилът „Мерцедес“ с българска регистрация е спрян за проверка на излизане от страната към 19.30 часа на 18 септември в района на ГКПП – Дунав мост Видин. Колата е селектирана от гранични полицаи, по чиято инициатива е поискана щателна митническа проверка. Първоначално превозното средство е сканирано с рентгенова апаратура. Рентгенът установил отклонение в конструкцията на автомобила. В помощ на митническите инспектори е включено и специализираното куче Хера. В областта на багажника е установен добре замаскиран тайник зад регистрационния номер на колата. Под ръководството на дежурен разследващ полицай от ГПУ Видин и в присъствието на шофьора на колата, от тайника са извадени 10 правоъгълни пакета, обвити с индиго и облепени с тиксо. Общото тегло на извадените пакети е 5090 грама. Съдържанието на пакетите е проверено с полеви наркотест, който е реагирал на хероин. По случая е в ГПУ Видин е образувано досъдебно производство. Водачът на автомобила е задържан в следствения арест.", "date": "2018.09.21", "title": "Задържаха 5 кг хероин, укрит в тайник на лека кола, на ГКПП-Видин"}
{"url": "https://www.24chasa.bg/novini/article/7067023", "text": "Спиксовият папагал ара - вид бразилски папагал с ярко синьо оперение, който е прототип за Блу и Джуъл - героите от детския анимационен филм Рио, вече официално е изчезнал в дивата природа вид. Към него се присъединяват седем други вида птици, според нов доклад за застрашените животни на планетата, което ги прави първите птици, изчезнали през това десетилетие. Учените обвиняват обезлесяването за това, посочва Daily Mail,  Повечето птици, които човечеството загуби завинаги, са малки островни видове, което ги прави уязвими за ловците. Пет от тях са обитатели на Южна Америка, твърдят изследователите от BirdLife International. Според природозащитниците, повечето хора са чували за един изчезващ вид птица - додо, но загубата на видове продължава и днес, като дори се ускорява. Докладът показва, че \"има нарастваща вълна от изчезвания на видове птици, причинени от загубата на местообитания заради неустойчиво земеделие, отводняване и дърводобив. Изследователите оценяват 51 вида като \"критично застрашени\" и записани в червения списък на International Union for the Conservation of Nature's (IUCN). Сред застрашените са записани повече от 26 000 от световните видове птици. Спиксовият папагал ара е с родина Бразилия, където е продаван в клетки в продължение на 150 години, докато не остават само три диви птици от вида през 1985 г. Две от тях са уловени от бракониери, а опитите за размножаване на третата претърпяват провал. Последният наблюдаван див спиксов ара е регистриран през 2000 г. В момента обаче птиците в плен се размножават благодарение на програми за възстановяване.", "date": "2018.09.21", "title": "Папагалите от анимацията Рио вече са изчезнал вид (Видео)"}
{"url": "https://www.24chasa.bg/novini/article/7067052", "text": "Проекти в Холандия за рециклиране на отпадъците не само осигуряват по-чиста и красива околна среда, но и носят печалба на хората. Когато Магдалена разчиствала дома си в Амстердам, тя отнасяла старите си дрехи и други вехтории в център за рециклиране, знаейки, че това си струва. Лабораторията за нулеви отпадъци (Zero Waste Lab) в източната част на холандския град й дала жетони за отстъпки за местни магазини и пазарни сергии срещу две торби с дрехи, хартия и пластмаса. \"Това е страхотно. Получаваш награда за това, че спасяваш планетата\", каза Магдалена, която отказа да каже цялото си име. Лабораторията за нулеви отпадъци е една от няколкото нови инициативи в холандски градове с цел изваждане на показ на бича на градските отпадъци, превръщайки боклуците в нещо полезно или артистично. Джинсите на Магдалена били изпратени в Firma Koos - местна социална компания, която наема хора, имащи проблеми с намирането на работа, и рециклира дънки, от които прави възглавници и чанти. Нейните електронни кабели, дрехи и пластмасови бутилки били предназначени за детски работилници за изкуства и занаяти. \"Трябва да възнаграждаваме хората и възнагражденията да се връщат в местната общност\", заяви мениджърът на лабораторията Бони Йостен пред фондация Томсън Ройтерс. Откакто проектът започнал през 2016 г., към него се присъединили 30 компании и 1100 домакинства от района. Том Ифланг, собственик на близък щанд за палачинки, каза, че схемата работи добре, защото не е задължителна. \"Ако е доброволно, много по-вероятно е хората да участват\", аргументира се той. КРЪГОВИ ГРАДСКИ ИКОНОМИКИ Двата най-големи града в Холандия обещаха да станат кръгови икономики, като използват отпадъците като нови материали, от които да извличат максимална стойност - Амстердам до 2050 г. и Ротердам до 2030 година. Първата стъпка е те да повишат коефициента си на рециклиране, който е далеч по-нисък, отколкото в останалата част от страната. Средностатистическият човек в Холандия генерира 550 килограма отпадъци всяка година според лабораторията. Малко повече от половината от тях биват рециклирани. Повечето жители на Амстердам обитават апартаменти без открити пространства и в града се рециклират само 27% от боклука, заяви Йостен. Общинските власти се надяват да увеличат този дял до 65% до 2020 година. Освен че помагат за повишаване на коефициента на рециклиране, Йостен и нейният екип в Лабораторията за нулеви отпадъци се надяват да подобрят социалното сцепление в района. Целта е лабораторията да служи като \"всекидневна на общността\", където хората могат да се запознаят със своите съседи и да разберат за местни проекти. \"Ние не само създаваме стойност за отпадъците, но и създаваме стойност за хората\", заяви Йостен. Лабораторията изпраща част от боклука, който събира, на библиотеки, които наскоро започнали да организират работилници за деца, наречени \"пространства за творци\". Творческите сесии имат за цел да покажат, че \"човек може да създаде нещо красиво от отпадъци\", заяви мениджърът на проекта Роб ван дер Бург. Децата се учат как да правят чанти и дрехи от стари тъкани и роботи от стара електроника. \"Искаме да им дадем инструментите, от които се нуждаят през 21-и век, за да използват отново съзнателно материалите, които имат, и да измислят творчески решения за екологични въпроси\", добави Ван дер Бург. ПЛАСТМАСОВ ПАРК В Ротердам, това лято бе открит плаващ парк, построен изцяло от пластмасови отпадъци, открити в река Маас. \"Рециклираният парк\" е зелен оазис, пълен с малки водни птици, риба и водорасли. Той е направен от повече от десет шестоъгълни оградени пространства, където хората могат да седят и да наблюдават корабите по пътя им към градското пристанище. Раздразнен от \"пластмасовата супа\", плаваща в реката, архитект Рамон Кнустер започнал преди две години да организира почиствания. Оттогава доброволци използват големи уловки за боклуци, с които досега са извадили около 10 000 килограма пластмаса от водата. Кнустер осъзнал мащаба на проблема чак когато видял \"улова\", който включва големи контейнери, строителни каски и много футболни топки. Всяка година между 80 000 и 100 000 килограма пластмасови отпадъци, изхвърлени в река Маас, достигат до Северно море, заяви той. Архитектът убедил общинските власти в Ротердам да използват боклуците, за да направят плаващ парк в центъра на града, тъй като неговата визия влязла в унисон с амбицията на Ротердам да стане кръгова икономика. \"Отпадъците са ценни като злато, казваме ние в Ротердам\", заяви говорителка на общината. \"Като град ние работим заедно, за да се преминем от \"боклуци към красота\". Имаме за цел да превърнем центъра и пристанището на града в \"гореща точка\" за кръгова икономика.\" С 200 000 евро от общината и инвеститори, Кнустер открил парка през юни. Архитектът каза, че обществената реакция е положителна и той планира да разшири парка, който сега се разпростира върху площ от 140 кв. м, както и да създаде образователна програма за обучаване на по-младите хора да \"мислят за продуктите, които можем да направим от отпадъчен материал\". Кнустер се надява неговата работа с парка да вдъхнови други да включат отпадъчни продукти в сгради и обществена инфраструктура. \"Ако третираме и събираме нашите боклуци добре, тогава ще можем да изпълним красиви проекти като този\", заяви той. (БТА)", "date": "2018.09.21", "title": "Холандски градове виждат красота в боклука"}
{"url": "https://www.24chasa.bg/novini/article/7067132", "text": "В Агенция „Пътна инфраструктура“ беше отворена постъпилата оферта в откритата процедура за определяне на изпълнител за извършване на археологически проучвания по трасето на път I-1 (Е-79), участъка Мездра – Ботевград от км 161+367 до км 194+122. Индикативната стойност на поръчката е 550 хил. лв. без ДДС, съобщиха от пресцентъра на Агенция \"Пътна инфраструктура\". Постъпилата оферта е на Националния археологически институт с музей при Българската академия на науките. Целта е да се изпълни археологическо проучване на обекти в землището на с. Скравена от км 188+150 до км 188+450 и археологическо наблюдение на цялото трасе на участъка Мездра – Ботевград от км 161+367 до км 194+122.", "date": "2018.09.21", "title": "Отворена е офертата за археологически проучвания по трасето Мездра - Ботевград"}
{"url": "https://www.24chasa.bg/novini/article/7067140", "text": "Британската министър-председателка Тереза Мей направи днес изявление по повод разговорите, които е провела с европейските лидери за Брекзит, предаде Ройтерс. \"Вчера бях в Залцбург за разговори с европейските лидери. Винаги съм казвала, че тези преговори ще бъдат трудни - и винаги е било сигурно, че те ще бъдат най-трудни в последния етап\", каза Мей, предава БТА. \"Макар че и двете страни искат сделка, трябва да приемем факта, че въпреки напредъка, който сме постигнали, има два големи въпроса, по които имаме сериозно разминаване. Първият са нашите икономически отношения, след като напуснем (EС). Тук Европейският съюз все още ни предлага само две възможности. Първата възможност предвижда Великобритания да остане в Европейската икономическа зона и в митническия съюз с ЕС. По-просто казано, това би означавало все още да се придържаме към всички правила на ЕС, да продължи неконтролираната имиграция от ЕС и да не можем да сключваме търговските сделки, които искаме с други държави. Това би било подигравка с референдума, който проведохме преди две години\", заяви тя. \"Втората възможност би била основно споразумение за свободна търговия за Великобритания, което да въведе проверки на границата между Великобритания и ЕС. Но още по-лошото е, че Северна Ирландия на практика би останала в митническия съюз и части от единния пазар, трайно отделена икономически от останалата част на Обединеното кралство чрез граница в Ирландско море. Парламентът вече единодушно отхвърли тази идея\", каза Мей. По думите й \"създаването на каквато и да е форма на митническа граница между Северна Ирландия и останалата част от Обединеното кралство не би взело предвид, че Северна Ирландия е неразделна част от Обединеното кралство\". \"Това е нещо, с което никога няма да се съглася. Всъщност по мое мнение то е нещо, с което никога не би се съгласил никой британски министър-председател. Ако ЕС смята, че ще се съглася, много греши\", заяви тя. \"Всяко нещо, което не зачита референдума или което на практика разделя нашата страна на две, би било лоша сделка и аз винаги съм казвала, че по-добре да няма сделка, отколкото да има лоша сделка\", подчерта Мей. \"Но аз също така съм давала ясно да се разбере, че най-добрият изход е Великобритания да напусне със сделка. Затова след месеци на напрегната работа и подробни обсъждания предложихме трета възможност за нашите бъдещи икономически отношения въз основа на безпрепятствена търговия със стоки\", отбеляза министър-председателката. Според нея \"това е най-добрият начин да защитим работните места тук и в ЕС и да избегнем твърда граница между Ирландия и Северна Ирландия, като в същото време зачитаме резултата от референдума и целостта на Обединеното кралство\". Тя изтъкна, че вчера председателят на Европейския съвет Доналд Туск е казал, че британските предложения биха подкопали единния пазар, но не е обяснил подробно как може да стане това, нито е дал ответно предложение. \"Затова сме в безизходица\", заяви Мей. \"Вторият въпрос е свързан с първия. И ние, и те сме съгласни, че е необходимо споразумението за напускане да включва защита, която да гарантира, че ако има забавяне на прилагането на нашите нови отношения, все пак няма да има твърда граница между Ирландия и Северна Ирландия. Но ЕС предлага да постигне това, като на практика оставя Северна Ирландия в митническия съюз. Както винаги съм казвала, това е неприемливо. Ние никога няма да се съгласим с това. Това би означавало разцепване на нашата страна\", подчерта министър-председателката. \"Ние ще представим наша алтернатива, която запазва целостта на Великобритания. И тя ще е в съответствие с ангажиментите, които поехме още през декември, включително ангажимента да не бъдат създавани нови регулаторни бариери между Северна Ирландия и останалата част от Обединеното кралство, освен ако северноирландската изпълнителна власт и законодателно събрание не се съгласят\", изтъкна тя. \"Както казах на лидерите от ЕС, никоя от страните не би трябвало да иска това, което е неприемливо за другата. Ние не можем да приемем нищо, което заплашва целостта на нашия съюз, както те не могат да приемат нищо, което заплашва целостта на техния. Ние не можем да приемем нищо, което не зачита резултата от референдума, както те не могат да приемат нищо, което не е в интерес на техните граждани\", заяви Мей. \"През целия този процес съм се отнасяла към ЕС само с уважение. Великобритания очаква същото. Добрите отношения в края на този процес зависят от това. На този късен етап от преговорите не е приемливо просто да отхвърляш предложенията на другата страна без подробно обяснение и ответни предложения. Затова сега имаме нужда да чуем от ЕС какви са истинските въпроси и каква е тяхната алтернатива, така че да можем да ги обсъдим. Дотогава не можем да постигнем напредък\", посочи министър-председателката. \"Междувременно трябва и ще продължим работата по нашата подготовка за липса на сделка. По-конкретно искам да изясня нашия подход по два въпроса. Първо, има 3 милиона граждани на ЕС, които живеят във Великобритания и които ще бъдат разбираемо разтревожени за това какво означава за тяхното бъдеще резултатът от вчерашната среща на върха. Искам ясно да заявя пред вас, че дори да няма сделка, вашите права ще бъдат защитени. Вие сте наши приятели, наши съседи, наши колеги. Ние искаме да останете. Второ, искам да уверя хората в Северна Ирландия, че ако няма сделка, ще направим всичко по силите си, за да предотвратим връщане към твърда граница\", каза Мей. \"Референдумът беше най-голямото демократично упражнение, което някога е преживявала тази страна. Отричането на неговата легитимност или осуетяването на неговия резултат заплашва общественото доверие в нашата демокрация. Затова вече повече от две години работя денонощно, за да осигуря сделка за излизане на Великобритания от ЕС\", изтъкна тя. \"Никой не иска добра сделка повече от мен. Но ЕС би трябвало ясно да разбере, че аз няма да променя резултата от референдума. Нито ще разцепя страната си. Имаме нужда от сериозен ангажимент за решаване на двата големи проблема в преговорите. Ние сме готови\", каза Мей в заключение.", "date": "2018.09.21", "title": "Мей: ЕС да представи алтернатива на моите предложения за Брекзит"}
{"url": "https://www.24chasa.bg/novini/article/7067138", "text": "Отворени са постъпилите оферти за изработването на технически проекти при основния ремонт на над 30 км републикански пътища. Въз основа на проектите, които ще бъдат направени, ще се рехабилитират над 6 км от път III-6009 Каблешково - Ахелой, близо 8 км от път III-9061 Тънково - Слънчев бряг и 16 км от път III-7907 Дебелт - Братово, съобщиха от пресцентъра на Агенция \"Пътна инфраструктура\". През летните месеци отсечките Каблешково - Ахелой и Тънково - Слънчев бряг са част от алтернативния маршрут за Слънчев бряг и Ахелой, като се избягва преминаването през Бургас и Поморие. Третокласният път Дебелт - Братово свързва населените места около езеро Вая с второкласния път II-79 Бургас-Средец. Обществената поръчка е в 3 обособени позиции. За обособена позиция №1 – 6 км път III-6009 (Карнобат – Бургас) – Миролюбово – Изворище – Брястовец –Каблешково – Ахелой – (обходен път Слънчев бряг – Бургас, отворените оферти са на: „Алве Консулт“ ЕООД; „ИЛИЯ БУРДА“ ЕООД; „Инжконсултпроект“ ООД. Пътят преминава през гр. Каблешково. В участъка няма големи съоръжения. Индикативната стойност за изработването на техническия проект е 44 200 лв. без ДДС, а срокът за изпълнение е 90 дни. За обособена позиция №2, в която е ремонтът на 7,8 км от път III-9061 (Оризаре – Каблешково) – Тънково – Слънчев бряг, отворените оферти са на: Ий Кей Джей България Кънсълтинг; „Трафик Холдинг“; „Пътпроект 2000“ ООД; „Пътпроект“ ЕООД; „БИ ЕС ПРОЕКТ“ ЕООД. В отсечката има 2 съоръжения, които предстои да бъдат основно ремонтирани - мост над р. Хаджийска, с дължина 63 м, и стоманобетонов мост, премостващ отводнителен канал, който е 10 м. Двата моста са изградени през 1938 г. Индикативната стойност за обособената позиция е 63 000 лв. без ДДС, а срокът е 90 дни. За обособена позиция №3 – 16 км от път III-7907 Дебелт – Братово, отворените оферти са на: „ТРАНСКОНСУЛТ – 22“ ООД; „Рутекс“ ООД; ВИА ПЛАН ЕООД Пътят преминава през град Дебелт, Тръстиково и Полски извор. В отсечката престои да бъдат рехабилитирани четири съоръжения - мост над дере с дължина 128,7 м, мост над р. Русокастренска /51 м/, мост над дере /8,6 м/ и мост над дере /11 м/. Индикативната стойност за тази обособена позиция е 130 000 лв. без ДДС, а срокът за изпълнение е 90 дни. Бъдещите изпълнители на обществената поръчка ще трябва да направят геодезически измервания, конструктивно обследване на прилежащите съоръжения, инженерно-геоложки проучвания и изработване на инвестиционен (технически) проект. При изготвянето на техническите проекти за рехабилитация на трите пътни участъка ще бъдат предвидени мерки за възстановяване на транспортно-експлоатационните качества и носимо-способността на настилката, доброто отводняване на пътя и осигуряване на необходимите условия за безопасност на движението.", "date": "2018.09.21", "title": "11 кандидати искат да изработят технически проекти за ремонта на пътищата в Бургаско"}
{"url": "https://www.24chasa.bg/novini/article/7067133", "text": "Президентът Румен Радев връчи отличията на седем младежи, постигнали златна степен на Международната награда на херцога на Единбург. Церемонията се проведе в Музея за история на София. \"Това не е обикновена награда, тя не е награда за рекорди и изключителни постижения, но самата философия и инициативите на програмата водят по пътя към лични житейски рекорди и постижения, а това е много по-важно. Тази програма стимулира младите хора да си поставят високи цели и амбиции, които те сами формулират. Тази програма им показва какъв е пътят към свободата - да можеш сам да избираш и сам да поставяш моралните стандарти, към които да се стремиш\", заяви президентът. Държавният глава пожела на младежите \"където и да отидете, с каквото и да се занимавате, правете го с мисъл за България\". В момента 1,3 милиона млади хора от над 130 страни участват в програмата, заяви генералният секретар на фондацията Джон Мей.  Наградата на херцога на Единбург над 60 г. е водеща международна младежка програма за личностно развитие и постижения. Тя има 3 нива, а в нея могат да участват ученици и студенти от 14 до 24 г.", "date": "2018.09.21", "title": "Румен Радев връчи отличията на младежи, спечелили международна програма"}
{"url": "https://www.24chasa.bg/novini/article/7065740", "text": "Няма напредък за споразумение с Лондон за Брекзит, се разбра след срещата на лидерите на ЕС в Залцбург. А вече обратното броене за излизане на Великобритания от ЕС започна. Остават 6 месеца, а неяснотите са прекалено много. Основната е ще има ли споразумение и как точно ще протече разводът между Лондон и Брюксел на 29 март догодина. Дали плавно и с предварително договорени правила, или ще доведе до много ядосани и дори шокирани хора по света? Защото засегнати ще бъдат не само живеещите в Обединеното кралство, а и всички имащи бизнес или зависещи от британски фирми и граждани. Очакванията са октомври или най-късно през ноември да има отговор на този важен въпрос, но подготовката за лош сценарий вече е в ход. Британското правителство започна да публикува съвети какви трудности може да възникнат, ако не се стигне до разбирателство с останалите в ЕС по напускането на Обединеното кралство. От съобщенията до момента и коментарите на водещи фигури в процеса по Брекзит става ясно, че сътресения ще има в почти всички области, ако няма сделка. От тях основно ще бъдат засегнати живеещите във Великобритания, сред които и много българи. Например при ваканциите си в родината защото те вече няма да се признават в ЕС. Това вероятно ще засегне стотици сънародници, тъй като британският документ за управление на МПС бе задължително условие за много от тях. Първата група са заселилите се на Острова преди приемането на България в ЕС. Тъй като до 2007 г. българските книжки не се признаваха във Великобритания, за да карат кола, трябваше да положат нов изпит. След влизането на страната ни в ЕС пък трябваше да изберат от коя от двете си шофьорски книжки ще се откажат, тъй като имаха право само на една в рамките на съюза. Повечето избраха британската, защото подмяната ѝ е изключително лесна – по пощата и с плащане на такса по банков път, а и отваря възможности за работа. Втората група са дошлите в Англия през последните години Те също са значителна част, тъй като повечето сънародници без квалификации и добро владеене на английски език се занимават с точно това. А фирмите, които ги наемат, обикновено искат минимум една година опит в Обединеното кралство заради обратното движение по пътищата или най-добре британска книжка, която обаче от април догодина може да се окаже проблем в ЕС, ако няма сделка за Брекзит. Според съветите на британското правителство на притежателите ѝ ще им се наложи да си извадят международно свидетелство за шофиране. То ще бъде два вида, като преди тръгване за дадена страна ще е необходима проверка кое от тях е валидно в нея. За Франция, през която минават пътуващите от Англия към България с кола, ще трябват и двете. Същото ще е и за Испания. Ако не притежават тези международни книжки, ги очакват глоби, а може и да не ги пуснат в някоя от европейските държави. Още по-заплетен е казусът с българите, които са станали шофьори във Великобритания, а планират да се преместят да живеят в България или друга европейска държава. Те няма да могат да сменят автоматично британската си книжка за нова от съответната страна, където в бъдеще ще пребивават, както предвиждат европейските правила. Вероятно ще им се наложи да държат нови изпити. Добрата новина е, че европейските шофьорски книжки ще продължат да се признават в Англия поне още 2 години, докато тече преходният период по Брекзит. Към пътуванията с британски паспорт, който много българи с двойно гражданство предпочетоха да притежават в последните години, ще има допълнителни изисквания. Ако се влиза в страна от Шенген, За европейските страни извън зоната - България, Румъния, Хърватия и Кипър, още няма яснота какви ще са условията. В пуснатите до момента съвети нищо не се споменава за влизащи във Великобритания европейски граждани, но по-рано кабинетът в Лондон увери, че те няма да имат нужда от виза, ако идват с цел туризъм или временна работа. Тези, които до края на 2020 г. са живели в страната законно поне 5 години, ще могат да останат за постоянно в нея. Ако работят и се осигуряват, ще имат достъп до безплатно лечение и социални услуги. Ще може да останат и легално пребиваващите, които са живели по-малко от 5 години към 31.XII.2020 г., но ще трябва да подадат молба за специален статут. Същите условия важат и за техните деца, семейни партньори, нуждаещи се от настойник внуци или зависими от грижите им родители, баби и дядовци. Тъй като Великобритания ще изпадне от много споразумения за европейско съдебно сътрудничество, се очаква да има усложнения по дела за разводи, плащане на издръжка, гледане на деца и отвличания, особено когато става дума за смесени бракове. От какъв характер точно ще бъдат трудностите, ще зависи от съответните държави, чиито граждани са намесени в спора. Засега единственото, което Лондон обещава, е да се придържа към Хагската конвенция, която предвижда да не се изисква допълнителна легализация на документи с апостил.  Евтините телефонни разговори в европейски държави с британски мобилен телефон също ще отидат в историята. Британското правителство призна, че при липса на споразумение с Брюксел по цялостния пакет за напускането на страната, при пътувания в ЕС. За да ограничи възможността за налагане на прекалено високи цени от операторите, ще се опита да наложи 45 паунда месечен лимит за разговори в роуминг. Големият губещ от ситуация без сделка за Брекзит се очаква да е британският бизнес и неговите партньори по света. Лондон вече отстъпи на Ню Йорк лидерското си място в класации на световните финансови центрове. Причината е, че водещи международни банки преместиха част от дейността си от британската столица, за да си гарантират достъп до европейския пазар и да разчитат на европейските регулации с трети страни. Наскоро британското правителство призна, че извън ЕС. Причината е, че досега те са били част от споразумения на Евросъюза с тези страни, а до момента той не е дал официално съгласие за прекратяването им по отношение на Обединеното кралство. По принцип Брюксел е заявил готовност те да продължат да действат още две години, докато тече преходният период след Брекзит, но без писмено изразена воля за спирането им Лондон не може да започне тяхното предоговаряне. Представителите на бизнеса се опасяват, че това ще е дълъг процес и ако не стартира сега, ще се стигне до патова ситуация. Международният валутен фонд пък предупреди, че ще трябва да се предоговарят най-малко 63 търговски споразумения между Великобритания и ЕС, ако не се стигне до сделка. От МВФ смятат, че паундът ще продължи да се обезценява, Причината е, че европейските държави вече няма да са длъжни да приемат британските стандарти и фирмите от Обединеното кралство ще трябва да се съобразяват със стандартите във всяка една страна членка. Това ще доведе до разходи за допълнителни лицензи и разрешителни. Според прогнозите на британските власти засегнати ще бъдат стоки като мебели, текстил, колела и готварски уреди. В селскостопанския сектор също се очакват сътресения. Кабинетът в Лондон обяви, че от следващата пролет ще позволи наемането на сезонни работници извън ЕС, за да се разреши проблемът с недостига на работна ръка. На практика които основно се трудят по британските полета през последните години. Единственото успокоение за сънародниците ни е, че отпуснатата квота е само за 2500 души, докато по данни на британските фермерски съюзи са необходими поне четири пъти повече. Засега в Англия. Приетите тази и следващата учебна година ще продължат да плащат такси като британските си колеги, и то за целия курс на обучение. Освен това ще продължат да разчитат и на добратата английска система за раздаване на студентски кредити. Британското правителство отпуска до 9000 паунда на човек годишно, които покриват напълно таксите за обучение. Отделно дава и пари за издръжка. Заемите са при много ниска лихва и изплащането им започва, когато студентът завърши, тръгне на работа и стигне определен доход. За България той е 12 000 паунда годишно, а за Англия – 21 000. Всяка година около 2000 сънародници се възползват от системата за кредитиране, което е около 95% от всички нашенци, избрали да следват на Острова. Инвестиралите в имоти във Великобритания обаче ще има за какво да се тревожат. Прогнозите на шефа на британската Централна банка Марк Карни са, че цените им могат да се сринат с до 35% през следващите 3 години. Той е предупредил кабинета на британския премиер Тереза Мей, че ако не постигнат сделка за Брекзит, ги очакват още по-висока безработица и инфлация, увеличаване на лихвените проценти и спад на икономическия растеж. Няма напредък към споразумение за Брекзит и в частност по ключовия въпрос за режима на ирландско-британската граница, стана ясно след края на вечеря на лидерите на ЕС в Залцбург, предаде Ройтерс. “На този етап сме в застой. Няма прогрес”, каза президентката на Литва Далия Грибаускайте пред Ройтерс. Тереза Мей потвърдила в словото си пред лидерите, че Великобритания ще напусне на 29 март догодина, както е предвидено, “така че задачата за всички нас е да постигнем това споразумение”. Тя била категорична, че няма да има втори референдум за членството в ЕС. Британската премиерка поискала от колегите си да се откажат от неприемливите си искания, които можело да разкъсат Великобритания, и да бъде постигнат добър компромис. Френският президент Еманюел Макрон обаче призова ЕС да се придържа към твърдия си подход. Сред евролидерите има “почти единодушна” подкрепа за провеждането на втори референдум за Брекзит във Великобритания, заявил премиерът на Малта Джоузеф Мускат пред Би Би Си. “Ще се радваме на възможността британският народ да обмисли нещата, а след това да вземе окончателно решение”, каза Мускат. Извънредна среща, посветена на Брекзит, ще има на 17 и 18 ноември, се споразумяха лидерите на ЕС.", "date": "2018.09.21", "title": "Ако няма сделка за Брекзит: Край на евтините разговори с Лондон, проблеми с книжки и паспорти"}
{"url": "https://www.24chasa.bg/novini/article/7067210", "text": "Българският държавен глава Румен Радев изразява съболезнованията си към временно изпълняващата длъжността президент на Социалистическа република Виетнам Данг Тхи Нгок Тхинх по повод кончината на президента на страната Чан Дай Куанг, съобщиха от прессекретариата на президента. В писмото си Румен Радев отбелязва, че с преждевременната кончина на президента Чан Дай Куанг България е изгубила приятел, работил активно за развитието и укрепването на българо-виетнамското партньорство и сътрудничество. Президентът изпраща своите искрени съчувствия към семейството и близките на президента, допринесъл за благоденствието на народа на Виетнам и за утвърждаването на страната като фактор на мира в региона.", "date": "2018.09.21", "title": "Радев изрази съболезнованията си по повод кончината на президента на Виетнам"}
{"url": "https://www.24chasa.bg/novini/article/7067225", "text": "В навечерието на празника на Независимостта и поредицата от почивни дни, има километрични задръствания по основни пътища в страната. Огромни колони от автомобили блокираха изходите от София в следобедните часове, предаде  Допълнителни полицейски екипи са разположени по пътищата в цялата страна. От Пътна полиция съобщиха, че на изходите на столицата, където е необходимо, ще бъде създадено реверсивно движение с 2 пътни ленти, за да може трафикът да бъде поет по-бързо. Очаква се движението да бъде най-натоварено във Велико Търново, там ще се проведе кулминацията от тържества, по случай деня на Независимостта. Служители на реда ще следят за реда, както в малките населени места, така и в големите градове. От КАТ напомнят на шофьорите да проверят алтернативните пътища.", "date": "2018.09.21", "title": "Километрични задръствания преди трите почивни дни"}
