{"url": "https://www.24chasa.bg/novini/article/6872643", "text": "Бившият кмет Трън Станислав Николов не е блъснал с джипа си първокласник през 2015 г. и не по негова вина момчето е с половин черен дроб и без далак. Присъдата по най-скандалното дело в Трън е прочетена от съдия Михаил Алексов. С нея той оправдава Николов да е причинил по непредпазливост 2 средни и 2 тежки телесни повреди на малчугана Ивайло Стоянов. Катастрофата стана на 13 ноември 2015 г. на кръстовище край училището в Трън. При опит да премине зад автобус, момчето било пометено от задницата на джипа „Фолксваген Туарег” на кмета. Според обвинението скоростта на кмета била 25 км/ч. Освен това от прокуратурата казват, че Николов не е бил внимателен въпреки предупредителния знак „Деца“ край училището. Прокурор е поискал 1 г. и половина затвор за Николов. Защо обаче той е оправдан, ще стане ясно от мотивите на съда, които все още не са публикувани. Николов бе обвинен след скандал. Делото срещу него първоначално беше прекратено с мотива, че Ивайло сам се е блъснал в джипа. След служебна проверка главният прокурор Сотир Цацаров иззе случая от разследващите в Трън и го възложи на прокуратурата в Перник. Там обвинителите намериха улики срещу Николов и му повдигнаха обвинение. Близките на Ивайло са поразени от оправдателната присъдата и ще обжалват пред Пернишкия окръжен съд. Малчуганът и до днес не иска да пресича улици и се страхува от коли, казват те. През юни м.г. Николов хвърли оставка като кмет на Трън. Той беше градоначалник, номиниран от ГЕРБ. По време на заседанията Николов нито веднъж не се яви в съда. Версията му за случилото се е, че Ивайло сам се е блъснал в задния ролбар на джипа му. „Ще се отърве, няма да го осъдят“, коментираха трънчани пред „24 часа“, когато делото започна. Три месеца след началото на процеса през м.г. съдия Алексов бе избран от Висшият съдебен съвет за шеф на районния съд в Перник. Преди това той оглавяваше съда в Трън.", "date": "2018.05.20", "title": "Бившият кмет на Трън оправдан за блъсното от джипа му дете"}
{"url": "https://www.24chasa.bg/novini/article/6872825", "text": "Търговската война между САЩ и Китай засега се отлага, след като двете най-големи световни икономики са се договорили да се откажат от взаимните заплахи за налагане на мита, докато работят върху по-широко търговско споразумение, съобщи днес американският финансов министър Стивън Мнучин, цитиран от Ройтерс и БТА. Мнучин и Лари Къдлоу - главен икономически съветник на президента Доналд Тръмп, казаха, че споразумението е било постигнато от преговарящите на двете страни вчера. Те са договорили обща рамка, която да позволи отстраняването на търговски дисбаланси между тях, които биха се появили в бъдеще. \"Засега отлагаме търговската война. Току-що се договорихме да замразим въвеждането на мита, докато се опитваме да уточним как ще функционира новият мехнизъм\", каза Мнучин в интервю за телевизия \"Фокс нюз\" тази сутрин. Китай ще увеличи значително покупките на американски стоки, съобщи късно снощи Белият дом, след като специалният пратеник на Пекин за преговорите с Вашингтон обяви, че търговската война между двете най-големи икономики в света е предотвратена. В съвместното изявление, разпространено от американската администрация след преговорите, обаче не се посочва доларова стойност на планираните допълнителни покупки, отбелязва Блумбърг. Не се споменава и коментарът на икономическия съветник на Белия дом Лари Къдлоу, според когото Пекин се е съгласил да намали излишъка си по търговията със САЩ с до 200 млрд. долара. Китайският вицепремиер Лю Хъ, специален пратеник на президента Си Цзинпин, съобщи пред медии във Вашингтон, че преговорите с американски представители, включително министъра на финансите Стивън Мнучин, министъра на търговията Уилбър Рос и постоянния търговски представител Робърт Лайтхайзър, са завършили с ангажимент страните да не влизат в търговска война, съобщи агенция Синхуа. По думите на Лю страните са се договорили да спрат да си налагат взаимно мита. Китайският вицепремиер оцени пътуването си до САЩ като положително, прагматично, конструктивно и продуктивно. Търговското сътрудничество ще бъде засилено в области като енергетиката, земеделието, здравеопазването, високите технологии и финансите, каза той. Пекин се е съгласил на значително увеличение на износа на американски селскостопански и енергийни стоки, посочи Белият дом, допълвайки, че САЩ ще изпратят екип в Китай за разработване на детайлите. Делегациите са обсъдили също разширяване на търговията с промишлени стоки, а всяка страна се е съгласила да засили сътрудничеството по интелектуалната собственост. Китай ще придвижи напред съответни поправки в законодателството и регулациите си, включително в патентния закон, допълни Белият дом. В изявлението не се споменават допълнителни американски искания като спиране на субсидии и друга държавна подкрепа за плана \"Произведено в Китай 2025\", който е насочен към стратегически сектори - от роботика до автомобили, задвижвани от нови енергийни източници. Китай е поставил собствени искания, включително равнопоставено отношение към китайските инвестиции, и е предупредил, че американските компании могат да бъдат изключени от мерките за отваряне на китайската икономика. В днешните си изявления по телевизията Мнучин и Къдлоу казаха, че министърът на търговията Уилбър Рос скоро ще отиде в Китай, за да обсъди областите, в които може да се постигне значително увеличение на американския износ за САЩ. Според Мнучин САЩ искат да се постигне рязко увеличение (между 35 и 50 процента) на американския селскостопански износ за Китай и удвояване на енергийните покупки на Пекин през следващите 3 до 5 г. Целта на Вашингтон е рязко да бъде съкратен 335-милиардния годишен търговски дефицит на САЩ в обмена на стоки и услуги с Китай.", "date": "2018.05.20", "title": "САЩ и Китай отлагат търговската война, \nще преговарят за широко търговско споразумение"}
{"url": "https://www.24chasa.bg/novini/article/6872814", "text": "Фалшива новина, че във водата на София има отрови и е опасна за пиене, публикува в събота вечерта депутатът от БСП Таско Ерменков. Той го направи през статус във фейсбук профила си, а за минути фалшивата новина бе подхваната от редица сайтове. “Приятел ми изпрати съобщение: “Не пий вода от чешмата. Не я използвай дори за готвене. Отровна е. Вчера научихме, че в Искъра са изсипани голямо количество отровни химикали и в момента водата в София е ОТРОВНА. От 5 различни, независими един от друг източника, знаем инфото, но не можем да го пуснем публично, тъй като институциите мълчат (да не се изложат пред европейците). Кажи на приятели и близки поне 1 седмица да не употребяват чешмяна вода. Източникът на инфото е сериозен гражданин. Имаме информация, че е запознат и депутат.” Запознатият депутат съм аз”, написа Ерменков. Веднага след това поредица от институции е била впрегната да проверява твърденията на соцдепутата. Проверка на службите е показала, че той е първият, който е публикувал “новината” за отровената вода на София, научи “24 часа”. “Софийска вода” пък качи данни на сайта си за лабораторните изследвания на водата в столицата, от които става ясно, че няма проблем. В неделя Ерменков обяви, отново във фейсбук, че е бил подведен. “Софийската вода е с добро качество. БСП се заиграват със страховете на хората”, заяви вчера депутатът от ГЕРБ Станислав Иванов на извънреден брифинг на партията. “Според господин Ерменков водата в София е замърсена. Той е народен представител и знае всички механизми и способи да се сдобие с необходимата информация, преди да пусне такъв статус във фейсбук. Защо го е направил, не мога да кажа. Това не е първият такъв статус на господин Ерменков. Къде са БСП? Къде е госпожа Нинова? Ще се намесят ли? Ако предишния път са се смели на господин Ерменков, отново ли ще се смеят? Става въпрос за два милиона жители, които се чудят какво да правят. Ще сезираме ДАНС и прокуратурата”, обяви още Иванов. “Моите деца са родени, когато майките на България изтръпнахме от скритата информация за случващото се в Чернобил. Знаем как политиците могат да си играят със страховете на хората и да крият информация. Това е една непочтена, некоректна и недостойна фалшива новина”, коментира шефката на екокомисията на Столичния общински съвет Лорита Радева.  “Не е вярно, че аз създавам паника. Не чувствам вина, защото никъде в поста ми няма твърдение, че водата е отровена. Написал съм, че имам информация и призовавам институциите да я проверят и ако е фалшива новина, да я опровергаят. Този слух върви от една седмица, а нито една институция не излезе със становище.” Това заяви соцдепутатът Таско Ерменков пред “24 часа”. И разказа, че е получил няколко съобщения на лични във фейсбук. “Говореше се, че съветници предупреждават роднините си да не пият вода, че било страшно - хиляди версии... Чаках една седмица институциите да си свършат работата. Като не го направиха, намерих начин, по който да ги накарам. След като има реакция на ДАНС, значи съм си свършил работата”, каза още той. И допълни, че от ДАНС даже му благодарили за активната гражданска позиция, а той на тях за бързата реакция. “Цялата драма дойде от коментарите под поста ми, които аз не мога да контролирам. Изключил съм и съобщенията от тях, защото варират от “Да го изядем” до “Да му вдигнем паметник”, допълни соцдепутатът. “Показателите за качество на питейната вода, доставяна на потребителите на територията на Столична община, са в норма, това показват данните от лабораторните изследвания на “Софийска вода” АД.” Това заяви кметицата на София Йорданка Фандъкова вчера. “Поискала съм от “Софийска вода” да публикуват данните от лабораторните изследвания, които се правят при денонощния мониторинг на водата”, посочи Фандъкова. Тя обясни, че е възложила и вземането на допълнителни проби от различни точки от водопреносната мрежа и изследването им по всички показатели. “Всеки сигнал, който бъде получен, се предава за изследване в Лабораторноизследователския комплекс, който следи качеството на водата”, каза още Фандъкова. ", "date": "2018.05.20", "title": "Депутат от БСП хвърли  фалшива новина за   отровна вода в София (Обзор)"}
{"url": "https://www.24chasa.bg/novini/article/6872863", "text": "Папа Франциск съобщи, че ще обяви имената на 14 нови кардинали идния месец, като сред тях ще бъде и неговият главен помощник за помощта за бездомните, предаде Асошиейтед прес. В изненадващо съобщение пред поклонници и туристи на ватиканския площад \"Св. Петър\" днес папата каза, че ще въздигне 14-те в сан на кардинал на церемония на 29 юни, предава БТА. Те включват монсиньор Конрад Крайевски, който е известен, че разговаря с бездомници по римските улици и раздава спални чували на нуждаещите се при студени дни. Този избор подчертава приоритета на сегашния глава на Римокатолическата църква за подпомагане на социално слабите и отритнатите от обществото. Сред новите кардинали ще бъдат шефът на ватиканския департамент по религиозната доктрина, друг високопоставен служител при Светия престол, както и прелатите на японския град Осака и на италианския Акуила, пострадал при земетресението през 2009 г.", "date": "2018.05.20", "title": "Папата ще обяви 14 нови кардинали на церемония през юни"}
{"url": "https://www.24chasa.bg/novini/article/6872881", "text": "Групировката \"Ислямска държава\" пое отговорност за вчерашното нападение срещу православна църква в чеченската столица Грозни, при което бяха убити трима души, предаде Ройтерс, като се позова на пропагандната агенция на ИД - Амак. Джихадистката групировка не приведе доказателства, предава БТА. Четирима души атакуваха вчера православна църква в Грозни и убиха двама полицаи и един цивилен. Нападателите бяха ликвидирани.", "date": "2018.05.20", "title": "\"Ислямска държава\" пое отговорност нападението срещу църква в Чечения"}
{"url": "https://www.24chasa.bg/novini/article/6872732", "text": "20 пъти по-бърз интернет трябва да получат страните на Балканите според план на Европейската комисия за изграждане на широколентов достъп в региона. Крайният срок за изграждане на дигиталните магистрали е 2025 г. Дигиталната свързаност на Западните Балкани е част от Софийската програма, която бе приета след срещата на върха ЕС - Западни Балкани в София на 17 май. 0,4 гигабита в секунда трябва да е скоростта на изтегляне от домашен компютър през 2025 г., предвижда планът на ЕК. В момента в цяла Европа трасетата са за скорост от 20 мегабита в секунда. На Балканите пък в момента средната скорост на сваляне на файл от интернет на домашен компютър е 10 мегабита в секунда. Тегленето на 4К филм, който е с размер на файла средно 200 гигабайта, вече ще отнема 33 минути, а не сегашните 11 часа. Свалянето на изображение от компютърен томограф ще става за 40 секунди, а не както е в момента за 14 минути. 102 секунди ще е даунлоудът на тежка компютърна игра. Копирането на сървъра на средно голяма фирма ще става за 33 часа вместо сегашните 28 дни, а разчитането на човешки геном за 39 часа, а не за 33 дни, посочват още от ЕК. Кабелите за широколентов интернет достъп в региона ще се полагат заедно с изграждането на новите магистрали, скоростни жп трасета и газова инфраструктура, предвижда планът за Балканите. Голяма част от тези проекти ще са по трансевропейските коридори, които минават и през България. 10 млрд. евро за изграждане на инфраструктурата на страните от Западните Балкани би трябвало да даде в следващите години европейският бюджет. Общо изпълнението на всички проекти се изчислява на 30 млрд. евро. Съфинансирането ще се осигурява чрез нисколихвени кредити от Световната банка, ЕИБ и ЕБВР. Трите финансови институции също участваха в срещата на върха в София. Само през тази година за широколентов интернет са предвидени 30 млн. евро финансиране от ЕС.", "date": "2018.05.20", "title": "За 33 минути ще се сваля 200 гигабайта филм по интернет магистрали от ЕС"}
{"url": "https://www.24chasa.bg/novini/article/6872887", "text": "Иран и Гърция днес подписаха меморандум за взаимно разбирателство в сферата на транспортното сътрудничество. Това се казва в изявление на Иранската организация за управление на транспорта и пътното движение, предаде РИА Новости, цитирана от БТА. Меморандумът бе подписан от ирански представители и представители на министерството на инфраструктурата и транспорта на Гърция, е посочено в съобщението на организацията. Споразумението предвижда облекчаване на осъществяването на транспортните операции между страните за подобряването на икономическото развитие на двете страни.", "date": "2018.05.20", "title": "Иран и Гърция подписаха меморандум за транспортно сътрудничество"}
{"url": "https://www.24chasa.bg/novini/article/6872991", "text": "Намерена е една от двете черни кутии на разбилия се в петък край Хавана пътнически самолет. Това съобщи кубинският министър на транспорта Адел Искиердо,  В петък \"Боинг 737-200\", изпълняващ полет от Хавана за Олгин, падна недалеч от летище „Хосе Марти“ минути след излитането си. На борда е имало 113 души. Вече е потвърдена смъртта на 110 от тях. Три жени са в болница в критично състояние. Куба обяви двудневен траур за жертвите от катастрофата. Мексиканската главна дирекция за гражданска авиация изпрати екип от специалисти, които да помагат на кубинските власти. Американската компания „Боинг“ мобилизира технически екип, който да се отзове при евентуална нужда от страна на Хавана. \"Боинг 737\" на авиокомпанията \"Cubana de Aviacion\" е бил взет под аренда от мексиканската авиокомпания \"Глобъл Еър\". Самолетът, който е построен през 1979 г., според мексиканските власти е минал технически преглед последно през ноември 2017 г. В Мексико, бивш пилот на компанията „Глобъл Еър“ заяви в интервю, че между 2005 и 2013 г. е установявал някои пропуски в поддръжката на самолетите. „Има много компетентни механици, но липсват резервни части“, каза той. И уточни, че е работил с пилота на падналия самолет Хосе Луис Нунес, когото определя като „много способен и в много добра форма“. Кубинските власти назначиха разследване, което да установи причините за катастрофата.", "date": "2018.05.20", "title": "Намериха една от черните кутии на разбилия се самолет в Хавана"}
{"url": "https://www.24chasa.bg/novini/article/6872844", "text": "\"Решението по делото на Елена Йончева срещу Бойко Борисов е съдебна грешка и законът дава възможност те да бъдат поправени на втората инстанция”, казва адвокат Марин Марковски пред “24 часа”. В четвъртък съдия Иво Вътев от районния съд осъди Бойко Борисов и партия ГЕРБ за изказване на премиера от март 2017 г., че държавата е плащала милиони за репортажите на Йончева. Тя заведе иск срещу него за 20 хил. лв., но са уважени 5 хил. лв. “Представихме сериозни доказателства, от които се вижда, че г-жа Йончева е вземала суми от телевизията и това не е обичайна практика. Случвало се е по времето, когато е живяла на семейни начала със Сергей Станишев, а той е бил премиер. Освен това вещото лице каза, че не може да се прецени дали думите на г-н Борисов от записа са точно цитирани, защото има възможност за манипулация”, казва адвокат Марковски. Елена Йончева е завела делото заради претърпени страдания от думите на Борисов. Марин Марковски разказва, че ищцата не е поискала да бъде назначено вещо лице психиатър или невролог, което да установи със сигурност дали е страдала. В същото време нейна свидетелка - журналистката Виза Недялкова, обяснила в показанията си, че Йончева е мъжко момиче и такива думи едва ли биха я изкарали от равновесие. “Съдът допусна за свидетел лекар, което е логически възможно, но е забранено в гражданския процес. Всичко това ще бъде предмет на въззивни жалби. В България има много опитни и отговорни съдии и смятам, че ще се стигне до правилното решение по делото ", "date": "2018.05.20", "title": "Адвокат Марковски: Решението по делото  \"Йончева-Борисов\" е съдебна грешка"}
{"url": "https://www.24chasa.bg/novini/article/6873004", "text": "След тегленето на печелившите числа в 40-ия тираж на числовите игри на Български спортен тотализатор, джакпотите в тях продължават да нарастват. За следващия тираж в четвъртък печалбите ще достигнат общо 8 060 000 лева. Джакпотът в играта 6/49 ще бъде 4 080 000 лева. За играта 6/42 джакпотът ще е 750 000 лева. В играта 5/50 сумата е до 3 000 000 лева, а в Тото Джокер – 30 000 лева. Печелившите комбинации в игрите, които бяха изтеглени на живо в предаването на СПОРТ ТОТО в ефирите на БТВ и БНТ, са: „Тото 2 - 6 от 49” – 19, 39, 42, 38, 23, 24; Печалби от играта: Има петима късметлии, които са познали пет от шестте печеливши числа и си разделят по 4 913 лева. „Тото 2 - 5 от 35”, първо теглене – 15, 33, 28, 30, 21 ; второ теглене – 20, 8, 22, 30, 10; Печалби от играта: В първо теглене на играта има двама участници, познали петте печеливши числа, които си разделят 12 272 лева. Във второ теглене на играта има четирима участници, познали петте печеливши числа, които си разделят 6 136 лева. „Тото Джокер”, 3-те двойки позиции и цифри – 9/4, 7/1, 1/0; Печалби от играта: Девет участници са познали печелившите позиции и цифри в играта и си разделят по 2 699 лева. „Тото 2 – Рожден ден“ – 63 (година), 1 (месец януари), 12 (дата), 7 (неделя - ден от седмицата); „Тото 2 - 6 от 42” – 26, 9, 15, 12, 21, 16 + 24 (допълнително число за Втори тото шанс на новата игра „Пари плюс“) Печалби от играта: Има петима късметлии, които са познали пет от шестте печеливши числа и си разделят по 2 066 лева. Джакпотът за следващото теглене на „Пари Плюс“ ще достигне сумата от 20 000 лева. „Тото 2 - Зодиак” – 50, 18, 22, 25, 8 + 7 (зодия Везни) Печалби от играта: Един късметлия е познал зодията и четири от печелившите числа и печели 5 000 лева. Печелившите числа в игрите Втори тото шанс на „Тото 2 - 5 от 35” и Втори тото шанс на „Тото 2 – 6 от 49“, които бяха изтеглени в петък, 18 май, за 39-ия тираж, са: „Втори тото шанс“ на „Тото 2 – 6 от 49“ – 24, 6, 28, 44, 27, 47 + 25 (допълнително число). „Втори тото шанс“ на „Тото 2 – 5 от 35“ – 23, 9, 6, 12, 35 + 1, 1; Печалби от играта: Има три печалби по 3 333 лева. В тях участваха всички играни комбинации за играта „Тото 2 - 5 от 35” и „Тото 2 – 6 от 49“ за предходния 39-и тираж без допълнителен залог. Утре, 21 май, ще бъдат изтеглени печелившите комбинации за 40-ия тираж. Във Втори тото шанс на „Тото 2 – 6 от 49“ печалбите ще достигнат до 100 000 лева, а във Втори тото шанс на „Тото 2 – 5 от 35“ сумата стига до 100 000 лв., отново без допълнителен залог. Единственото условие е да запазите фиша си до тегленето на двете игри на следващия ден. В играта с допълнителни печалби за почитателите на моментните лотарийни игри „ПЕЧАЛБИ ПЛЮС – СУМИ ЗА ДУМИ”, победител стана Гавраил Димитров, който спечели 1 000 лева, защото беше по-бърз и съобразителен от своята съперничка Евгения Стефанова, която си тръгна с награда от 100 лева. В „ПЕЧАЛБИ ПЛЮС – СУМИ ЗА ДУМИ” могат да участват всички, които имат непечеливши талони от моментните лотарийни игри на Български спортен тотализатор. Необходимо е да регистрират кодовете за печалба от всеки талон в своя профил на www.toto.bg/lottery и да проследят дали някой от тях няма да бъде определен чрез жребий за участие на живо в предаванията по БНТ - четвъртък или неделя. Печалбата е до 1 000 лева. Залози за игрите на Български спортен тотализатор се приемат във всички тото пунктове и в партньорски обекти, обозначени със стикер СПОРТ ТОТО, както и онлайн на интернет страницата www.toto.bg.", "date": "2018.05.20", "title": "Джакпотите оцеляха, над 8 060 000 лева в четвъртък"}
{"url": "https://www.24chasa.bg/novini/article/6872678", "text": "Европейският съюз не прави достатъчно, за да запази ползите за Иран от международното ядрено споразумение от 2015 г. след изтеглянето на САЩ, каза днес иранският външен министър на гостуващия в Техеран енергиен комисар на ЕС Мигел Ариас Канете, предаде Ройтерс. \"С оттеглянето на Америка иранските обществени очаквания към ЕС за запазване на ползите от споразумението се повишиха и в сегашния контекст европейската политическа подкрепа за споразумението не е достатъчна\", каза външният министър Мохамад Джавад Зариф на еврокомисаря Канете при днешната им среща в Техеран, цитиран от агенция ИРНА и БТА. \"Големи европейски компании предупредиха, че е възможно да се оттеглят от сътрудничеството си с Иран, и това поставя под съмнение ангажимента на ЕС да спазва ядреното споразумение\", добави Зариф. От своя страна Канете посочи че \"ние трябва да запазим това споразумение, за да не се налага да преговаряме за ново\". \"Нашето послание е ясно. Това е ядрено споразумение, което работи\", подчерта еврокомисарят.", "date": "2018.05.20", "title": "Иран: Само обещание от ЕС за подкрепа на ядреното споразумение не е достатъчно"}
{"url": "https://www.24chasa.bg/novini/article/6872689", "text": "Турско село изнася 1200 тона охлюви годишно за европейските държави. Селото се казва Чайдеирмени, а основният поминък на населението е обработка и износ на охлюви за чужбина. През 1997 г. в селото, което се намира в околия Деврек в окръг Зонгулдак, Черноморска Турция, се построява първата фабрика в този район за преработка на охлюви. Там постъпват хиляди тонове охлюви, събирани от селяните в различни краища на Турция. Във фабриката, съоръжена с най-модерни технологии и поточни линии за преработка на продукцията и подготовката й за износ, работят главно жени от селото, информира БТА. Собственикът Садък Аяноглу разказа, че годишно изнасят около 1200 тона продукция от охлюви. Франция е най-големият купувач на турската стока - годишно около 90 на сто от продукцията на завода в село Чайдеирмени се изнася във Франция. България, Румъния и Чехия също са сред редовните купувачи на турската продукция. Обикновено суровата продукция от охлюви се подава през месеците април и май. После се докарват с камиони във фабриката от различните области на Черноморския регион - Самсун, Трабзон, Дюздже, Гиресун. В производствените съоръжения първо се отделят черупките, а след това се подават за преработване в цеховете на предприятието. Охлювите, които са богати на протеини, са особено търсени като деликатес в европейските страни.", "date": "2018.05.20", "title": "Турско село изнася 1200 тона охлюви за Европа годишно"}
{"url": "https://www.24chasa.bg/novini/article/6872733", "text": "Делото на Светите братя Кирил и Методий и техните ученици успя благодарение на българската държава. Това заяви вицепрезидентът Илияна Йотова по време на поклонението пред делото на Светите братя Кирил и Методий и техните ученици в словашкия град Нитра. Това съобщиха от прессекретариата на държавния глава. Вицепрезидентът посети катедралата и разговаря с епископа на Нитра монсеньор Вилиям Юдак – един от изследователите на славянската мисия на двамата братя. Илияна Йотова отдаде почит пред част от мощите на св. Кирил, които се съхраняват в катедралата, и поднесе венец пред паметника на двамата равноапостоли. Вицепрезидентът се срещна с кмета на Нитра Йозеф Двонч и неговия екип, които в неделния ден дойдоха специално в кметството, за да разговарят с Илияна Йотова. Визитата на вицепрезидента в Република Чехия, Република Словакия и Република Сърбия по стъпките на Кирил и Методий и техните ученици е посветена на 1155-ата годишнина от Великоморавската мисия и е в контекста на българското председателство на Съвета на ЕС. В навечерието на най-светлия български празник 24 май българската делегация бе на местата, където започва духовната история на славяните. В Микулчице, Чехия, се събират българските общности от Централна Европа, за да почетат празника. Заедно с тях и с представителите на чешките и словашките власти вицепрезидентът представи богатото културно-историческо наследство на България. „Средновековна България и славянските народи създадоха третата християнска цивилизация“, подчерта Илияна Йотова. „Огромно е величието на това дело. Каква сила, какъв ентусиазъм и вяра са имали просветителите, които преди 11 века минават през всички тези места, за да достигнат до българските земи, да създадат кирилицата и най-мощните за времето си книжовни школи. Кирило-Методиевото дело доказа, че с духовност и култура се постига повече отколкото с политика, конфликти и войни“, заяви вицепрезидентът. Голяма почит към живота и делото на Светите братя и техните ученици показаха представителите на местната и духовната власт в Чехия и Словакия, които радушно приеха на срещи вицепрезидента Илияна Йотова. При всеки разговор те подчертаха общото културно наследство с България и заявиха желание за съвместни проекти с българската страна, които да изследват живота и делото на Св. св. Кирил и Методий и техните ученици. По време на срещите делото на славянските първоучители бе определено като мост между Изтока и Запада. „Днес в Европа говорим за човешки ценности, записваме ги в харти, говорим за солидарност и за човешки права. Преди 11 века, без да записват, Светите братя и техните ученици отстояваха правото на език, книжнина и вяра, преборвайки църковните догми“, отбеляза вицепрезидентът пред журналисти. По-рано Илияна Йотова посети църквата „Св. Кръст“ в Девин, край Братислава, където поднесе цветя пред паметника на Светите братя. Вярва се, че в Девин за първи път са преведени от двамата братя богослужебни книги. Вицепрезидентът разговаря с кмета Любица Колкова и монсеньор Мариан Гавенда. Вицепрезидентът бе топло посрещната във Велехрад, Чехия, където е било седалището на първия великоморавски архиепископ св. Методий. Илияна Йотова разговаря с кмета Алеш Мергентал и областния управител на Злин Иржи Чунек, които представиха базиликата „Св. св. Кирил и Методий и успение на св. Богородица“. Вицепрезидентът подари на храма икона на Светите братя, която бе осветена в нейно присъствие. В параклиса на св. Кирил се излагат временни композиции. Миналата година там е представена посветената на Светите братя изложба „Иконография“ на българската художничка Стефка Николова. Днес вицепрезидентът е в Белград, където ще посети парка „Калемегдан“, където някога българският княз Борис I посреща учениците на Кирил и Методий. Тази година за първи път 24 май е официален празник и за Република Сърбия.", "date": "2018.05.20", "title": "Йотова в град Нитра: Делото на Кирил и Методий успя благодарение на българската държава"}
{"url": "https://www.24chasa.bg/novini/article/6872722", "text": "Испанският премиер Мариано Рахой планира да запази прякото управление на централното правителство над Каталуня, след като новият регионален лидер включи в кабинета си политици, намиращи се в затвора или в изгнание, съобщи испанският в. \"Паис\". Новият каталунски ръководител Ким Тора обяви вчера състава на правителството си, но Мадрид разкритикува като провокация присъствието в него на политици, които са в затвора в очакване на дело или в самоналожено изгнание след участието им в кампанията за отцепване на Каталуня, посочва Ройтерс, цитирана от БТА. Говорител на централното правителство заяви в петък, че включването на намиращи се в затвора политици ще бъде отхвърлено от съдилищата, които вече блокираха опитите за номиниране на задържани или отсъстващи кандидати за лидерския пост. \"Съставът на новото каталунско правителство е ясно послание, че те искат да продължат с проблемите, конфликта и провокацията\", отбеляза в Туитър кандидатът в Каталуня на управляващата в Испания Народна партия, Хавиер Гарсия-Албиол, след като Тора обяви кабинета си.", "date": "2018.05.20", "title": "Испански вестник: Мадрид ще запази прякото си управление над Каталуня"}
{"url": "https://www.24chasa.bg/novini/article/6872773", "text": "Изключително важно е за нас, че именно по време на Българското председателство на Съвета на ЕС беше потвърдена европейската перспектива за целия регион на Западните Балкани. Това задължава всички страни от Балканите да обединим усилия за укрепване на стабилността и сигурността, за просперитета на нашите народи“. Това каза министърът на отбраната Красимир Каракачанов след срещата с министъра на отбраната на Черна гора Предраг Бошкович, която се проведе днес, 20 май, в Подгорица. Това съобщиха от пресцентъра на Министерството на отбраната. Двамата министри обсъдиха стъпки за задълбочаване на двустранното военно сътрудничество. Министър Каракачанов представи на своя домакин възможностите за обучение на черногорски военнослужещи и граждански лица в български висши военно-образователни институции. Акцент в разговорите беше поставен на повишаването на оперативната съвместимост между армиите на двете страни, която може да бъде постигната чрез участие на военни формирования в съвместни учения и тренировки. Двамата министри обсъдиха и актуални въпроси, свързани с укрепването на сигурността в региона. Те подчертаха необходимостта от разширяване на сътрудничеството в борбата с тероризма и незаконната миграция. Срещата се проведе в рамките на четиридневното официално посещение на министър Каракачанов в Черна гора. Той ще участва в осмото издание на организирания от черногорска страна TO BE SECURE FORUM, който се провежда в Будва.", "date": "2018.05.20", "title": "Каракачанов: Страните от Балканския регион трябва да обединят усилия за укрепването на сигурността и стабилността"}
{"url": "https://www.24chasa.bg/novini/article/6872784", "text": "Категорично искам да заявя, че всякакви спекулации за налагане на схизма на Българската православна църква - Българска патриаршия /БПЦ-БП/, не отговарят на действителността, защото комисията на Св. Синод на БПЦ-БП по т.н. Македонски въпрос не е извършила противоканонични действия, от които да произтича такова наказание. Това се посочва в становище на Старозагорския митрополит Киприан, предоставено на БТА. Старозагорският митрополит, който е председател на Синодалната архиерейска комисия за преговори с Македонската православна Църква и останалите Поместни православни църкви за установяването на канонически статут на МПЦ, отбелязва, че Св. Синод на БПЦ-БП с ясно съзнание и отговорност пред Бога и православното изпълнение и пред своята съвест, е спазвал каноничните норми и правила във взаимоотношения с другите поместни Православни църкви, съхранявайки единна Христовата Църква, в която винаги да цари братообичност, а не раздори и крамоли. Така ще бъде и в процеса на преговорите с другите поместни православни църкви относно статута на МПЦ. Той напомня, че Св. Синод на Българската православна църква - Българска патриаршия в пълен състав е определил в заседанието си на 27.11.2017 г. комисия от синодални митрополити, чиито председател е той - Старозагорския митрополит митрополит Киприан, а членове са Ловчанският митрополит Гавриил, Пловдивският митрополит Николай, Западно и средноевропейският митрополит Антоний, Варненският и Великопреславски митрополит Йоан, Неврокопският митрополит Серафим и Врачанският митрополит Григорий, и оттогава комисията не е променяна и не е отменяна, а продължава своята дейност. Създадената комисия има за цел установяването на каноническия статут на МПЦ и БПЦ - БП със съзнание за своя свещен дълг поема ангажимента да окаже пълно съдействие, като ходатайства и се застъпва пред Поместните православни църкви, предприемайки всичко необходимо за това, посочва Старозагорският митрополит Киприан. Според него Св. Синод на БПЦ - БП досега не е извършил никакви действия противоречащи на каноните на св. Православие, поради което са неуместни всякакви изказвания, че БПЦ - БП извършва такива, както и че от това произтичат канонически последствия. Едната от задачите на Синодалната комисия е именно тази - да провежда диалог и консултации с Поместните православни църкви търсейки начини и съгласие да се постигне желаният резултат без да се нарушават каноните на св. Православие. Българските Синодални митрополити имат право на свои лични мнения и становища, но по въпросите, свързани с диалога за установяването на каноническия статут на МПЦ и свързаните с това решения на комисията и Св. Синод на БПЦ - БП, изявления има право да дава само и единствено председателят на синодалната комисия, който е и говорител на Св. Синод на БПЦ - БП, съгласно решения на св. Синод на БПЦ - БП от ноември и декември 2017 г., допълва Киприан.", "date": "2018.05.20", "title": "Дядо Киприан: Спекулациите за налагане на схизма на БПЦ-БП, не отговарят на действителността"}
{"url": "https://www.24chasa.bg/novini/article/6872535", "text": "Президентът Росен Плевнелиев /2012-2017/ определи срещата на върха ЕС-Западни Балкани в София като историческа и \"висш пилотаж в дипломацията\". \"Тя е от историческо значение, а приетият Софийски дневен ред и декларация задават посоките за развитие и стратегическите приоритети за десетки години напред. Успех е, че документите бяха подписани от всички лидери на ЕС и Западните Балкани. Дори и испанският премиер сложи подписа си. За първи път Сърбия и Косово си подадоха ръце, има осезаем напредък по преговорите за името на Македония\", каза Росен Плевнелиев. Три дни той е бил в НДК, успял е да разговаря с всички лидери на ЕС. Получил поздравления за успешното председателство. Лидерите на страните от Западните Балкани пък му изразили благодарността си, че България им е подала ръка. Перспективата им за членство в ЕС е неотменима, но те имало още много какво да свършат, за да има резултати. Плевнелиев се ядосва, че типично по български, имало хора, които недооценявали срещата на върха. \"Някои казват - какво толкова, събрали се лидерите. Не може ние самите да не си вярваме, трябва да имаме самочувствие, защото постигнахме много. Документите от срещата дават ясна визия за развитието на Западните Балкани, защото когато държавите са изолирани, стратегическите инвеститори няма да дойдат\", категоричен е той.", "date": "2018.05.20", "title": "Росен Плевнелиев: Срещата на върха ЕС-Западни Балкани е историческа"}
{"url": "https://www.24chasa.bg/novini/article/6872516", "text": "Турският президент Реджеп Тайип Ердоган заяви днес, че турската разузнавателна служба МИТ го е информирала за получените сигнали, че срещу него се подготвя покушение, предаде Анадолската агенция. Националната разузнавателна служба на Турция ме информира за това. Никакви заплахи обаче няма да може да ни накарат да се откажем от пътя ни, посочи Ердоган на съвместна пресконференция с мюсюлманския член на босненското председателство (президентството) Бакир Изетбегович. Ердоган посочи, че Босна и Херцеговина е важен партньор за Турция в региона, информира БТА. Той изтъкна, че Анкара няма никакви тайни планове по отношение на Босна и Херцеговина. Турция се стреми само да допринася за благополучието и икономическото развитие на тази страна, подчерта Ердоган. Той изрази надежда, че Сараево ще подкрепя стъпките на Турция в борбата срещу Фетхуллахистката терористична организация на живеещия в САЩ мюсюлмански проповедник Фетхуллах Гюлен. Според турските власти ФЕТО стои зад опита за преврат в Турция през юли 2016 г. Турският президент отбеляза, че поддръжниците на Гюлен се опитват да разпространяват влиянието си върху всякакви сфери. За борбата с това престъпно течение са необходими решителни усилия. Турция се надява в скоро време този проблем да бъде изкоренен в Босна и Херцеговина. Отворени сме за всякакви форми на сътрудничество по въпроса, посочи Ердоган. Той каза още, че Турция е готова да подкрепи усилията на Босна и Херцеговина за присъединяване към НАТО, информира Анадолската агенция.", "date": "2018.05.20", "title": "Разузнавателна служба информирала Ердоган за подготвян атентат срещу него"}
{"url": "https://www.24chasa.bg/novini/article/6872570", "text": "“Софийската вода е с добро качество. БСП се заиграват със страховете на хората.” Това заяви депутатът от ГЕРБ Станислав Иванов на извънреден брифинг в централата на партията днес. Поводът е съобщението, което депутатът от БСП Таско Ерменков публикува във фейсбук. В него той обяснява, че граждани изпратили сигнал до него за изсипани отровни химикали в язовир Искър. Ерменков призова институциите, които разполагат с информация по случая, да потвърдят или да опровергаят слуховете. “Според господин Ерменков водата в София е замърсена. Той е народен представител и знае всички механизми и способи да се сдобие с необходимата информация преди да пусне такъв статус във фейсбук. Защо го е направил не мога да кажа. Това не е първият такъв статус на господин Ерменков. В един друг той едва ли не каза на САЩ и Европа да си гледат работата. Оправданието му тогава беше, че го е написал от вкъщи. Къде са БСП? Къде е госпожа Нинова? Ще се намесят ли? Ако предишния път са се смяли на господин Ерменков,отново ли ще се смеят? Става въпрос за два милиона жители, които се чудят какво да правят. Ще сезираме ДАНС и прокуратурата”, обяви депутатът Станислав Иванов. “По всички данни от лабораторните изследвания отсъстват каквито и да било основания да се твърди, че има промяна в качеството на водата. Всички изледвания не показват повишени замърсявания и влошено качество. Нито едно от лабораторните изследвания не може да подлежи на съмнения, защото лабораториите бяха обновени през последните месеци”, категорична бе председателката на екокомисията към Столична община Лорита Радева. Тя напомни, че по искане днес на кметицата на София Хорданка Фандъкова са били публикуванни данните за качеството на водата на сайта на Софийска вода. “Има информация за живак, олово и естествен уран, за които се твърди, че са завишени. Годишно Софийска община, заедно със Софийска вода, осъществява над 140 хил. изследвания на качеството на водата, както и в този момент,чрез денонощния мониторинг. Моите деца са родени през 1985, когато майките на България изтръпнахме от скритата информация за случващото се в Чернобил. Знаем как политиците могат да си играят със страховете на хората и да крият информация. Нямаме страха да информираме хората. Това е една непочтенна, некоректна и недостойна фалшива новина”, отсече Радева. “През 1986 г, тогава предшествениците на БСП са криели от българския народ за положението и реалната заплаха за българския народ. Тогава те са пили и яли вносна храна, но не са се посвенили да излъжат гражданите за качествата на храната и водата. Господин Ерменков призовавам ви да кажете - кой така загрижено и анонимно ви е хвърлил тази бомба. Водата в София денонощно се следи. Какво целите, зайгравайки се със страховте на хората. Излезте и го кажете, не се крийте зад профила си във фейсбук. БСП се заиграваха и със страховте на хората по отношение на пакета за мобилност, че Кърджали ще се отделя, водата в Харманли, ЧЕЗ и ред други.Това ли ви е начина да вадите политически дивидент? Аз бих се засрамил, ако подкрепям такива идеи. Засрамете се! Софиянци пием шестата по качество вода в Европа”, коментира пък депутатът от ГЕРБ Александър Иванов. Председателката на екокомисията прочете и част от резултатите на публикуваната вече разпечатка за качеството на водата. Тя е за периода от 1 януари до 19 май е рапечатката. За 18 май данните са били следните - от 30 микрограма уран позволени на литър вода, няма по-голяма стойност от 5 микрограма. Живак, позволени - 1 микрограм на литър вода, няма по-големи стойности от 0,1 микрограма на литър. По отношение на оловото пък са позволени 10 микрограма олово, а е имало едва 0,1.", "date": "2018.05.20", "title": "ГЕРБ: Софийската вода е с добро качество. БСП се заиграват със страховете на хората"}
{"url": "https://www.24chasa.bg/novini/article/6872575", "text": "Представители на гръцкото правителство и опозицията осъдиха като \"фашистко\" нападението срещу кмета на Солун Янис Бутарис, предаде РИА Новости. Буртарис бе приет в болница с наранявания в областта на главата, гърба и краката, след като вчера бе нападнат от крайни националисти по време на церемония в памет на т.нар. Понтийски геноцид - избиването на етнически гърци от турците през Първата световна война и последвалата Гръцко-турска война. Кметът на Солун се е обявявал за укрепване на търговските връзки с Турция, а в деня, в който се почита паметта на жертвите на геноцида, разреши на членове на ЛГБТ-общността да организират гей-парад Солун прайд, посочва РИА Новости, цитирана от БТА. Тези, които нападнаха кмета на Солун, не са нито възмутени граждани, нито събрала се тълпа. Това са просто крайно десни хулигани, които трябва веднага да получат наказание за действията си. Докато политическите сили позволяват на крайно десни маргинали да се крият зад т. нар. патриотически чувства, \"змията на фашизма\" ще оказва пряка заплаха за демокрацията, се казва в изявление на пресслужбата на гръцкия премиер. Говорителят на гръцкото правителство Димитрис Дзанакопулос нарече атаката срещу Бутарис \"позорно фашистко нападение\". Опозиционната Нова демокрация също окачестви нападението като фашистко. Лидерът на формацията \"Потами\" (\"Реката\") Ставрос Теодоракис изрази подкрепата си за кмета на Солун и заяви, че проблемът се състои \"в култивирането на ненавист в обществото\". Кметът на Атина Йоргос Каминис подкрепи колегата си и заяви, че изразява безпокойство за това, че популизмът и национализмът заплашват директно демокрацията и обществото.", "date": "2018.05.20", "title": "Гръцкото правителство и опозицията осъдиха нападението срещу кмета на Солун"}
{"url": "https://www.24chasa.bg/novini/article/6872573", "text": "Три източника от Европейския съюз отрекоха, че дипломати, които ще се срещнат във Виена в петък, за да спасяват застрашената иранска ядрена сделка след оттеглянето на Вашингтон, ще обсъждат вариант с предлагане на финансова помощ на Иран в замяна на отстъпки, предаде Ройтерс. Германски вестник съобщи по-рано днес, че дипломати от Великобритания, Германия, Франция, Китай и Русия ще се срещнат във Виена в петък, 25 май, за да обсъдят следващите стъпки след решението на американския президент Доналд Тръмп от 8 май да изтегли САЩ от сделката. В. \"Велт ам зонтаг\" (РПТ - \"Велт ам зонтаг\") цитира анонимен висш служител от ЕС, според когото дипломатите щели да обсъдят предложение за ново споразумение между Иран и световните сили, което щяло да е същото като това от 2015 г., но с някои допълнения, които да отговорят на опасенията на САЩ относно иранската балистична ракетна програма и подкрепата на Техеран за въоръжени групировки в Близкия изток. \"Трябва да се освободим от името \"Виенско ядрено споразумение\" и да добавим някои допълнителни елементи. Само това би могло да убеди президента Тръмп да се съгласи и да вдигне санкциите отново\", обяснява източникът, цитиран от вестника. Едно такова споразумение би могло в бъдеще да включва финансова помощ за Иран, според информацията на вестника. Но три източника от ЕС, участвали в преговорите, опитващи се да убедят Тръмп да не напуска ядрената сделка, заявиха за Ройтерс по-късно днес, че информацията е неточна. Срещата във Виена в петък ще адресира проблемите по прилагането и някои подробности от споразумението. Срещата няма да засяга никакви други въпроси, подчерта един от източниците. Няма коментар от германското външно министерство засега. Иран днес заяви, че ще участва в петък в среща на общата комисия, създадена от шестте световни сили, Иран и ЕС, за разглеждането на оплаквания от прилагането на споразумението. В петък комисията ще заседава по молба на Ирпан и без САЩ, за да обсъди последиците от изтеглянето на Америка и как оставащите страни могат да продължат ангажимента си към сделката, заяви днес заместник-външният министър Абас Арагчи по държавната телевизия. Утре, понеделник, държавният секретар на САЩ Марк Помпейо ще представи \"дипломатическа пътна карта\" и ще призове за широка подкрепа от европейските и други съюзници да окажат натиск над Иран, за да го принудят да се върне на масата за преговори, както и за тяхната подкрепа за адресиране на \"всички заплахи от страна на Иран\".", "date": "2018.05.20", "title": "ЕС опроверга информация на медии за нова ядрена сделка с финансова помощ за Иран"}
{"url": "https://www.24chasa.bg/novini/article/6872581", "text": "Още този месец в Хамбург ще бъдат въведени първите забрани за движение на стари дизелови автомобили, съобщиха властите в града. Като начало само някои улици няма да са достъпни за коли със замърсяващите с азотен окис двигатели. Още от вторник на съответните места са поставени табелки с указания. Става дума за два отрязъка от улици в Алтона-Норд. 580 метра от булевард „Макс Браур Алее“ ще бъде забранен за дизелови автомобили, които не изпълняват стандарта Евро-6. Забрана за движение ще има и по отсечка, дълга 1,6 километра, на улица „Щреземанщрасе“. Там обаче забраната ще се отнася само до стари дизелови тежкогабаритни превозни средства, не за автомобили. Изключени от забраната са линейки, пожарни, боклукчийски коли, доставчици, таксита, пътуващи до адрес там, жители на въпросните отсечки, както и техни посетители. През първите дни на забраната полицията само ще информира нарушителите, няма да ги глобява. По-късно ще бъде налагана глоба от 25 евро за автомобил и 75 евро за камион. Полицаите ще проверяват в документите на колите какъв евростандарт са двигателите им.", "date": "2018.05.20", "title": "Забраняват стари дизели в част от Хамбург"}
{"url": "https://www.24chasa.bg/novini/article/6872627", "text": "За пореден път персоналът на болницата в Ловеч блокира движението на пътя София-Варна в знак на протест. Около 200 души пропускат образувалата се колона до пътен възел Абланица през 10 минути, след което отново застават на платното за още 10 минути. В петък лекарите от МБАЛ \"Проф. Параскев Стоянов\" изпратиха писмо до здравния министър Кирил Ананиев и до областния управител Георги Терзиийски, в което настояват да бъде създаден кризисен център за изясняване статута на здравното заведение и обема на дейност според нуждите на региона. Ако искането им не бъде изпълнено в 14-дневен срок, то те ще продължат да ходят на работа, но лекари от възлови отделения ще подадат оставка и на практика ще блокират лечебната дейност. Днес протестиращите издигнаха ново искане - оставката на зам.-министър Жени Начева, заради липса на качества за справяне със служебните й задължения и невъзможност да реши проблемите на болницата.", "date": "2018.05.20", "title": "Ловешки лекари отново протестират на главен път София-Варна"}
{"url": "https://www.24chasa.bg/novini/article/6864403", "text": "Онлайн платформата Jamba.bg за обучение и намиране на работа на хора с различни възможности, както Ива и Йоана ги наричат, започва да работи през май 2017 г. Преди старта ѝ съобнователката Ива Цолова е доброволец над 10 г. в различни инициативи. “Важното е преди всичко да си добър човек”, убедена е 27-годишната жена. В неправителствения сектор Ива се запознава с Йоана Колева. Осъзнават, че най-големите предизвикателства за хората с увреждания са намирането на работа и качественото образование. По официални данни има над 680 000 българи с увреждания, но според Jamba реално са над 800 000. Често те срещат трудности да натрупат умения, компетенции и различни квалификации, за да са конкурентоспособни на пазара на труда. “И затова с Йоана искахме да създадем платформа, която да подкрепя хората да развиват своя потенциал, своя капацитет.” От само себе си се ражда и идеята за името Jamba - от старолатински то означава опора. Те не помагат, а предлагат подкрепа. Ива се надява скоро Jamba.bg да работи и в по-големи мащаби. Трудности срещат с хора от провинцията, които търсят подкрепа, но екипът е базиран в София. Въпреки това до момента са намерили работа на 8 души извън столицата. Екипът на Jamba.bg е от едва 4-ма души. Помагат 25 доброволци, но невинаги са на разположение. Методът, по който работи платформата, е следният. Човек с различни възможности се регистрира в платформата. Много често се свързват и директно с Jamba чрез имейли или социални мрежи. Следва регистрация. Изисквания към кандидатите няма. Jamba предлага безплатно обучение. Досега Jamba герои са намерили работа в сферата на графичния дизайн, IT, барманство, готварство, маркетинг, реклама. Jamba подготвя хората и за самото интервю, защото много от тях за първи път се срещат с работодател. След започване на работа екипът на платформата продължава да го подкрепя, като е на разположение и за компанията, тъй като често работодателите се притесняват да комуникират с хора с увреждания. Те от своя страна имат огромно желание да се реализират, но не са свикнали с работната динамика и процесите, казва Ива. Стъпките пред работодателя са аналогични - регистрация в платформата, качване на обява или свързване директно с Jamba. Ива обикаля фирми, институции и евентуални партньори, но често е посрещната с думите “това няма как да стане”. След като обаче резултатите вече са налице, нещата се раздвижват. Самите компании започват да се срещат с Jamba, да качват обяви и търсят начини да наемат хора с различни възможности. Jamba не получава финансова подкрепа през проекти или държавни програми. “Идеята е да функционираме като стандартна ейч ар компания - фирмите да плащат комисиони, когато наемат човек. Това обаче се случи едва десетина пъти.” Ива и Йоана инвестират лични средства, за да работи платформата. Получават про боно подкрепа от компании и организации, които им осигуряват зали, печатат материали, озвучават събития или предоставят оборудване. Хората с различни възможности започват работа, комуникират с нови хора, бягат в парка през уикенда и живеят живот, различен от този да прекараш целия си ден вкъщи, затворен между 4 стени. Ива вярва, че тези хора го заслужават и е време нагласите в обществото да се променят, да започнем да ги приемаме като равни. “Много хора мислят, че в България те не съществуват, защото не ги виждат в центъра. Но те просто си стоят вкъщи. Не трябва да извръщаме поглед встрани.” Преди 2 седмици в София Jamba направи кариерен форум, посетен от над 200 души от 18 до над 60 години. Форумът е под патронажа на президента Румен Радев и Столична община. 22 компании обявиха конкретни позиции. Първата фирма, повярвала в идеята, е одиторът “Ърнст и Янг България\". Останалите компании са от банковия сектор, телекомуникации, производство на храни и напитки, IT сфера. “Нашата визия е, че не трябва човек да бъде нает по милост. Намирането на работа трябва да се случва заради мотивацията и уменията на даден човек, наравно с всички останали\". “Целият екип има заслуга за признанието на сп. “Форбс”. В него влезе Jamba, а не Ива. Изключително благодарни сме за признанията и подкрепата от световни организации”, казва тя. Миналата година Jamba бе първата българска компания, поканена да присъства на Глобалната инициатива на фондацияКлинтън. Преди седмица разбират, че отново са одобрени за събитието. Ива вярва, че парите не са всичко, а предметите са преходни. “С колкото по-малко неща живее човек, толкова по-лесен ще бъде животът му. Докато си млад, имаш визията и смелостта, защото да правиш нещо твое, се изисква много кураж”. През 2016 г. тя е един от двамата български младежки делегати в ООН, а през 2017 г. - и младежки делегат на България към Съвета на Европа. На 19 май в София ще премине един от най-успешните минимаратони с кауза в света - Run2Gether. Така столицата ни става част от международната инициатива в подкрепа на хората с увреждания, провеждаща се и в Ню Йорк, Амстердам и Банкок. В него освен хората с различни възможности ще бягат и спортисти, музиканти и актьори, компании и граждани с големи сърца. Незрящ човек ще бяга с човек без зрителни увреждания. Официалното откриване е от 9,30 до 10 ч в Sofia Ring Mall. Самият маратон стартира в 10 и ще продължи до 11,30 ч по маршрут от локалното на търговския център до Симеоновския лифт и обратно. До края на деня са предвидени награждаване, достъпен голф, зумба, състезание със смесени отбори по баскетбол и концерт. Вече 4 години това е най-голямото социално събитие в Банкок, Тайланд, което събира 4000 участници. Jamba си партнира с подобни организации в Африка, Канада и Тайланд. По света има платформи, които се занимават или с образование и обучение, или с намиране на работа. Jamba обаче е първата организация, която предлага и двете едновременно.", "date": "2018.05.20", "title": "Jamba.bg на 27-годишната Ива свързва  бизнеса и хората с  увреждания"}
{"url": "https://www.24chasa.bg/novini/article/6872631", "text": "Палестинският президент Махмуд Абас е постъпил днес в болница с висока температура, предаде Асошиейтед прес, цитирайки негов помощник, пожелал анонимност в съответствие с протокола. 83-годишният палестински лидер претърпя операция на ухото миналата седмица и е дошъл в болницата късно в събота за вторичен преглед. Според палестинската осведомителна агенция, която цитира директора на болницата, резултатите от направените му медицински анализи са добри. Той не даде повече подробности. Абас, който е страстен пушач, има дълга история със здравни проблеми - от сърдечни усложнения до рак на простатата преди 10 г., съобщава БТА. Абас не е посочил свой приемник, а палестинците не са провеждали избори за президент от 2005 г. поради разрива между\"Фатах\" - партията на Абас, и ислямисткото движение \"Хамас\", което управлява сектора Газа.", "date": "2018.05.20", "title": "Палестинският президент е приет в болница"}
{"url": "https://www.24chasa.bg/novini/article/6872795", "text": "Вече 10 дни две български момичета от Чикаго – 16-годишната Натали и 18-годишната Велина, са в неизвестност. Местната полиция разследва случая. Смятат, че става дума за бягство от дома, а не отвличане. „Знаем, че децата са изчезнали след последния час в училище. Наталия е изчезнала малко по-късно, а Велина на другия ден. Няма никакви предпоставки за бягство. Велина има билет да пътува за България за 22 май. На 24 май има бал на випуска ѝ. Купихме ѝ рокля, обувки чанта.”, разказват родителите на момичетата  Те са категорични, че децата нямат нищо общо с членове на латиноамериканска улична банда. „Много ви обичаме и много силно вярваме, че сте разбрали, че това е една голяма грешка и се надяваме да се върнете”, беше посланието на родителите към двете момичета.", "date": "2018.05.20", "title": "Родителите на изчезналите българки в Чикаго: Нямат общо с латиноамериканска улична банда"}
{"url": "https://www.24chasa.bg/novini/article/6872776", "text": "Турският президент Реджеп Тайип Ердоган днес обеща Турция да инвестира няколко милиарда евро в изграждането на магистрала, свързваща Белград и Сараево, предаде Ройтерс. Ердоган пристигна днес в босненската столица на посещение, определяно като \"работно\", но основното мероприятие по време на визитата ще бъде речта му (по повод предстоящите на 24 юни в Турция избори) пред хиляди турци, пристигнали от страни от Западна Европа, които забраниха предизборни митинги на чужди лидери на тяхна територия, отбелязва агенцията, цитирана от БТА. Министрите на транспорта на Босна и Турция днес подписаха писмо за намерение за изграждането на магистрала, свързваща Сараево и Белград. Проектът е на стойност около 3 милиарда евро, но засега е блокиран от босненските сърби. Ердоган посочи, че очаква министрите да се договорят за техническите детайли до лятото, когато ще бъдат обявени търгове за изграждането на пътните участъци. Междувременно хиляди турци пристигнаха от Германия, Холандия и Австрия, както и от страни от Балканите и от цяла Босна. Организаторите на митинга на Ердоган посочиха, че очакват до 15 хиляди души да присъстват на мероприятието. Полицията е взела засилени мерки за сигурност по улиците на Сараево. Ако хиляди хора, идващи от различни части на Европа, не могат да се срещнат с лидера, когото искат да чуят, това не е редно за мен. Следователно ние ще се срещнем с тях тук, каза Ердоган на пресконференция.", "date": "2018.05.20", "title": "Ердоган обеща Турция да инвестира в магистрала, свързваща Белград и Сараево"}
{"url": "https://www.24chasa.bg/novini/article/6872790", "text": "Заради появили се в социалните мрежи спекулативни публикации за опасна за употреба вода в София, Столичната регионална здравна инспекция /СРЗИ/ уведоми, че показателите от извършвания постоянен (група А) и периодичен (група Б) мониторинг на водата са в норма. Питейната вода на територията на София отговаря на изискванията за качество на водата. Стойностите на показателите от изследваните контролни проби са в съответствие с изискванията на Наредба 9 от 16.03.2001 г. за качеството на водата, предназначена за питейно-битови цели. СРЗИ уверява всички жители и гости на столицата, че консумацията на питейната вода не крие риск за здравето на хората. Здравните власти призовават гражданите да черпят информация от достоверни източници, каквито са институциите. От \"Софийска вода\" също са категорични, че питейната вода в София е чиста, безопасна и с отлични качества. Според дружеството през последното денонощие в социалните мрежи се разпространяват фалшиви новини, свързани с качеството на водата. Затова \"Софийска вода\" уверява, че питейната вода, доставяна на потребителите на територията на Столична община, е с гарантирано качество и с отлични характеристики. Това се е доказвало и от многобройните лабораторни изследвания, направени през последните денонощия. Всички физикохимични, органолептични и микробиологични изпитвания не само са в норма, но и са в по-ниски стойности от допустимите по стандарт и по Наредбата за качеството на водата. За доказване на истината, че питейната вода в София е качествена и безопасна, си сътрудничим и със здравната инспекция, Столична община и други отговорни институции, на които сме предоставили пълна информация от нашите данни и изследвания, както и възможността сами да направят проби и анализи, се посочва в съобщението. От дружеството изтъкнаха, че питейната вода подлежи на постоянен и денонощен мониторинг, контролните проби се взимат в най-различни точки на водопреносната мрежа, като се правят над 140 000 анализа на 8000 проби годишно. Лабораторно изследователския комплекс на \"Софийска вода\" следи качеството на водата по целия й път от язовирите \"Искър\" и \"Бели Искър\", през пречистването и доставянето до потребителите. Преди няколко месеца Лабораторно- изследователския комплекс, който е сред най-модерните в страната, обогати обхвата на акредитираните изследвания и може да прави не само задължителните изследвания, но и допълнителни микробиологични анализи. От дружеството допълниха, че потребителите също могат да следят качеството на водата на сайта на \"Софийска вода\", където се публикуват данните за параметрите на водата, предоставени за отделните райони.", "date": "2018.05.20", "title": "\"Софийска вода\": Питейната вода в София е чиста, безопасна и с отлични качества"}
{"url": "https://www.24chasa.bg/novini/article/6872426", "text": "Европейският съюз официално е съставил списък с американски стоки, които могат да бъдат обложени с вносни мита в отговор на митата на САЩ върху вноса на стомана и алуминий, предаде ДПА, цитирана от БТА. Списъкът е предаден на Световната търговска организация, която го публикува вчера. Ответните мита ще носят 1,6 млрд. д. годишно, посочва ЕС в документа. Сумата се равнява на стойността на американските мита. Списъкът включва селскостопански продукти като царевица, ориз, фъстъчено масло и портокалов сок. Уиски, тютюневи изделия и дънки също ще бъдат облагани с допълнителни тарифи. Включени са и различни стоманени продукти, мотоциклети и лодки. Повечето продукти в списъка ще бъдат обложени с мита 25 процента.", "date": "2018.05.20", "title": "ЕС представи списък с американски стоки, \nза които планира по-високи мита"}
{"url": "https://www.24chasa.bg/novini/article/6872393", "text": "Жителите на Владая излязоха на пореден протест. Те се обявяват срещу ремонта на главен път Е-79, който според тях се прави некачествено и увеличава трафика, предаде  . В 12 ч. жители на Владая успяха за кратко да блокират движението по пътя Е-79, но по-късно бяха помолени от органите на реда да се отдръпнат от пътното платно. Жителите на Владая настояват в пикови часове да има две ленти за движение от Перник към София сутрин и вечер - от София до Перник. Те също така настояват да им бъде върната маршрутката, с която се придвижват до столицата. Искат и ремонтът на част от участъка да се направи отново, защото според тях е извършен некачествено, а при силни дъждове дворовете им се наводняват.", "date": "2018.05.20", "title": "Протест на жители на Владая блокира движението по Е-79"}
{"url": "https://www.24chasa.bg/novini/article/6872401", "text": "Земеделският министър е поканил днес на среща представители на дестилерии, които преработват розов цвят, асоциациите на розопроизводителите и кметовете на населените места в региона, предаде  .  Вчера, след среща с представители на протестиращите в Карлово, земеделският министър обясни, че свърхпроизводството на розово масло през миналата година е повлияло на изкупната цена през тази. Държавата ще осигури средства, за да субсидира розопроизводителите.", "date": "2018.05.20", "title": "Среща в Министерството на земеделието днес за проблемите на розопроизводителите"}
{"url": "https://www.24chasa.bg/novini/article/6872404", "text": "17-годишният ученик, който уби 10 и рани 13 души в училище край Хюстън в петък, е обвинен в убийство по параграф, за който в Тексас се предвижда смъртна присъда, предаде Нова тв. Ден, след като откри огън в учебното заведение, Димитриос Пагуртис изглеждал извънредно неемоционален, съобщи един от адвокатите му. След като прекарал около час с него, той заявил, че има неща, които тийнейджърът разбира, но има и такива, които не разбира. Родителите на младежа обявиха, че са потресени от случилото се и ще сътрудничат на властите за разследването. Самият нападател признал пред полицаите, че пощадил някои от учениците, за да могат да разказват за него.", "date": "2018.05.20", "title": "Стрелецът от училището край Хюстън може да получи смъртна присъда"}
{"url": "https://www.24chasa.bg/novini/article/6872239", "text": "Европейската комисия съобщи, че Гърция е постигнала споразумение с международните си кредитори по пакет с реформи, предаде Ройтерс. Комисията заяви, че Гърция ще представи реформите на среща на финансовите министри от еврозоната - Еврогрупата, на 24 май и ще приложи реформите преди друга среща на 21 юни. Повече подробности не се съобщават, предава БТА. Гърция е на път да излезе от дългова криза, която тласна икономиката й към най-големия спад от десетилетия. Страната получи рекордната сума от 260 милиарда евро под формата на заеми от 2010 г. Гръцкият финансов министър съобщи, че Гърция и представители на кредиторите й са постигнали предварително споразумение по напредъка на страната по пътя на реформи при прегледа на последното й спасително споразумение. \"Споразумението на ниво експерти е завършено. Имаме съгласие по всички въпроси\", заяви Евклидис Цакалотос пред репортери, като добави, че споразумението ще бъде одобрено на предстоящата среща на Еврогрупата.", "date": "2018.05.20", "title": "ЕК: Гърция се е споразумяла с кредиторите си по пакет с реформи"}
{"url": "https://www.24chasa.bg/novini/article/6872244", "text": "Турският президент Реджеп Тайип Ердоган ще проведе днес в Сараево митинг, за да мобилизира гласоподавателите зад граница преди предсрочните избори на 24 юни, предаде ДПА. Събитието в Босна и Херцеговина е единственият митинг, който Ердоган се планира да организира в Европа преди изборите, предава БТА. Ключови западноевропейски правителства, в т.ч. германското, попречиха на подобни прояви на своя територия, след като миналата година, когато турските политици водеха кампания за решаващ референдум, напрежението се изостри. Около 10 хиляди поддръжници на Ердоган от цяла Европа, половината от тях от Германия, се очакват на мястото на събитието в Сараево днес следобед, посочи Съюзът на европейските турски демократи - групата, която организира митинга. В Германия, където живее най-голямата турска диаспора, има приблизително 1,4 милиона турци, с право на глас на юнските избори за президент и парламент в Турция.", "date": "2018.05.20", "title": "В Сараево очакват 10 000 поддръжници на Ердоган от цяла Европа на митинг днес"}
{"url": "https://www.24chasa.bg/novini/article/6872250", "text": "Китай ще увеличи значително покупките на американски стоки, съобщи късно снощи Белият дом, след като специалният пратеник на Пекин за преговорите с Вашингтон обяви, че търговската война между двете най-големи икономики в света е предотвратена, предаде БТА. В съвместното изявление, разпространено от американската администрация след преговорите, обаче не се посочва доларова стойност на планираните допълнителни покупки, отбелязва Блумбърг. Не се споменава и коментарът на икономическия съветник на Белия дом Лари Къдлоу, според когото Пекин се е съгласил да намали излишъка си по търговията със САЩ с до 200 млрд. долара. Китайският вицепремиер Лю Хъ, специален пратеник на президента Си Цзинпин, съобщи пред медии във Вашингтон, че преговорите с американски представители, включително министъра на финансите Стивън Мнучин, министъра на търговията Уилбър Рос и постоянния търговски представител Робърт Лайтхайзър, са завършили с ангажимент страните да не влизат в търговска война, съобщи агенция Синхуа. По думите на Лю страните са се договорили да спрат да си налагат взаимно мита. Китайският вицепремиер оцени пътуването си до САЩ като положително, прагматично, конструктивно и продуктивно. Търговското сътрудничество ще бъде засилено в области като енергетиката, земеделието, здравеопазването, високите технологии и финансите, каза той. Пекин се е съгласил на значително увеличение на износа на американски селскостопански и енергийни стоки, посочи Белият дом, допълвайки, че САЩ ще изпратят екип в Китай за разработване на детайлите. Делегациите са обсъдили също разширяване на търговията с промишлени стоки, а всяка страна се е съгласила да засили сътрудничеството по интелектуалната собственост. Китай ще придвижи напред съответни поправки в законодателството и регулациите си, включително в патентния закон, допълни Белият дом. В изявлението не се споменават допълнителни американски искания като спиране на субсидии и друга държавна подкрепа за плана \"Произведено в Китай 2025\", който е насочен към стратегически сектори - от роботика до автомобили, задвижвани от нови енергийни източници. Китай е поставил собствени искания, включително равнопоставено отношение към китайските инвестиции, и е предупредил, че американските компании могат да бъдат изключени от мерките за отваряне на китайската икономика.", "date": "2018.05.20", "title": "Китай ще увеличи значително покупките на американски стоки"}
{"url": "https://www.24chasa.bg/novini/article/6872254", "text": "Кметът на втория най-голям град в Гърция - Солун беше приет в болница с наранявания в областта на главата, гърба и краката, след като бил нападнат от крайни националисти, информира електронното издание на в. \"Катимерини\". Калипсо Гула, председателката на общинския съвет в Солун, съобщи, че кметът Янис Бутарис е присъствал на церемония вчера в памет на т.нар. Понтийски геноцид - избиването на етнически гърци от турците през Първата световна война и последвалата Гръцко-турска война, предаде БТА. Гула, която също е била на събитието, разказва, че десетина души са наобиколили 75-годишния кмет и са му казали да си тръгва, а после го нападнали с бутилки. Кметът е известен с твърдия си антинационалистически подход. По думите на Гула Бутарис е паднал и е бил ритан в главата и краката. Тя каза още, че по време на църковната служба преди това в памет на жертвите присъстващите политици са били освиркани.", "date": "2018.05.20", "title": "Гръцки националисти пребиха кмета на Солун, в болница е"}
{"url": "https://www.24chasa.bg/novini/article/6872261", "text": "Любов и привързаност към родината и желание да работят заедно с и за България изразиха пред вицепрезидента Илияна Йотова представители на българските дружества в Словашката република. Те развиват активна дейност, основно в сферата на културата и образованието като поддържат жива връзката с България и се стремят да популяризират страната ни в Словашката република. Срещат много добро отношение от страна на местните жители, участват в много съвместни словашки проекти. Имат обаче един основен проблем – не е достатъчна подкрепата за дейностите им от страна на българската държава. Това съобщиха от пресцентъра на Президентството. Радостина Доганова е художник, живее отдавна в Словакия. Работи съвместно с община Самоков, като популяризира словашки и български творци. Инициативата й включва обучение и завършва с обща изложба. „Да имаме обща национална политика за сънародниците ни в чужбина, в интерес на България, в интерес на всички нас – това е голямата ни цел“, заяви вицепрезидентът Илияна Йотова. „Неслучайно казвам „политика със сънародниците ни навън“, а не „за“, защото съм убедена, че трябва да работим заедно, за да постигнем резултати“, отбеляза Илияна Йотова. Вицепрезидентът представи пред събралите се в посолството ни в Братислава българи идеята за създаване на български езиков институт по примера на Институт „Сервантес“ или „Гьоте институт“, за да може „да се разпростира и изучава нашата култура и език във всички краища на света“. Илияна Йотова сподели, че е провела срещи с представителите на институциите, ангажирани с тази тема. Продължава и работата върху друга нелека задача – създаването на интернет платформа, която да бъде връзката между българите ни зад граница с родината, а и помежду им. Идеята среща широко одобрение сред българските общности в чужбина. Във водената от Илияна Йотова делегация в Братислава е и доц. д-р Ана Кочева от Института по българистика към БАН. Доц. Кочева е член на Съвета за работа с българите в чужбина към вицепрезидента. По официални данни около 2 хил. български граждани пребивават на територията на Словашката република. Тази цифра не включва лицата с двойно гражданство, както и тези с българско самосъзнание, които нямат българско гражданство. По оценки на българското посолство в Братислава към този брой трябва да се прибавят още поне 2 хил. души. Българите в Словашката република са със статут на национално малцинство.", "date": "2018.05.20", "title": "Сънародниците ни в Братислава пред Йотова: Не срещаме достатъчна подкрепа от българската държава"}
{"url": "https://www.24chasa.bg/novini/article/6872268", "text": "Сирийският Център за наблюдение на човешките права съобщи днес, че група бойци на \"Ислямска държава\" са били евакуирани от последния бунтовнически анклав край Дамаск, което ще възстанови контрола на правителството над района, предаде Ройтерс. Държавните медии в Дамаск не споменават за сделка, която е позволила на екстремистите да напуснат района около палестинския бежански лагер Ярмук, отбелязва Ройтерс. Вчера сирийски военен източник, цитиран от държавните медии, отрече, че е постигнато каквото и да било споразумение, предава БТА. Възстановявайки контрола си над Ярмук, сирийското правителство е смазало последния обсаден бунтовнически анклав в Западна Сирия, макар че големи територии по границите с Турция, Ирак и Йордания остават извън конторла му, отбелязва Ройтерс. Мониторинговата организация, базирана във Великобритания, съобщи, че автобуси са влезли в анклава след полунощ, за да изведат бойците и семействата им. Те отпътували в посока на сирийската Бадия (т.нар сирийска или йорданска степ - полупустинен ненаселен район на изток от столицата).", "date": "2018.05.20", "title": "Бойците на ИДИЛ напуснали последния бунтовнически анклав край Дамаск"}
{"url": "https://www.24chasa.bg/novini/article/6872270", "text": ", но то среща възражения също и в правителствената СИРИЗА, пише електронното издание на в. \"Катимерини\". Атина и Скопие обсъждат това име като вариант за преименуване на Македония, за да бъде разрешен десетилетният спор между двете страни, предаде БТА. В телефонни разговори с премиера Алексис Ципрас лидерите на опозиционните Нова демокрация, Движение за промяна, \"Потами\" (\"Реката\") и Гръцката комунистическа партия са отхвърлили предложението, което според информациите е било направено от страна на македонския премиер Зоран Заев по време на разговори с Ципрас в София. Гръцкото правителство разглежда това име като основа за обсъждане, която би могла да доведе до жизнеспособно решение. Опозиция обаче бе изразена и вътре в самата СИРИЗА, посочва \"Катимерини\". Лидерът на Нова демокрация Кириакос Мицотакис е заявил пред Ципрас, че този вариант на име е \"неприемлив\". Според тази партия всяко упоменаване на Илинден в името на гръцката съседка, не само че не слага край на иредентизма в Македония, но и го утвърждава и засилва. Фофи Генимата, ръководителка на Движението за промяна, също изрази несъгласието си с термина Илинден в името, наричайки го \"епитом\" (олицетворение) на иредентизма. Ставрос Теодоракис от \"Потами\", лидерът на гръцките комунисти Димитрис Куцумбас и председателят на Съюза на центристите Василис Левендис също се обявиха \"против\".", "date": "2018.05.20", "title": "Не само от опозицията, но и правителството възразява срещу името Илинденска Македония"}
{"url": "https://www.24chasa.bg/novini/article/6872277", "text": "В памет на Боян Петров стотици изминаха разстоянието от столичния квартал Княжево до Копитото. Приятели на Боян, познати и непознати, извървяха маршрута, по който алпинистът е тренирал преди покоряването на всеки връх, предаде  . Походът от Княжево до Копитото приключи без инциденти и с много добра организация. Столичната община пусна няколко допълнителни мотриси по линията на трамвай номер 5, както и няколко допълнителни автобуса по линията на 63. Общинска полиция охраняваше похода, имаше и доброволци от Червения кръст. Доброволци алпинисти помагаха на участниците в похода. \"Раздавам плакатите, които са му останали от последното представяне на книгата. Който иска, да си го пази и да го има вкъщи... Аз няма нужда да ги пазя. Завинаги ще остане споменът за Боян\", каза сестрата на Боян Петров - Александра Петрова. В средата на трасето беше дневникът на Боян Петров, имаше и два допълнителни, в които участници в похода можеха да добавят всичко, което са искали да му кажат приживе.", "date": "2018.05.20", "title": "Стотици изкачиха местността Копитото в София в памет на Боян Петров (Снимки)"}
{"url": "https://www.24chasa.bg/novini/article/6872283", "text": "Турското разузнаване разполага със сведения за планиран атентат срещу турския президент Реджеп Тайип Ердоган, съобщава Анадолската агенция. Според източници от разузнаването има информации, че група турски граждани планират опит за убийството на Ердоган, предаде БТА. Живеещи в Скопие турци са се свързали с турски разузнавателни части и са съобщили за непотвърдени сведения, че се готви атентат срещу турския президент по време на негово посещение в балканска страна. Западни разузнавателни агенции също са се свързали с турското разузнаване, за да го предупредят за подобна заплаха срещу Ердоган по време на предстояща визита на Балканите. Подробности за предполагаемия план за атентат не са известни, но разузнаването е предприело щателно разследване, отбелязва агенцията. Ердоган организира днес в Сараево голям митинг преди предсрочните президентски и парламентарни избори в Турция на 24 юни. По време на визитата си в Босна и Херцеговина Ердоган ще се срещне днес с Бакир Изетбегович, мюсюлманския член на босненското председателство (президентството), се посочва в съобщение от кабинета на турския президент.", "date": "2018.05.20", "title": "Турция разследва сведения за готвен атентат срещу Ердоган по време на посещение на Балканите"}
{"url": "https://www.24chasa.bg/novini/article/6872293", "text": "„Проблемът е, че на Балканите има много двойни стандарти от страна на западноевропейските държави, които видяхме включително и на последната среща. Именно тези двойни стандарти са причината за това недоверие между отделните балкански държави, защото те бяха използвани блоково за интересите на една или друга, претендираща за влияние на Балканите, Велика сила.“, каза вицепремиерът и министър на отбраната Красимир Каракачанов в интервю за  . „От тази гледна точка, политиката на българското правителство да даде перспектива на Западните Балкани за членство в НАТО и ЕС е правилна политика, защото когато всички западнобалкански държави са в един и също блок, те ще могат по-свободно да решават взаимоотношенията си помежду си, без да бъдат разменна монета“, добави вицепремиерът. „България няма проблем с името на Македония, защото България е първата страна, която призна Република Македония. Ние нямаме комплекси за малоценност към името Македония, защото чисто в исторически план българите смятат това за част от нашата история. Този спор е доста измислен и се дължи не толкова на нещо друго, колкото на страховете, които все още съществуват в Атина, от това, че признаването на държава като Македония може да доведе до някакви претенции спрямо нея“, заяви той по повод спора за името на Република Македония. „В цялата нова история на България няма подобен форум, на който България да е била домакин, т.е. такъв фактор въпреки опитите и много други времена, когато България е била и във военно, и в икономическо отношение много по-сериозен фактор. Тук не е въпросът само до Европредседателството. Истината е, че това е външнополитически успех за България. Факт е обаче, че месеци преди това, именно инициативите на българското правителството, обиколките на българския премиер по балканските държави, в София един до друг спорещи страни като Ципрас и Заев, Тачи и Вучич. Това показва, че България се ползва с определен авторитет и тя трябва да развива точно тази посока.“. Така коментира срещата на върха в София Каракачанов.", "date": "2018.05.20", "title": "Каракачанов за срещата на върха в София: България се ползва с определен авторитет"}
{"url": "https://www.24chasa.bg/novini/article/6872285", "text": "\"Показатели за качество на питейната вода, доставяна на потребителите на територията на Столична община, са в норма, това показват данните от лабораторните изследвания на “Софийска вода” АД. Не отговаря на истината разпространяваното анонимно съобщение в социалните мрежи, в което се твърди, че водата на София е с нарушено качество. Поискала съм от “Софийска вода” да публикуват данните от лабораторните изследвания, които се правят при денонощния мониторинг на водата\", заяви кметицата на София Йорданка Фандъкова. \"Възложила съм да бъдат взети допълнителни проби от различни точки от водопреносната мрежа и да се изследват по всички показатели за допълнително спокойствие на гражданите на София. Освен това всеки сигнал, който бъде получен, се предава за изследване в Лабораторно изследователския комплекс, който следи качеството на водата по целия ѝ път от язовирите „Искър“ и „Бели Искър“ до доставянето на потребителите\", каза още тя. Столична община сигнализира компетентните институции за установяване на източника на анонимното невярно твърдение.", "date": "2018.05.20", "title": "Фандъкова: Водата на София е чиста"}
{"url": "https://www.24chasa.bg/novini/article/6872288", "text": "Арестуваният за блудство с деца в столичното 17 СУ Валентин Асенов е искал да стане учител по физкултура, стана ясно на мярката за неотклонение в съда. Делото се разглежда при закрити врати заради интимните тайни на обвиняемия и анонимността на ученичките.  Ангелов е завършил НСА като треньор по бокс, но е записал магистратура по педагогика, за да може да стане учител, което било голямата му мечта. Писмените му обяснения в полицията обаче били пълни с правописни грешки.  Според сестрата на Ангелов Вержиния, той е натопен. Организирал спортни състезания в Перник и всички го познавали. Твърди, че в петък отишъл по малка нужда до тоалетната, а в полицията го били, за да признае за блудствата.  33-годишният Валентин Асенов работил като разносвач на хлебни изделия от 7 месеца. Роден е в София, но живее в Перник. Не е женен и няма деца.   ", "date": "2018.05.20", "title": "Арестуваният за блудство в 17-о училище мечтаел да е учител по физическо"}
{"url": "https://www.24chasa.bg/novini/article/6872287", "text": "Франция следи дали ЕС ще може да компенсира европейски компании, които биха могли да бъдат засегнати от американски санкции заради бизнеса си с Иран. Това заяви днес френският финансов министър Брюно Льо Мер, цитиран от Ройтерс. Льо Мер се позова на европейски разпоредби от 1996 година, които според думите му могат да позволят на ЕС да се намеси по този начин в защита на европейските компании срещу евентуални санкции на САЩ. Франция иска ЕС да втвърди позицията си по този въпрос, допълни той, предава БТА. През 1996 година, когато САЩ се опитаха да накажат чуждестранни компании, търгуващи с Куба, ЕС принуди Вашингтон да отстъпи, заплашвайки с ответни санкции. Европейските компании, които правят бизнес с Иран, са застрашени от санкции от САЩ, след като американският президент Доналд Тръмп изтегли страната от споразумението за иранската ядрена програма от 2015 година. \"Ще позволим ли на САЩ да бъдат икономическия полицай на света? Отговорът е \"не\"\", каза Льо Мер пред френски медии днес. Той посочи също така, че е важно Италия да се придържа към ангажиментите, поети пред ЕС по бюджетни въпроси, предвид плановете на новото коалиционно правителство в Рим да увеличи разходите.", "date": "2018.05.20", "title": "Франция: ЕС би могъл да компенсира компании, засегнати от санкциите на САЩ срещу Иран"}
{"url": "https://www.24chasa.bg/novini/article/6872306", "text": "Южнокорейският президент Мун Дже Ин и президентът на САЩ Доналд Тръмп днес обсъдиха по телефона бъдещето на планираната американско-севернокорейска среща на върха след заплахата на Пхенян да се откаже, предаде Ройтерс. В телефонния разговор, продължил около 20 минути, двамата лидери са обменили мнения за неотдавнашните реакции на Северна Корея, съобщи президентската канцелария в Сеул без повече подробности, предава БТА. \"Двамата лидери ще работят в тясно и неотклонно сътрудничество за успешното реализиране на срещата на върха Северна Корея-САЩ, насрочена за 12 юни, включително предстоящата среща на върха Южна Корея-САЩ\", гласи съобщението на Синия дом. Мун и Тръмп ще се срещнат във вторник, 22 май, във Вашингтон, преди севернокорейският лидер Ким Чен Ун да се срещне с Тръмп на 12 юни в Сингапур. Макар че историческата междукорейска среща на върха в края на април породи надежди за помирение, Пхенян демонстрира рязка промяна в тона през последните дни, отбелязва Ройтерс. Севернокорейският главен преговарящ Ли Сон Гуон заяви през седмицата, че Пхенян няма да разговаря със Сеул, ако не бъдат изпълнени исканията му, възразявайки срещу американско-южнокорейските военновъздушни учения \"Макс тъндър\" (Max Thunder). Влошавайки още повече атмосферата, вчера говорител на севернокорейския Червен кръст, цитиран от официалната агенция КЦТА, настоя правителството на Южна Корея \"незабавно да върне\" севернокорейските ресторантски работнички, дошли в Южна Корея през 2016 г. от Китай, за да демонстрира волята си за подобряване на междукорейските отношения. Пхенян твърди, че 12-те жени са били отвлечени от южнокорейските служби, а според Сеул те са решили да избягат доброволно. Според наблюдатели с исканията за репатрирането Северна Корея отчасти цели да раздели южнокорейското обществено мнение по въпроса, а също така да окаже натиск над правителството на Мун да отстъпи, ако иска да се реализира американско-севернокорейската среща на върха.", "date": "2018.05.20", "title": "Тръмп коментира с президента на Южна Корея бъдещето на срещата САЩ - Пхенян"}
{"url": "https://www.24chasa.bg/novini/article/6872313", "text": "Турският вицепремиер Бекир Боздаг коментира  , като заяви, че заплахите не са нещо ново, но те няма да отклонят турския лидер от неговия път, предаде Анадолската агенция. В Туитър Боздаг написа: \"Наясно сме, че има кръгове, които не се чувстват удобно с такъв голям лидер, човек с кауза, и че те искат да се отърват от нашия президент. Тези предупреждения за заплахи за убийство не са нещо ново, винаги ги е имало\", предаде БТА. Според сведения, които турското разузнаване разследва, група турски граждани планират да извършат опит за убийството на турския президент по време на негово посещение в балканска страна. Западни разузнавателни агенции също разполагат с подобни информации, за които са информирали колегите си в Турция. \"Реджеп Тайип Ердоган не е човек, който би се уплашил от смъртни заплахи, би се отказал от своя път и своята кауза\", написа още в Туитър Боздаг. Ердоган организира днес в столицата на Босна и Херцеговина Сараево голям митинг преди предсрочните президентски и парламентарни избори в Турция на 24 юни. /", "date": "2018.05.20", "title": "Турция: Заплахите срещу Ердоган не са нещо ново и няма да го откажат от неговата кауза"}
{"url": "https://www.24chasa.bg/novini/article/6872324", "text": "“След много години в очакване на срещата с един от високо ценените български музиканти - цигуларката Катя Попов, концертмайстор на Hollywood Bowl Orchestra, тя най-после трябваше да свири на родна сцена - датата на концерта беше определена, 30 май в зала \"България\", като част от цикъла на Оркестъра на Класик ФМ радио \"Музиката на Америка. Днес семейството й съобщи скръбната вест, че след тригодишна битка с рака Катя Попов е починала снощи... Светла й памет!”, написа във Фейсбук Ирена Гъделева от БНР. Колегата на Катя Попов - Веско Ешкенази, също световноизвестен български цигулар, пък пише \"Загубихме един от нас, от голямото ни семейство по света...\". Тя бе концертмайстор на Холивудския куклен оркестър.", "date": "2018.05.20", "title": "Почина цигуларката Катя Попов, прославила България по целия свят (Видео)"}
{"url": "https://www.24chasa.bg/novini/article/6871677", "text": "Чернокож епископ и госпъл хор направиха истинско шоу на сватбата на принц Хари и Меган Маркъл в замъка Уиндзор.  Пред олтара принц Хари се разплака от вълнение. Лошото момче на кралското семейство не сдържа емоциите си, когато зърна за първи път невестата си в бяла рокля. “Изглеждаш невероятно - липсваше ми”, каза той, след като благодари на баща си Чарлз и нежно пое ръката на Меган. През цялото време, докато траеше церемонията, Хари държеше за ръка Меган и двамата се гледаха влюбено. Принц Уилям и Кейт никога не са показвали такава интимна близост преди сватбата си, копирайки резервирания стил на кралица Елизабет II. Но Меган и Хари отдавна скъсаха с традициите и си направиха сватбата както им харесва в по-модерен стил. В службата участва и главата на Епископалната църква в САЩ Майкъл Брус Кари, който произнесе пламенна реч за любовта. Шегите, които вкарваше в официалната церемония, разсмяха гостите. Кралицата се чудеше как да реагира, а Хари и Меган се споглеждаха и усмихваха, хванати за ръка. Церемонията бе водена от преподобния Дейвид Конър, настоятел на параклиса в Уиндзор, където присъстваха около 600 гости. Кентърбърийският архиепископ Джъстин Уелби обяви принц Хари и Меган Маркъл за съпруг и съпруга и благослови съюза им. Двамата увенчаха любовта си с целувка чак когато излязоха на стълбите пред народа. “Да”, високо и ясно си казаха британският принц и холивудската актриса. След като стотиците звездни гости, сред които Опра Уинфри, Виктория и Дейвид Бекъм, Джордж и Амал Клуни, се настаниха в параклиса “Сейнт Джордж” на най-стария обитаван замък в света Уиндзор, започнаха да пристигат кралските особи. Пръв пристигна Хари със своя брат и кум - принц Уилям. Мнозина очакваха, че той ще си обръсне брадата за сватбата, но не познаха. Според запознати кралицата нямала против членовете на кралската фамилия да носят брада, когато са на военна служба, но очаквала да са гладко избръснати на сватбата си. Хари обаче не се съобразил. Елизабет II влезе в храма пет минути преди началото на венчавката. Кралицата бе заложила на жълто-зелен копринен тоалет и цветна рокля с лилави нюанси. Тоалетът й е създаден от дизайнера Стюарт Парвин. След като стана ясно, че бащата на Меган - Томас Маркъл, няма да присъства на сватбата заради сърдечна операция, свекърът принц Чарлз отведе булката до олтара. Меган внесе в церемонията съвременен холивудски блясък в 1000-годишната монархия. Звездата на тв сериала “Костюмари” извървя сама по-голямата част от пътя към олтара. По средата на пътя я чакаше Чарлз, който я придружи до олтара, където я посрещна принц Хари. Сред шаферчетата бяха децата на Уилям и Кейт - 4-годишният принц Джордж и 3-годишната принцеса Шарлот заедно с още деца от кралската фамилия. Бели рози, любимите цветя на Даяна, покойната майка на принц Хари, украсяваха параклиса “Сейнт Джордж”. Булката беше избрала рокля на “Живанши”, създадена от британската дизайнерка Клеър Уейт Келър. Тя е първата жена, артистичен директор на френската къща за висша мода. Роклята с деколте тип лодка и ефирна талия подчертаваше елегантния силует на Меган и грациозните ѝ рамене. 5-метровият шлейф беше от копринен тюл, бродиран с цветя от държавите, членуващи в Общността на нациите. Всяко от растенията е типично за отделните 53 страни. Диамантената тиара, която булката носеше, е принадлежала на кралица Мери, баба на Елизабет II. За последно е виждана през 1965 г., когато я носи принцеса Маргарет. В букета на холивудската звезда имаше цветя, които Хари набрал вечерта от личната си градина в двореца Кенсингтън, за да бъдат добавени към незабравките, момините сълзи и жасмина. Майката на булката Дория Радлан се бореше да сдържа сълзите си през повечето време. Като единствен член на семейството на Меган тя седеше сама по време на церемонията. Церемонията продължи около час и включваше църковни песни и четения на Библията. Службата следваше традициите на монархията, чиято история започва от 1066 г., но Меган Маркъл внесе в нея модерни нотки. Известната британска госпъл певица Карен Гибсън и хорът ѝ изпълниха легендарната песен на Джон Ленън Stand by Me на церемонията. Свири също челистът Шеку Кане-Мейсън, в програмата бе и уелското сопрано Елин Манахан Томас. Едно от табутата, което Меган и Хари разчупиха, бе произнасянето на обетите един към друг. Те се заклеха “да се обичат, почитат и защитават” един друг. По традиция съпругата се кълне “да обича, почита и да се подчинява” на съпруга си. Принцеса Даяна и херцогиня Катрин пропуснаха подчинението в своите церемонии, а Меган стигна стъпка по-далеч, заменяйки глагола със “защитавам”. За разлика от другите мъже в кралското семейство принц Хари ще носи кръстен. Халката на Хари е от платина, а на Меган - от злато. Повече от 100 000 души в Лондон и близо 2 милиарда по целия свят станаха свидетели на кралската сватба. След бракосъчетанието съпрузите направиха 25-минутна обиколка по улиците на Уиндзор с открита каляска. Те бяха приветствани от стотиците хиляди жители и гости на градчето. След процесията се завърнаха в кралския замък за прием, даден от кралицата в тяхна чест. Двамата сияеха, а събралите се хора ги приветстваха възторжено. Ескортира ги конна процесия.", "date": "2018.05.20", "title": "Хари плака пред олтара, влюбено държа ръката на Меган (Обзор)"}
{"url": "https://www.24chasa.bg/novini/article/6872005", "text": "Китайски бомбардировач с голям обсег за пръв път е извършил учебни излитания и кацания от и на остров в Южнокитайско море, съобщи вчера вестник \"Женмин жибао\", цитиран от Асошиейтед прес. В разпространено късно в петък изявление на военното министерство в Пекин се казваше, че учението е извършено на островен риф, без да се уточнява къде и кога. В комюникето се посочваше само, че учението е било неотдавна и в \"зоната на морето на юг\", предаде БТА. В маневрите са участвали няколко самолета H-6K (букви латински) от китайските ВВС. Те са излитали, нанасяли са симулативни удари по морски мишени и са се приземявали, казаха от министерството. Пентагонът разкритикува поведението на Пекин, като го определи като \"продължаваща милитаризация\" в спорното Южнокитайско море. По думите на говорителя на министерството на отбраната на САЩ Кристофър Логан тези въздушни маневри \"повишават напрежението и дестабилизират региона\". Китай е въвлечен в спорове със своите по-малки съседи относно суверенитета на острови, рифове и лагуни в морски район, която е важен за световната търговия и транспорт, богат е на риба и вероятно има залежи от петрол и газ. Южно от островната група Спартли в Южнокитайско море Китай е създал седем изкуствени острова, на които е изградил писти, хангари, радари и ракетни установки, припомни АП.", "date": "2018.05.20", "title": "Китай за пръв път извърши учебни маневри \nс бомбардировачи на остров в Южнокитайско море"}
{"url": "https://www.24chasa.bg/novini/article/6872013", "text": "Дипломати от Европа, Китай и Русия обсъждат ново споразумение с Иран в надежда да бъде спасена ядрената сделка, от която САЩ се отказаха. Новото споразумение предвижда на Иран да бъде оказана финансова помощ, като в замяна Техеран ограничи разработките си за балистични ракети и намесата си в страните от региона. Това твърди в днешния си брой немският вестник \"Билд ам зонтаг\", цитиран от Ройтерс. Дипломатите щели да се съберат следващата седмица във Виена за среща под председателството на Хелга Шмит, високопоставен дипломат от ЕС, предава БТА. Таблоидът, който се позовава на източници от ЕС, пише още, че на заседанието в австрийската столица ще бъдат представени Германия, Великобритания, Китай, Русия и Франция, но не и САЩ. Не е ясно дали Иран, който досега е отхвърлял призивите да спре ракетните си разработки, ще има свой пратеник във Виена. Със сключеното през 2015 г. споразумение Иран се съгласи да ограничи своите ядрени програми в замяна на снемане на повечето западни санкции. Едно от основните възражения на американския президент Доналд Тръмп срещу тази сделка е, че тя не обхваща иранските ракетни програми и иранската подкрепа за въоръжени групировки в Близкия изток, които Западът смята за терористични, припомни Ройтерс.", "date": "2018.05.20", "title": "Немски вестник: Европа, Китай и Русия обсъждат нова сделка с Иран"}
{"url": "https://www.24chasa.bg/novini/article/6872015", "text": "Вицепрезидентът на САЩ Майкъл Пенс и премиерът на Гърция Алексис Ципрас са обсъдили вчера по телефона преговорите по преименуването на Бившата югославска република Македония. Това съобщи пресслужбата на Белия дом, цитирана от ТАСС. Според съобщението Пенс е благодарил на Ципрас за проявеното от него и македонския премиер Зоран Заев \"лидерство\" в опита им да решат десетилетния спор за името на Македония. \"Вицепрезидентът призова премиера Ципрас да продължи да работи с премиера Заев за взаимно приемливо решение. Решаването на този спор би спомогнало за стабилността и мира в региона\", се казва в съобщението, предаде БТА. В него се подчертава, че Пенс и Ципрас са се съгласили, че пред Атина и Скопие са разкрива \"историческа възможност да уредят този въпрос\" и че \"времето е от голямо значение\". По-рано вчера Заев съобщи, че най-приемливо е наименованието \"Република Илинденска Македония\", който вариант бил обсъдил с Ципрас на преговорите им в София, припомни ТАСС. Руската информационна агенция отбеляза, че НАТО смята да приеме Македония за член при благоприятен изход от спора между Скопие и Атина за името.", "date": "2018.05.20", "title": "Пенс и Ципрас обсъдиха по телефона преговорите за името на Македония"}
{"url": "https://www.24chasa.bg/novini/article/6872018", "text": "8 фенове на ЦСКА и \"Локо\" (Пд) са били задържани снощи след масов бой в зала \"Колодрума\" в Пловдив. Сигналът е бил получен около 23.30 часа, уточниха от полицията. Мелето е станало след схватки по кикбокс в \"Колодрума\". По неофициална информация поводът бил присъдена победа на пловдивчанин, което вбесило запалянковци на ЦСКА. Те са започнали да мятат в залата предмети към фенове на \"Локо\", след което сражението се е пренесло на паркинга пред залата. Свидетели твърдят, че са хвърляли бутилки и бомбички. Свидетели на фаталните сцени са станали много зрители в \"Колодрума\". Стигнало се е до намеса на специализираните сили, а схватките са били прекратени след 10-та среща. От полицията все още не потвърждават да има ранен служител на реда и охранител.", "date": "2018.05.20", "title": "8 фенове на ЦСКА и \"Локо\" (Пд) в ареста след меле в Пловдив (Обновена, видео)"}
{"url": "https://www.24chasa.bg/novini/article/6872024", "text": ", е изглеждал \"извънредно неемоционален\" на сутринта след нападението. Това съобщи снощи за Ройтерс един от адвокатите на младежа, идентифициран от властите като Димитриос Пагуртис. Той е обвинен в убийство по параграф, за който в Тексас се предвижда смъртна присъда, предаде БТА. Никълъс Пьол, един от двамата адвокати, наети от родителите на стрелеца, каза, че е прекарал общо един час с Пагуртис в ареста през нощта срещу събота. \"Той е много емоционален и извънредно неемоционален\", бе отговорът на юриста на въпрос какво е душевното състояние на клиента му. \"Има неща, които той разбира, и има неща, които не разбира\", добави Пьол. Родителите на младежа разпространиха вчера изявление, че сътрудничат на властите за разследването. Те заявяват, че са \"потресени\" от случилото се и изразяват съболезнования към роднините на убитите и ранените, предаде Ройтерс.", "date": "2018.05.20", "title": "Вижте стрелеца от Тексас - 17-годишния Димитриос Пагуртис, който уби 10-ма (Снимка)"}
{"url": "https://www.24chasa.bg/novini/article/6872047", "text": "Институциите у нас имат амбиция да бъде създаден Институт за български език по подобие на Института \"Сервантес\" например, обяви вицепрезидентът Илияна Йотова на среща снощи с представители на българската общност в Братислава. Столицата на Словакия е част от обиколката й по стъпките на светите братя Кирил и Методий в навечерието на 24 май, предаде БТА. Йотова увери, че се работи и за изграждането на интернет платформа, чрез която българите в чужбина ще могат да поставят проблемите си пред властите у нас, а също да общуват помежду си. Зад граница има над 400 неделни български училища, но те все още не могат да решат проблема си със сертифицирането, отбеляза вицепрезидентът. Инициативата си да тръгне по стъпките на Св.Св. Кирил и Методий тя обясни с желанието да покажем на европейските си партньори откъде е тръгнало българското духовно начало. Днес Йотова ще бъде днес в град Нитра, наричан словашкия Витлеем, а след това ще посети и Белград.", "date": "2018.05.20", "title": "Йотова: Обмисля се създаването на Институт за български език по модела на \"Сервантес\""}
{"url": "https://www.24chasa.bg/novini/article/6872071", "text": "Президентски и регионални избори ще се състоят днес във Венецуела по време на сериозна социална и икономическа криза и при бойкот на опозицията. Съперници на действащия президент социалист Николас Мадуро са кандидатът на движението \"Надежда за промяна Хавиер Бертучи, Рейналдо Кихада от \"Платформата за политическо единство\" и представителят на партията \"Прогресивен авангард\" Енри Фалкон, бивш съпартиец на Мадуро. В избирателните списъци има над 20 милиона души, а на територията на страната ще работят над 14 600 секции за гласуване, предадоха осведомителните агенции. При липсата на сериозни конкуренти президентът Николас Мадуро е на път да спечели следващ мандат на избори, непризнати от голяма част от международната общност. По улиците почти няма предизборни плакати и се очаква той да бъде преизбран още на първия тур, предаде БТА. Мадуро е безспорният фаворит, въпреки че 75 на сто от венецуелците не одобряват управлението му, уморени от недостига на храна, лекарства, вода, електричество и транспорт, съчетани с нарастваща несигурност и всекидневни проблеми. Хората, които получават минимална заплата, не могат да си купят и половин килограм месо. Стотици хиляди венецуелци са заминали да търсят по-добър живот в други държави. Според социологически проучвания между 3 и 4 милиона души са напуснали Венецуела след идването на власт през 1999 г. на покойния Уго Чавес, наставника на сегашния държавен глава. Петдесет и шест годишният Енри Фалкон и 48-годишният евангелистки пастор Хавиер Бертучи ще се борят за вота на сломеното население и засилват шансовете за победа на 55-годишния бивш автобусен шофьор Мадуро. Според института \"Датааналисис\" Мадуро и Фалкон са с изравнени шансове, докато \"Делфос\" дава 43 процента на Мадуро срещу 23 на противника му. Институтът \"Интерласес\" изчислява, че сегашният президент ще получи 52 процента от гласовете, при 22 на сто за Фалкон. Бертучи се нарежда трети с около 20 процента. Освен вътрешната опозиция, САЩ и Европейския съюз още четиринайсет държави от двете Америки и Карибския район, обединени в групата \"Лима\", също осъждат радикалния режим в Каракас и отхвърлят тази избори като недемократични, несвободни и непрозрачни. Те обвиняват Мадуро, че подкопава демокрацията. Четирите месеца на почти всекидневни демонстрации на опозицията, в които в средата на 2017 г. загинаха 125 души, бяха преодолени със създаването на Учредително събрание - мощно политическо оръжие в служба на управляващия лагер, припомниха Франс прес и ТАСС.", "date": "2018.05.20", "title": "Президентът Мадуро е напът да спечели нов мандат на днешните избори във Венецуела"}
{"url": "https://www.24chasa.bg/novini/article/6872078", "text": "Сто и десетима са загиналите в катастрофата вчера с пътническия самолет на излитане от Хавана, съобщи днес кубинска държавна медиа, като се позова на министъра на транспорта, предадоха Асошеиейтед прес, Ройтерс и ТАСС. В първо официално потвърждение за броя на загиналите министърът Адел Искиердо Родригес каза, че  , предаде БТА. По думите му единствените трима оцелели се борят за живота си в болница. Родригес добави, че бордовото записващо устройство е открито. Министърът добави, че сред пътниците е имало петима чуждестранни граждани - по двама на Аржентина и Западна Сахара и една мексиканка.", "date": "2018.05.20", "title": "110 са загиналите в самолетната катастрофа в Куба, трима оцелели се борят за живота си"}
{"url": "https://www.24chasa.bg/novini/article/6872025", "text": "Наказателно дело срещу главния архитект на София Здравко Здравков е образувала Софийската апелативна прокуратура на 9 май. Причината е отказът на Здравков да се съобрази със съдебно решение и да разреши строеж на 44-етажна сграда в кв. “Стрелбище”. Теренът между булевардите “България” и “П. Тодоров” е собственост на НИКМИ, но в общия устройствен план на София е отреден за озеленяване и е градинка с около 60 дървета. Преди това районната и градската прокуратура отказаха да разследват Здравков. Апелативната прокуратура в София обаче открива основания за това. Адвокат на НИКМИ по казуса с небостъргача е Иван Петров, бивш апелативен прокурор. Разпореждането за наказателно преследване срещу Здравков е на бившия му колега Стойчо Нейков. До 2009 г. теренът е в зона с разрешено строителство до 20 м височина, или 7-8 етажа. След това общият устройствен план, който е необжалваем по закон, е изменен и СОС отрежда терена за озеленяване. Спорът на НИКМИ с общината е от няколко години. Първо бившият гл. архитект Петър Диков отказва да стартира процедура по изготвяне на устройствен план на терена. Компанията завежда дело и го печели. Заради отказа на Здравков да се съобрази със съдебното решение той беше глобен първо с 1000 лв., а през ноември и с още 13 000 лв. Заради последната санкция общинските съветници инициираха акция за събиране на средствата. Председателят на СОС Елен Герджиков обясни, че събирайки парите за глобата, общинарите ще потвърдят волята си в “Стрелбище” да има градинка, а не небостъргач. Тази седмица собствениците на НИКМИ, Герджиков и общински съветници от ГЕРБ са обсъждали стартиране на преговори за замяна на имота с общински терен. “Решенията на съда трябва да се спазват. Но в случая има противоречие между волята на съда и на СОС. За да издам акта, който съдът постановява, трябва да наруша закона. Това ме поставя в изключително деликатна ситуация. И след 2 глоби сега се стига и до наказателно производство”, заяви пред “24 часа” Здравков. Той се надява преговорите с НИКМИ да доведат до решение на проблема. “Това не отменя задължението на прокуратурата да ми търси отговорност. Запазването на един терен, който е отреден за озеленяване, да не се превърне в 44-етажна сграда, се оказа изключително тежка битка. Очевидно съм тежък рецидивист”, каза Здравков. За неспазване на съдебно решение наказанието е до 3 г. затвор и до 5000 лв. глоба.", "date": "2018.05.20", "title": "Прокурор, станал адвокат, насъска обвинители срещу главния архитект на София"}
{"url": "https://www.24chasa.bg/novini/article/6872080", "text": "Премиерът на Република Македония Зоран Заев каза днес, че неговото правителство и правителството на Гърция са се договорили за ново име на държавата, с което да се реши десетилетният спор между Скопие и Атина, предаде АП, цитирана от БТА. По думите на Заев името \"Република Илинденска Македония\" е компромисно и се приема от двете страни. Македонските граждани ще имат думата в референдум за името на държавата, добави премиерът, цитиран от АП. По-рано днес македонската агенция МИА съобщи, че Заев се е срещнал с президента на страната Георге Иванов и с лидерите на партиите, за да ги информира за подробностите от разговорите си с гръцкия премиер Алексис Ципрас и за възможностите за пробив в спора за името на Македония.", "date": "2018.05.20", "title": "Заев: Скопие и Атина се споразумяха за ново компромисно име - Илинденска Македония"}
{"url": "https://www.24chasa.bg/novini/article/6872082", "text": "САЩ и Китай се споразумяха да предприемат мерки за намаляване на дефицита на САЩ в търговията с Китай, предаде Ройтерс. Според разпространено днес изявление на двете страни Пекин се е ангажирал да купува повече американски стоки, в частност земеделски и енергийни продукти. \"Има консенсус по вземането на ефективни мерки за значителното намаляване на търговския дефицит на Съединените щати в стокооборота с Китай\", се казва в изявлението, предаде БТА. В него се посочва, че китайската страна ще направи това с цел да удовлетвори \"нарастващите потребителски нужди на китайския народ\" и заради \"висококачественото икономическо развитие\". Освен това намаляването на дефицита на САЩ в търговията с Китай ще бъде в подкрепа на \"растежа и заетостта в Съединените щати\", са казва още в документа. Съвместното изявление беше предшествано от двустранни преговори, състояли се в четвъртък и петък, отбеляза Ройтерс.", "date": "2018.05.20", "title": "Вашингтон и Пекин се споразумяха за мерки за намаляване на дефицита на САЩ в двустранната търговия"}
{"url": "https://www.24chasa.bg/novini/article/6872088", "text": "Министерството на транспорта на Мексико ще проведе извънредна проверка на компанията собственик на самолета Боинг 737, който в петък се разби в Куба, информира ТАСС. Мексиканското Главно управление за гражданска авиация ще направи нов оперативен одит на компанията \"Авиолинии Дамох\" като част от извънредна проверка (...) за да установи дали работата й отговаря на съответните норми, както и с цел да събере информация в помощ на разследването на инцидента, се посочва в изявление на ведомството, предава БТА. Компания \"Дамох\", известна също под името \"Глобъл еър\" преди по-малко от месец е отдала авиолайнера под наем заедно с екипажа на кубинската \"Кубана де авиасион\". Последната проверка на самолета преди катастрофата е била през ноември 2017 година и тогава той е получил сертификат за летателна годност. Машината се разби почти веднага след излитането си от Хавана.   Шестимата членове на екипажа са били мексикански граждани, а сред пътниците е имало петима чуждестранни граждани - по двама на Аржентина и Западна Сахара и една мексиканка. Причината за инцидента все още е неизвестна, намерена е една от двете черни кутии.", "date": "2018.05.20", "title": "Проверяват компанията собственик на разбилия се самолет в Куба"}
{"url": "https://www.24chasa.bg/novini/article/6872091", "text": "Близки и приятели на алпиниста Боян Петров организират днес поход от Княжево до Копитото. В него се включиха и много хора, които не са познавали Боян, но са вдъхновени от неговия пример, предаде  . Маршрутът, който е избран, не е случаен – това е пътеката, по която Боян се готви, преди да изкачи всеки връх. По пътеката има специален дневник, в който хората пишат впечатленията си от природата и емоцията, която преживяват, когато минават по този път. Самият Боян също пише в този дневник. „Боян беше герой на нашето съвремие и хората са тук да го подкрепят. Дано някой продължи неговия път”, каза сестрата на Боян Петров – Александра. Тя повтори неговите думи: Продължавайте да изкачвате своите върхове и винаги напред. По думите ѝ трябва да помним Боян с неговата устременост и борбеност. Той завинаги ще си остане нашият герой, ще остане пример за всички, допълни сестрата на алпиниста. „Боян успя да събуди доста заспали хора и всички искат да се заредят от неговата енергия”, каза жената до алпиниста – Радослава Ненова. Тя смята да остави по пътя още няколко тефтера, в което хората могат да запишат нещо, което винаги са искали да кажат на Боян, но не са могли. „Тези дни получавах много хубави писма и мисля, че това ми помогна много и ми даде много сила”, отбеляза тя. Дъщерята на Боян Петров – Теа, не успя да се присъедини към този поход в памет на баща ѝ, но се обърна към хората, участвали в него. „Ходила съм много пъти с него. Даже имахме една традиция – на едно определено място, където има много красива гледка, той винаги ме снимаше. Това е маршрутът, по който той винаги е тренирал. Знам, че е тренирал с много тежка раница, пълна с камъни, и е бягал нагоре. Предполагам, че хората няма да го правят това, но се надявам да е приятно толкова много хора да извървят този маршрут. И това ме радва”, каза тя. \"Може би по принцип не бих имала надежда за чудо, но знаейки тази история за американски алпинист, който също е бил загубен 3 месеца на Шиша Пангма, това нещо ми вдъхва надежда и тъй като не беше открит, това е което той би искал и е символично за него. Единствено това че не беше открит, за всички нас остава някаква надежда, която може да трае месеци, години. Не мога да кажа дали вярвам в чудо, но има надежда\", заяви още дъщерята на Боян. \"Знам, че той това би избрал. Знам, че не би искал да почине някой ден в леглото си на топло. Определено би избрал нещо друго за себе си. И както казах, това е много символично. Той обожава природата и тя си го е взела\", допълни тя. \"Бих му разказала за всичко, за всичките му планове това лято. Понеже това лято много ще пътувам и той се радваше, много ме мотивираше да изкача и аз някой малък връх. Случва ми се да се събудя през нощта и да мисля за него и това да ме е събудило\", каза още Теа. \"Най-веселите ми спомени са били през летата пет-шест години поред, като бях по-малка ходехме на море и спяхме на палатки. Прекарвахме две-три седмици там. И той всяка сутрин ми купуваше палачинка за закуска и следобед ядяхме сладолед. И това наистина са най-скъпите ми спомени с него\", разказа тя. \"Бих искала да го запомнят като човек, който дава всичко от себе си, който не отлага нещата, както всички ние – просто ни мързи и отлагаме нещо ден за ден, а наистина планира и иска да осъществи всичко. И е много позитивен. Казвал ми е, че спи усмихнат\", завърши дъщерята на Боян Петров.", "date": "2018.05.20", "title": "От Княжево до Копитото – поход в памет на Боян Петров. Сестра му: Беше герой на съвремието (Видео, снимки)"}
{"url": "https://www.24chasa.bg/novini/article/6872110", "text": "Посолството на Република България в Хавана е получило официална информация от кубинските власти, с която се потвърждава, че сред жертвите на самолетната катастрофа няма български граждани, съобщи пресслужбата на министерството на външните работи. На 18 май самолет на мексиканската авиокомпания \"Дамох аеролинеас\" се разби малко след излитането си от летище \"Хосе Марти\" в Хавана. На борда са се намирали 113 души, от които трима са оцелели.", "date": "2018.05.20", "title": "Официално: Няма българи сред жертвите на авиокатастрофата в Куба"}
{"url": "https://www.24chasa.bg/novini/article/6872137", "text": "8 служители на реда са леко пострадали след снощното меле в зала \"Колодрума\" между фенове на \"Локо\" (Пд) и ЦСКА. 7 от тях са имали повърхностни травми заради избухнали бомбички, а 1 от униформените е бил напръскан със спрей. Това съобщи преди минути шефът на полицията в Пловдив Атанас Илков. Той уточни, че охраната на залата, където са се провеждали схватки по кикбокс, е била поверена на частна охранителна фирма. Полицията не е била ангажирана с проверката на посетителите за внасяне на опасни предмети, а само е осигурявала реда отвън.  Организаторите на спортното мероприятие са били от Варна. \"В момента гледаме записи от камерите. Заради хвърляне на предмети в залата има повредено имущество. Предстои оглед на щетите\", каза директорът на полицията. 8 фенове на ЦСКА и \"Локомотив\" (Пд) са в ареста. Предстои материалите да бъдат докладвани в районната прокуратура.", "date": "2018.05.20", "title": "След мелето в Пловдив: 8 полицаи пострадаха - пак от бомбички"}
{"url": "https://www.24chasa.bg/novini/article/6872149", "text": "Индексът на тържищните цени /ИТЦ/, който отразява цените на хранителните стоки на едро, се понижи тази седмица с 2,16 на сто до 1,387 пункта, сочат данните на Държавната комисия по стоковите борси и тържищата /ДКСБТ/. От Великден досега ИТЦ вече е паднал с почти 10,6 процента. Базовото ниво на индекса - 1,000, е от 2005 година, предаде БТА. Оранжерийните домати поевтиняха тази седмица с 1,3 на сто и се продават по 2,24 лева за килограм. Оранжерийните краставици поскъпват с 3 процента, до 2,06 лева средно за килограм. Картофите поевтиняват с 3,5 на сто и се търгуват по 0,55 лева за килограм на едро. Пресните картофи поевтиняват с 9,6 на сто, до 1,23 лева. Цената на морковите пада с 3,1 на сто, до 0,95 лева за килограм. Зелената салата поевтинява с 4,8 на сто, до 0,60 лева за брой. Ябълките поскъпват с 0,7 на сто и се продават по 1,41 лв./кг. Цената на лимоните се повишава с 5,1 процента, до 2,27 лева за килограм. Кравето сирене се търгува по 5,96 лв./кг; кашкавалът, тип \"Витоша\", се купува по 10,25 лв./кг, а олиото - по 1,94 лева за литър. Каймата поскъпва с 0,6 на сто и се търгува по 4,65 лева за килограм. Пакетче краве масло от 125 грама се търгува за 2,26 лева. Пилешкото замразено месо поскъпва с 1,0 на сто, до 3,99 лева за килограм на едро. Захарта поскъпва с 0,2 на сто и се търгува по 1,10 лв./кг, а брашното, тип \"500\", поскъпва с 3,9 на сто, до 0,79 лева. Яйцата се продават по 0,19 лева за брой на едро в края на седмицата.", "date": "2018.05.20", "title": "Индексът, отразяващ цените на хранителните стоки на едро, падна с 2,16%"}
{"url": "https://www.24chasa.bg/novini/article/6872156", "text": "Президентът Росен Плевнелиев /2012-2017/ и княгина Мария Луиза са гости на Американския университет в Благоевград. Днес 204 бакалаври от 22 държави получават дипломите си на тържествена церемония. \"Щастлив съм да поздравя завършващите млади хора, сред които се надявам да има бъдещи бизнес и политически лидери. Американският университет е ковачница на лидери, един от най-стратегическите проекти за Благоевград и България\",каза Плевнелиев. Сред присъстващите на тържеството е и княгиня Мария Луиза, която е член на Настоятелството на университета. Завършващите поздравиха посланик Елена Поптодорова, Андрю МакКлеърн от посолството на САЩ у нас и президентът на АУБ Стивън Съливан. Почетен оратор на тазгодишната церемония е Росица Заимова, възпитаник на АУБ, класирана сред най-добрите 300 млади лидери от 34 държави в Европа в класацията на Форбс за Европа \"30 под 30\" през миналата година. Тази година половината от завършващия випуск са българи, а останалите идват от  САЩ, Русия, Албания, Монголия, Нигерия и Виетнам. 70% от студентите на АУБ завършват висшето си образование с две специалности. \"Бизнес администрация\" е най-предпочитаната специалност сред завършващите.", "date": "2018.05.20", "title": "Плевнелиев и Мария Луиза гости на Американския университет в Благоевград (Снимки)"}
{"url": "https://www.24chasa.bg/novini/article/6872153", "text": "Лошото на Шиша Пангма е, че е много коварен във върховата част. Това каза пред   алпинистът Дойчин Василев. Опасното е, че няма сигурен нормален път към връхната точка на главния връх, допълни той. „За да се стигне до него, трябва да се мине през централния връх, а връзката между двата върха е един много коварен малък ръб, както българите казваме едно малко „конче” – около 20 м. Ако група хора го атакува, не е проблем да се осигурят с въжета, с парапети, да си помагат взаимно, но за сам човек е вече много рисковано”, обясни алпинистът. „Той трябва да положи специфични усилия, за да оцелее върху това „конче”, тъй като там снегът винаги е навят и нестабилен. Допускам, че може би точно на това „конче” се е случило нещо с Боян Петров, защото друга пречка не би трябвало да няма. Другият вариант е да мислим за лавини, каквито съществуват, но той е достатъчно опитен, за да прецени, че е опасно, за да навлезе в лавинно поле. Вариант за изкачването го главния връх е да се заобиколи централният през тези лавинни полета. Има вече опити, но има и инциденти”, изтъкна алпинистът. Той заяви, че доскоро не се е познавал лично с Боян Петров, но е следял неговите изяви и се е радвал, че един българин убедително ходи по осемхилядниците. „Очаквах безпроблемно да завърши короната”, каза Василев. През март Боян е разговарял с него за Шиша Пангма, като Дойчин Василев му е дал информация от неговоро изкачване през 1999 г. заедно с д-р Калина Сълова. „От третия лагер нагоре започва истинското изкачване. Ние не успяхме за един ден да отидем до върха, наложи се да бивакираме без съоръжения на около 200 м под върха. Имаше проблеми със снега”, спомня си той. „Той ме попита как е пътят от третия лагер нагоре и аз му обясних, че има два варианта – или да върви по един характерен ръб, който се вижда отдалеч, от километри, или да върви странично, както аз направих през 1999 г. Но това предполага много голямо внимание, тъй като ние се осигурявахме взаимно с Калина имахме някакви гаранции. При солово изкачване той няма как да се осигурява сам. Кой вариант е избрал, можем само да гадаем”, посочи Дойчин Василев. „Ще ми се планината някак си да е отговорна за неговата смърт, но дълбоко съм убеден, че всъщност той е направил неволно може би една фатална крачка, фатална грешка”, подчерта той. „Този опасен ръб примамва, не е много дълъг, не е голям, но за сам човек става двойно опасен”, допълни алпинистът. Според него Боян е разумен и умее да преценява рисковете и не е преиграл с лошо време, буря и т.н. „Във всички случаи той винаги може да се върне по следите си за часове не само в третия лагер, а много по-надолу. Той е толкова бърз при изкачването, при слизането е още по-бърз, още повече че от третия лагер надолу пътят е много лесен”, отбеляза Дойчин Василев. Според него фактът, че палатката на Боян е намерена отворена и пълна със сняг, означава, че той отдавна не е идвал в нея. „За да не носи багаж, той изоставя телефона, което е нормално. Въпросът е, че нещо го е възпрепятствало да се движи. Той е обездвижен, за да не може да се върне обратно при първата опасност”, коментира алпинистът. Боян беше едно явление и то ще оказва влияние доста години напред – за младите поколения, за бъдещите планинари, категоричен беше той. „Преди да замине за тази експедиция, когато се видяхме му казах, че от тук нататък няма отстъпление, трябва само напред да върви, защото се е изкачил твърде високо и цяла България гледа в него”, допълни Дойчин Василев. „Сега той лети по-високо от всички от нас”, обобщи алпинистът.", "date": "2018.05.20", "title": "Алпинистът Дойчин Василев: Шиша Пангма е много коварен във върховата си част, за сам човек е много рисковано"}
{"url": "https://www.24chasa.bg/novini/article/6872183", "text": "Софийският градски съд решава дали да остави зад решетките мъжа, обвинен, че е блудствал с две деца в столично училище, предаде  . При първите разпити пред разследващите той е признал вината си. Наказанието, което може да получи, е от 5 до 20 години затвор.", "date": "2018.05.20", "title": "Съдът решава дали да остави в ареста обвинения за блудство в столично училище"}
{"url": "https://www.24chasa.bg/novini/article/6872237", "text": "Гърция отхвърли  , съобщават местни медии, цитирани от Нова тв. Именно за това име се спряха премиерите на Гърция и Македония Алексис Ципрас и Зоран Заев след разговор на четири очи по време на срещата на върха в София в четвъртък. Два дни по-късно Заев потвърди, че това е опцията, приемлива и за двете страни. „Македонските граждани също ще имат думата. Те ще могат да гласуват на референдум по въпроса”, каза Заев. След изявлението на македонския премиер обаче стана ясно, че опозиционните партии в гръцкия парламент са се обявили против идеята западната ни съседка да се нарече Република Илинденска Македония. От кабинета на Ципрас пък поискали името да съдържа географско определение.", "date": "2018.05.20", "title": "Гърция отхвърли името Република Илинденска Македония"}
{"url": "https://www.24chasa.bg/novini/article/6872331", "text": "75-годишен мъж почина при катастрофа по пътя между село Грохотно и девинския кв. Настан. Инцидентът е станал малко преди обяд днес, когато възрастният мъж излизал с мотопеда си от района на бензиностанция и се удря в лека кола „Рено 19\". Автомобилът управлявал 42-годишен мъж. Починалият Зарко Корчев е баща на собственика на бензиностанцията, съобщиха шокирани хора от квартала. Местните твърдят, че катастрофата е нелепа и трагична случайност, тъй като възрастния мъж е подкарал мотопеда от бензиностанцията без да забележи идващата кола в правия участък. Той е починал малко след сблъсъка с автомобила. Няма данни за други пострадали от катастрофата. „Образувано е досъдебно производство по случая, уведомена е прокуратурата\", каза шефът на ОД МВР - Смолян старши комисар Николай Димов. Заради катастрофата пътят от Грохотно за Девин бе затворен в участъка.", "date": "2018.05.20", "title": "Пенсионер загина при удар на мотопеда си в кола в Смолянско"}
{"url": "https://www.24chasa.bg/novini/article/6872333", "text": "Турските сили за сигурност иззеха 1 тон и 261 килограма хашиш при операция в югоизточния окръг Диарбекир, съобщи електронното издание на турския в. \"Миллиет\". Акцията е била извършена в района на градовете Лидже, Хазро и Коджакьой, предаде БТА. При операцията са били открити и 50 килограма амониев нитрат, използван за производство на експлозиви. Амониевият нитрат е бил укрит в две скривалища и в една пещера. В окръг Диарбекир са активни бойците от Кюрдската работническа партия (ПКК), които водят борба срещу турската държава от 1984 г. Един от основите източници за финансиране на ПКК е търговията с наркотици.", "date": "2018.05.20", "title": "Турските сили за сигурност иззеха над 1 тон хашиш при операция в Югоизточна Турция"}
{"url": "https://www.24chasa.bg/novini/article/6872348", "text": ", остава за постоянно в ареста, е решил Софийският градски съд на заседание днес при закрити врата. За мярката съобщи пред журналисти адвокатът на обвиняемия, цитиран от БТА. Обвинението срещу мъжа е за престъпление по чл. 149, ал. 5, за което НК предвижда наказание \"лишаване от свобода\" от пет до 20 години. Градският прокурор на София Емилия Русинова вчера посочи, че досъдебното производство е образувано в петък. \"Съдът постанови, че няма основание да бъде определена по-лека мярка на лицето и остава същата, която е наложена\", каза Петър Георгиев, адвокат на обвиняемия. Той обясни, че тезата на съда е, че именно неговият клиент е извършил престъплението, за което е обвинен. По думите му обвиняемият категорично отрича да е извършвал блудствени действия и е бил задържан поради \"нелепо стечение на обстоятелствата и преекспониране на цялата историята\". Адвокатът заяви, че неговият клиент твърди, че при първите разпити бил подложен на физическо насилие и затова признал. Георгиев добави, че клиентът му все още не си е извадил медицинско свидетелство и призна, че няма видими белези от подобно насилие. Петър Георгиев информира, че обжалването на постоянната мярка за неотклонение \"задържане под стража\" ще бъде на 29 май от 10.00 часа.", "date": "2018.05.20", "title": "Задържаният за блудство в столично училище остава за постоянно в ареста"}
{"url": "https://www.24chasa.bg/novini/article/6872362", "text": "Вицепремиерът и министър на външните работи Екатерина Захариева пристигна на летище \"Министро Пистарини\" в Буенос Айрес, столицата на Република Аржентина, съобщиха от Министерството на външните работи. Тя ръководи делегацията на ЕС на срещата на външните министри на страните от Г-20. Аржентина е настоящият ротационен председател на организацията. Захариева ще има и двустранни срещи в рамките на посещението си. Аржентина е първата страна в региона на Латинска Америка, с която България установява дипломатически отношения (на 8 юли 1931 г.). Многото аржентински граждани от български произход представляват естествен мост за задълбочаване на приятелството между двете страни. По време на Българското председателство на Съвета на ЕС България продължи последователно да подкрепя и насърчава цялостното активизиране на отношенията между Европейския съюз и Аржентина, включително в контекста на преговорите за сключване на Споразумение за асоцииране между ЕС и Общия пазар на държавите от Южна Америка (МЕРКОСУР), както и по линия на диалога ЕС - ОДЛАК (Общност на държавите от Латинска Америка и Карибите).", "date": "2018.05.20", "title": "Екатерина Захариева пристигна в Буенос Айрес"}
{"url": "https://www.24chasa.bg/novini/article/6872370", "text": "Крайно време е да имаме обща национална политика за българските общности зад граница, заяви вицепрезиденът Илияна Йотова, след като положи венец пред паметника на Св. Св. Кирил и Методий в Нитра и се поклони пред мощите на Св. Кирил в катедралата в града. Тя разговаря и с епископа на Нитранската епархия, Негово високопреосвещенство Вилиям Юдак, предаде БТА. Посещението в Нитра, считана за словашкия Витлеем, е в навечерието на 24 май и част от своеобразната обиколка на Илияна Йотова по стъпките на двамата равноапостоли. След официалната част Йотова коментира пред медиите,че в момента темата за българите в чужбина е в правомощията на пет институции и всяка \"тегли чергата към себе си и накрая координацията не се получава\". По думите й националната стратегия, приета преди четири години, все още не работи. Затова през следващите дни ще бъде създадена работна група, която ще изготви проект на национална политика по отношения на сънародниците ни и ще я предложим на Народното събрание и на Министерския съве. Вицепрезидентът подчерта, че при обиколката си в навечерието на 24 май навсякъде е срещнала радушно отношение, много съвместни проекти за изследване делото на Кирил и Методий. За съжаление в България занемарихме тази голяма тема, макар че ние като че ли имаме най-голямата възможност и най-сериозните аргументи да продължим кирило-методиевото дело, да ги изучаваме не само в училищата, но и да бъде основна част от славистика, смята Йотова. В момента говорим в Европа за солидарност, за обща култура, за ценности, които слагаме в харти за права, а преди 11 века, без да ги записват, тези хора са създали тези ценности, обобщи тя. По-рано вицепцезидентът разговаря и с кмета на Нитра Йозеф Двонч. Пред него тя коментира, че страната ни настоява да бъде запазена сегашната кохезионна политика на ЕС и тя да не е за сметка на увеличаване средствата за отбрана и сигурност. По-късно през деня Илияна Йотова ще посети парка Калемегдан в Белград, където са били посрещнати учениците на светите братя Кирил и Методий и ще поднесе венец пред паметника на двамата равноапостоли. Сърбия е последната точка от четиридневната обиколка на вицепрезидента по стъпките на двамата братя.", "date": "2018.05.20", "title": "Йотова: Крайно време е да имаме обща национална политика за българите зад граница (Снимки)"}
{"url": "https://www.24chasa.bg/novini/article/6872406", "text": "Стабилността в еврозоната ще бъде застрашена, ако бъдещото правителство в Италия не спазва ангажиментите на страната по отношение на дълга и дефицита, предупреди днес френският министър на икономиката Брюно Льо Мер, цитиран от Франс прес и БТА. \"Ако новото правителство поеме риска да не спазва ангажиментите си за дълга, дефицита, както и за оздравяването на банките, ще бъде заплашена цялата финансова стабилност на еврозоната\", каза Льо Мер в предаване на радио \"Юроп 1\" и телевизия СиНЮЗ. Италианските популистки партии Движение \"Пет звезди\" и \"Лига\" огласиха в петък споразумение за правителство, което планира да сложи край на мерките за икономии и \"диктата на Брюксел\". Очаква се утре водачите на двете формации, Луиджи Ди Майо и Матео Салвини, да представят споразумението си на президента Серджо Матарела, за да може през седмицата да бъде съставен нов кабинет - първото антисистемно правителство в страна - основателка на европейския проект, отбелязва АФП. \"Всеки в Италия трябва да разбере, че бъдещето на страната е Европа и никъде другаде, а за да бъде това бъдеще в Европа, има правила, които трябва да се спазват\", подчерта министърът. \"Ангажиментите, поети от Италия, важат независимо какво е правителството. Уважавам суверенното решение на италианския народ, но има задължения, които стоят над всеки от нас\", категоричен бе той. Ще видим какви ще са решенията, които ще вземат италианските управляващи. Отново повтарям, че спазването на ангажиментите в дългосрочен план е изключително важно за гарантирането на общата ни стабилност, заключи Льо Мер. В същото предаване френският министър предупреди, че е възможно Европа да трябва да плати цената на евентуално търговско споразумение между САЩ и Китай. \"Има опасност САЩ и Китай да се споразумеят на гърба на Европа, ако Европа е неспособна да прояви твърдост\", каза Льо Мер. \"САЩ искат да накарат Европа и европейските страни да платят за лошото поведение на Китай. Всичко това е абсолютно анормално и неразбираемо за някои съюзници\", отбеляза той, след като вчера Пекин и Вашингтон обявиха, че са постигнали \"консенсус да се вземат мерки за значително намаляване на търговския дефицит на САЩ в търговията им с Китай\".", "date": "2018.05.20", "title": "Франция: Стабилността в еврозоната ще бъде застрашена, ако Рим не спазва ангажиментите си"}
{"url": "https://www.24chasa.bg/novini/article/6872456", "text": "Турският президент Реджеп Тайип Ердоган се срещна днес в Сараево с Бакир Изетбегович, мюсюлманския член на босненското председателство (президентството), предаде Анадолската агенция, цитирана от БТА. Ердоган пристигна днес на работно посещение в Босна и Херцеговина, където ще присъства на предизборен митинг за турската диаспора в Европа. Стотици босненци и турци се събраха пред сградата на президентството в Сараево, за да приветстват турския президент. Събралите се хора издигнаха плакати с лозунги \"Добре дошъл!\". След двустранната среща на Ердоган и Изетбегович е планирана пресконференция.", "date": "2018.05.20", "title": "Ердоган се срещна в Сараево с Изетбегович (Снимки)"}
{"url": "https://www.24chasa.bg/novini/article/6872461", "text": "Дестилериите, които преработват розов цвят, ще изкупят максимално възможно количество дори и надвишавайки производствените си капацитети. Подобна договорка е постигната след тричасова среща на министъра на земеделието, храните и горите Румен Порожанов с представители на розопроизводители, преработватели, кметове и депутати, съобщиха от земеделското министерство. В момента повечето дестилерии работят на максимални обороти като изпълняват договорите си с регистрирани производители. При възможност и свободен обем те са поели ангажимент да изкупят и още количества. Всички са се обединили, че проблемите тази година са следствие от свръхреколта от розов цвят, която се дължи на ръст на насажденията с 22 на сто за последните 2 г. и добри климатични условия. Освен това има и значителни количества непродадено розово масло от миналата година. Това е довело и до натиск върху изкупните цени и намалението им спрямо предходни години. Министерството не може да определя изкупни цени, но моят апел към преработвателите е тя да покрива себестойността и не по-малко от минимална печалба за производителите, е казал министър Порожанов. За да бъдат подпомогнати стопаните в кризисната ситуация ще бъде отпусната и държавна помощ \"де минимис\", уточниха от МЗХГ. Тя обаче може да бъде предоставена само на регистрирани земеделски производители. Всички участници в срещата са се обединили за нуждата от регулация по веригата на производството и преработката на рози. За целта предстои да бъде подготвен законопроект за розата, който да бъде приет с максимален консенсус от всички политически сили в Народното събрание.", "date": "2018.05.20", "title": "Дестилериите ще изкупят максимално възможно количество розов цвят"}
