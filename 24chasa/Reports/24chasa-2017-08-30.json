{"url": "https://www.24chasa.bg/novini/article/6417173", "text": "Да се забранят наргилета и пушенето на растителни смеси за всички под 18 години. Това предлагат експерти от няколко министерства. До един месец пък междуведомствената група ще излезе с конкретни предложения за ограничаване употребата на наргилета и растителни изделия за пушене, стана ясно на проведената днес в МЗ работна среща. В момента употребата на наргилета не е регламентирана в българското законодателство. Темата стана актуална след убийството на 11-г. Никол в началото на миналата седмицата след спор за пушене на наргиле. Участниците в работната група, състояща се от представители на МЗ, МОН, МВР, МЗХ, МИ, Агенция „Митници“, НЦОЗА, експерти и неправителствени организации, се консолидираха около необходимостта от законодателни промени в законите за здравето, за тютюна, тютюневите и свързаните с тях изделия и за акцизите и данъчните складове. Присъстващите обсъдиха и практиката за ограничаване употребата на наргилетата, въведена и доказала ефекта си в държави като Полша, Хърватия, Кипър и Румъния, съобщиха от Министерството на здравеопазването. Трябва да бъде развенчан митът, че наргилето е безопасно, напротив – то е в пъти по-увреждащо здравето в сравнение с изключително вредните цигарени изделия, категорична бе зам.-министърът по здравеопазването Светлана Йорданова. Тя предложи в час на класа и по време на родителските срещи родители и ученици да бъдат запознати с вредите от пушенето на наргилета и растителни смеси.", "date": "2017.08.30", "title": "Обмислят забрана за пушене на наргиле до 18 години"}
{"url": "https://www.24chasa.bg/novini/article/6417041", "text": "                                                                                                                                                                                                                                                                                                                      ", "date": "2017.08.30", "title": "Вижте забавни моменти от ежедневието на хора и животни (Видео)"}
{"url": "https://www.24chasa.bg/novini/article/6417050", "text": "Държавният глава Румен Радев ще свика на 9 октомври заседание на Консултативния съвет за национална сигурност, съобщиха от прессекретариата на президента. Създаването на работещ модел за борба с корупцията ще бъде дискутирано на втория КСНС под председателството на президента Радев.                                                                                                                                                                                                                                                                                                                       ", "date": "2017.08.30", "title": "Президентът свиква заседание на КСНС, посветено на борбата с корупцията"}
{"url": "https://www.24chasa.bg/novini/article/6417088", "text": "В рамките на посещението си в палестинския анклав генералният секретар на ООН Антониу Гутериш призова за вдигане на блокадата на Ивицата Газа, предупреждавайки, че в региона продължава „една от най-драматичните хуманитарни кризи“, предава Франс прес, цитирана от Фокус. „Дълбоко съм развълнуван да бъда тук днес, за съжаление станах свидетел на една от най-драматичните хуманитарни кризи, които съм виждал в продължение на много години като служител на ООН\", заяви Гутериш. По-късно португалският политик подчерта, че е важно да бъде вдигната блокадата, която през последните години поставя в изолация Ивицата Газа.", "date": "2017.08.30", "title": "Гутериш призова за вдигане на блокадата на Ивицата Газа"}
{"url": "https://www.24chasa.bg/novini/article/6417093", "text": "Земетресение с магнитуд 4,1 по Рихтер бе регистрирано днес в окръг Адъяман, Югоизточна Турция, съобщи електронното издание на в. \"Миллиет\", като се позовава на данни на истанбулската сеизмологична обсерватория Кандилли. Епицентърът на земетресението е бил на дълбочина 10 километра в района на град Гьолбашъ. Трусът е регистриран в 10,34 часа. Няма информация за ранени или за нанесени материални щети при труса.", "date": "2017.08.30", "title": "Земетресение от 4,1 по Рихтер разлюля Турция"}
{"url": "https://www.24chasa.bg/novini/article/6417117", "text": "С постановление на районен прокурор от Бяла Слатина от днес за срок до 72 часа е задържан Вачо Петков по обвинение за причиняване на средна телесна повреда по хулигански подбуди. Инцидентът станал във вторник в центъра на врачанското с. Галиче, когато по време на скандал обвиняемият Петков, извършващ охранителни услуги, нанесъл удари с тръба по главата и тялото на Емил Марков, който е свидетел срещу Ценко Чоков по делото му в спецсъда. На пострадалия била причинена комплексна травма, изразяваща се в нараняване, което прониква в черепната кухина, както и разстройството на здравето, временно опасно за живота. Петков е привлечен към наказателна отговорност за извършено от него престъпление. Разследването по случая се води под ръководството на районната прокуратура в Бяла Слатина.", "date": "2017.08.30", "title": "Биячът от Галиче вече е с обвинение, задържаха го за 72 часа"}
{"url": "https://www.24chasa.bg/novini/article/6417061", "text": "С полицейска мярка за срок от 24 часа са задържани криминално проявеният З.П. (42 г.), криминално проявеният и осъждан Д.Р. (38 г.) , криминално проявенияг и осъждан С.Й. (38 г/.– и тримата двамата от град Генерал. Тошево, и Н.Н. (35 г.) от село. Кардам, област. Добрич. – съобщиха от полицията в Добрич. До задържането се е стигнало след сигнал на 22-годишен мъж от Ген. Тошево По данни на тъжителя, около 23 ч. на 28 август, неизвестни извършители са го натикали в багажника на лек автомобил, отвели са го в покрайнините на града и са му нанесли побой Установен е и автомобилът ,използван за извършване на деянието. Материалите са докладвани на Окъръжна прокуратура-Добрич. Работата по установяване и документиране на цялостната престъпна дейност на извършителите продължава.", "date": "2017.08.30", "title": "Хванаха четирима, отвлекли мъж в багажник\n(Обновена)"}
{"url": "https://www.24chasa.bg/novini/article/6417141", "text": "Дипломатическата криза с Катар е най-добре да се решава в рамките на Съвета за сътрудничество в Залива. Това заяви днес руският външен министър Сергей Лавров след преговори в Катар, предаде ТАСС, цитирана от БТА. По думите му Москва \"не се занимава с посреднически функции\" за излизане от кризата, каквито сега изпълнява Кувейт. Лавров припомни, че държавният секретар на САЩ Рекс Тилърсън е предложил да стане посредник в спора на Бахрейн, Саудитска Арабия и ОАЕ с Катар, но подчерта, че Русия не може да предложи други идеи освен предлаганите от Кувейт и Вашингтон и затова не се намесва. След срещата с катарския външен министър шейх Мохамед бин Абдулрахман Ал Тани Лавров каза, че Русия е благодарна на Катар за високата му оценка за руските усилия по създаването на зони за деескалация на насилието в Сирия. Двамата дипломати са обсъдили също положението в Либия и Ирак. Ал Тани заяви, че приветства позицията на Лавров по кризата в Персийския залив и се съгласи, че трябва да бъде запазено единството в Съвета за сътрудничество в Залива. Той декларира, че Катар е за намиране на мирен и справедлив изход от кръвопролитния конфликт в Сирия чрез мирния процес, започнат в Женева. Външните министри на Русия и Катар са изразили интересите на своите страни за установяване на сътрудничество в енергетиката и добива на петрол, съобщи ТАСС.", "date": "2017.08.30", "title": "Лавров: Русия не желае да е посредник за уреждане на кризата с Катар"}
{"url": "https://www.24chasa.bg/novini/article/6417166", "text": "При пътуване от град Балчик в посока град Добрич в района на село Приморци руска гражданка, която е зад волана на „Мерцедес” с добричка регистрация, качва на стоп двама непознати. След пристигането си в град Добри те слизат в района на ул. „Димитър Ковачев” и жената установява липсата на дамската й чанта от автомобила. По данни на тъжителката в чантата са се намирали лични документи, мобилен телефон и сумата от 4000 лева. Инцидентът е станал на 18 май около 11,30 ч. От областната дирекция на МВР-Добрич, съобщиха, че във вторник е установен извършителя на деянието. С полицейска мярка за срок от 24 часа е задържан криминално проявеният М.И. (44 г.) от село Пряспа, област Добрич. Част от инкриминираните вещи са установени и иззети по надлежния ред. Извършителя е привлечен като обвиняем и прави пълни самопризнания. Работата по случая продължава.", "date": "2017.08.30", "title": "Задържаха мъж, ограбил рускиня с 4000 лева"}
{"url": "https://www.24chasa.bg/novini/article/6417127", "text": "Строителни работници откриха стар скелет, докато къртеха в подземието на хотел \"Смолян\". За зловещата находка е подал сигнал на тел. 112 управителят на хотела, съобщиха от полицията. Той е заявил, че около 11. 30 часа при ремонтни дейности работниците са се натъкнали на човешки кости на лице, чиято смърт е настъпила много отдавна. \"По данни на съдебния лекар смъртта е настъпила с много голяма давност в годините назад. Ще минат месеци, докато установим пола на починалия човек.\" заяви шефът на ОД на МВР - Смолян Николай Димов. В момента се извършва оглед, образувано е досъдебно производство, заявиха от полицията. От управата на хотела отказаха коментар предвид разследването. Костите са намерени в подземието в отводнителна шахта на вентилационните помещения. Сред работниците има предположение, че може да е на жена, тъй като наблизо били намерени останки от дамски ботуши. Хотелът и прилежащите към него заведения са в центъра на областният град и носеха славата на най-елитният комплекс в Смолян в годините на прехода. Десетилетия наред комплекса постепенно западаше и се ползваше основно за офиси. Новият собственик на сградата започна през тази година тотален ремонт на всички нива. Работниците влезли да къртят в подземието, когато от шахтата първо изпаднал черепът, а след това намерили и кости. Скици на сградата няма, което ще затрудни и разследването, казват запознати със случая.", "date": "2017.08.30", "title": "Намериха скелет при ремонт на хотел в Смолян, от годините на прехода е"}
{"url": "https://www.24chasa.bg/novini/article/6417235", "text": "Пристигат още снимки на санирани блокове от цялата страна, във връзка с  Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – лятото е в разгара си, имате време до 4 септември. Последните снимки ще бъдат приети до 00.00 на 3 септември, неделя. Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през август. Имате цяло лято за снимки! Изпращайте ги на  След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  . Очакваме и снимки от вашите санирани блокове – не се колебайте, наградите си струват!", "date": "2017.08.30", "title": "Виж санирания блок на Алтанка Шукерова от Димитровград, изпрати снимки, спечели 13 000 лв (видео)"}
{"url": "https://www.24chasa.bg/novini/article/6416887", "text": "Промените и реформите на Балканите трябва да бъдат извършени отвътре. Но, в същото време, е необходима подкрепа от глобалните играчи. Македонското правителство вече извърши огромна работа с подобряването на отношенията със съседите си - с подписването на Договора за приятелство с България, с намерението си да реши спора за името с Гърция и с увеличаването на сътрудничеството си с Албания. Това пише в авторски текст в \"Стратфор\" бившият американски посланик в Белград Камерън Мантър, предава  . \"Външните играчи не могат да бъдат ключовият фактор при решаването на проблемите в региона....Много е важно не само правителствата, но и гражданските структури, бизнеса, университетите и неправителствения сектор да работят за изграждането на бъдещето на региона. Всичко започва отвътре\", смята той. Заедно с това трябва да бъдат решавани и други важни проблеми като мигрантската криза, намаляването на националистическите прояви, които предизвикват етнически и социални конфликти. \"Западните Балкани най-добре ще решат проблемите с помощ отвън. Балканите могат да бъдат успешна приказка през следващите години, но ако отпадне от вниманието на значимите глобални лидери, вероятността да изпаднат в състояние на нестабилност ще се увеличава\", предупреждава дипломатът. \"През първите 6 месеци от администрацията на Тръмп имаше 5 ключови позиции във външната му политика, но в нито една от тях не се споменават Балканите. А до неотдавна част от световното внимание беше обърнато към Балканите...Дейтънското мирно споразумение от 1995 година сложи край на войната в Босна и Херцеговина, но се оказа като нестабилна структура за управлението на страната. Сърбия и Косово все още не са се помирили, а това е необходима крачка за постигане на тяхната цел - членството в ЕС. Вътрешните проблеми все още са видими в Македония, както и в страната-членка на Евросъюза Хърватия. В същото време най-умните и най-добрите бягат от региона в търсене на щастието на други места. Заедно с това огромният икономически потенциал на региона - от туризма до иновативните технологии и IT-сектора - не се използва достатъчно\", пише Камерън. ", "date": "2017.08.30", "title": "\"Стратфор\": Скопие направи пробив на Балканите с подписването на договора със София"}
{"url": "https://www.24chasa.bg/novini/article/6416928", "text": "\"Правим политики за увеличаване склонността на повече млади хора да се включат в педагогическата професия. Разработваме програма за поетапно преминаване от активна учителска работа към пенсионна възраст, която ще включва и мерки за ангажиране на учителите в ранна пенсионна възраст на позиции с по-ниско натоварване.\" Това каза в Арбанаси министърът на образованието и науката Красимир Вълчев. Просветният министър откри ежегодната национална среща на началниците на регионалните управления на образованието. Той обясни, че на 14 септември на форум в София ще се обсъждат алтернативни пътеки за заемане на учителска длъжност. \"Общо взето от една страна са резервите - учителите, които навлизат в пенсионна възраст. От друга страна са младите хора, които искаме да привлечем. От трета страна са хората с различно образование, които, придобивайки педагогическа квалификация, могат да се включат в учителска длъжност\", допълни министър Вълчев. Според него проблемът с недостига на кадри тази година ще бъде преодолян. Задълбочаване се очаква в следващите между 5 и 15 години. Най-дефицитни са преподавателите по математика, природни науки, информатика и английски език, отбеляза Красимир Вълчев. Новият проект за приобщаващото образование, с който се облекчава административната тежест за училищните директори, създаването на основни училища до VII клас, както и разкриването на обединени училища просветният министър определи като новости за учебната 2017/18 година. Над 11 100 експерти на институции ще връщат децата в клас, каза Красимир Вълчев. \"Екипите ще продължат да работят и след началото на учебната година. Самият механизъм ще бъде разширен с мерки за задържане на учениците в образователната система\", обясни той. Една от мерките е да разшири размерът на помощите, отпускани от Министерството на труда и социалната политика, при редовно посещение на учебните занятия.", "date": "2017.08.30", "title": "Красимир Вълчев: Очакваме недостиг на кадри в следващите между 5 и 15 години"}
{"url": "https://www.24chasa.bg/novini/article/6416932", "text": "Комисията за финансов надзор предупреждава всички лица – потенциални инвеститори във финансови инструменти, за следното: С Решение от 23.06.2017 г. Комисията за финансов надзор отне лиценза на „Позитива“ АД за извършване на дейност като инвестиционен посредник. Със същото решение за квестори на дружеството са назначени Наталия Кумпикова и Николай Полинчев, а на Валентин Андонов и Александра Георгиева е забранено да управляват и представляват„Позитива“ АД. След датата на отнемане на лиценза „Позитива“ АДняма право да предоставя инвестиционни услуги и няма право да сключва договори с клиенти. Това съобщиха от пресцентъра на Комисията за финансов надзор. В Комисията за финансов надзор са налице данни, че след отнемане на лиценза на „Позитива“ АД продължава сключването на договори с клиенти за търговия с финансови инструменти от името на „Позитива“ АД. На потребителите на услуги се указва да преведат паричните суми във връзка с договорите по сметки на свързани дружества, като в договорите се вписват различни лица, които действат от името на дружеството. В тази връзка КФН напомня, че квесторите са единствените лица, които имат право да извършват действия от името на дружеството. Потенциалните инвеститори следва да правят проверка преди сключване на договор с инвестиционен посредник дали същият е лицензиран от компетентен орган. Проверката може да бъде направена на интернет страницата на Комисията за финансов надзор.", "date": "2017.08.30", "title": "КФН предупреждава потенциалните инвеститорите във финансови инструменти"}
{"url": "https://www.24chasa.bg/novini/article/6416931", "text": "Горски пожар се разрази в Черна гора, след като изгубил се турист напали огън, за да бъде забелязан от спасители, предаде ТАСС, цитирана от БТА. Загубилият се недалеч от град Бар полски турист решил снощи да напали огън, за да локализира местонахождението си. Съобщиха ми, че полският турист, който се загубил по време на разходка на хълм в района, си напалил огън, за да покаже местонахождението си, но пламъците бързо обхванали голяма част от хълма заради вятър, каза Велизар Чадженович, ръководител на Службата за защита на Бар, която отговаря за пожарната и спасителната служба. По думите му ситуацията е изключително сериозна и огънят може да стигне до съседните курортни градчета. Черногорските огнеборци са поискали помощ за гасенето на пожара край Бар от колегите си в Хърватия. В гасенето на пламъците ще се включат самолети за гасене на пожари. Загубилият се поляк засега не е открит.", "date": "2017.08.30", "title": "Поляк се изгуби и предизвика голям горски пожар в Черна Гора"}
{"url": "https://www.24chasa.bg/novini/article/6416963", "text": "Ново лого представи вчера YouTube. Порталът за видеообмен за пръв път променя оригиналния си знак, който беше въведен през 2005 г.  От компанията, собственост на Google, махат червеното от думата Tube, използвана като синоним на телевизия. Вместо това извеждат познатия Play бутон в аления цвят и го поставят пред името. \"Промяната е еволюционна, не революционна\", обяснява Кристофър Бетиг, завеждащ отдела по дизайн. По-ярката иконка трябва да се вижда по-лесно, когато я гледате на малък дисплей на телефон. Ъпдейт ще я добави в десктоп и мобилната версия на YouTube, а скоро ще стане част и от другите услуги на Google. Следващата промяна е в идването на вече познатия Material Design изглед, който Google налага в своите приложения. YouTube за десктоп вече има „свеж, опростен и интуитивен вид, който позволява на съдържанието да изпъква“. Може би най-доборото нововъведение е т.нар. Dark Theme, която затъмнява екрана, докато гледате, създавайки филмовото усещане от киносалон. Мобилната версия също получава някои ъпдейти като преместени в долната част навигационни бутони и разделите Library и Account. Добавена е поддръжка за управление чрез жестове – например двойно натискане в лявата или в дясната част на плеъра позволява превъртане с 10 секунди напред или назад. Скоро ще бъде добавена опция за преминаване към следващото видео чрез плъзване на пръст. Приложението вече поддържа и опцията за ускоряване или забавяне на видеото, която беше налична в компютърната версия на YouTube, а скоро ще получи възможност за адаптиране към формата на видеото (квадратно, хоризонтално или вертикално). Компютърната версия също получава по-изчистен дизайн, който следва насоките Material Design и обещава да осигури свежо, опростено и интуитивно потребителско преживяване, което поставя фокус върху съдържанието. ", "date": "2017.08.30", "title": "YouTube с ново лого, сменят го за пръв път от началото на сайта"}
{"url": "https://www.24chasa.bg/novini/article/6416806", "text": "Иракската полиция откри затвор на „Ислямска държава“ (ИДИЛ) в Тал Афар, след като армията успя да извоюва северния иракски град от джихадистката групировка. Затворът е разположен в квартал в западната част на Тал Афар и на кадрите, разпространени от властите, е виждат лекарства и обезболяващи, за които се смята, че бойците на ИДИЛ са използвали. Според полицията са намерени още уреди за мъчение и електрошок, както и 18 тела,  Иракските въоръжени сили обявиха, че контролират всички 29 квартала на Тал Афар, но боевете продължават в близкия град Ал-Аядия – последния бастион на ИДИЛ в провинция Ниневия. През Ал-Аядия минава единственият път, по който джихадистите, изтеглили се от Тал Афар, могат да избягат в съседна Сирия, където групировката все още контролира обширни територии.", "date": "2017.08.30", "title": "Вижте затвора на \"Ислямска държава\", където бойците са изтезавали хора (Видео)"}
{"url": "https://www.24chasa.bg/novini/article/6416834", "text": "Денис Шерстенников поема управлението на „Карлсберг България“. Денис Шерстенников заема позицията след Деян Беко, който вече е управляващ директор на „Олимпик Брюърис“ в Гърция, съобщават от „Карлсберг България“. „Бизнесът на Карлсберг в България бележи значителен ръст през последните години, но ни предстои да предприемем редица ключови дейности и иновации, които да движат компанията напред“, коментира новите си отговорности Денис Шерстенников. Карлсберг България е част от регион Западна Европа на „Карлсберг Груп“. Денис Шерстенников започва кариерата си в „Карлсберг Груп“ през март 1999 година и оттогава е заемал различни старши мениджърски позиции в сферата на маркетинга и продажбите – вицепрезидент Маркетинг в „Пивоварни Балтика“, Русия и вицепрезидент Маркетинг за регион Източна Европа на Карлсберг Груп. През ноември 2013 година е назначен на позиция Управляващ директор на „Карлсберг Беларус“. Година по-късно, Денис Шерстенников ръководи сливането на две пивоварни на „Карлсберг Груп“ в Беларус в една компания – пивоварна „Оливария“ – която се превръща в пазарен лидер в страната, последователно постигаща силно представяне със значителен органичен ръст. Денис Шерстенников е завършил „Маркетинг“ в Университет по финанси и икономика в Санкт Петербург и „Бизнес Администрация и Управление“ в Stockholm School of Economics. Той е женен, баща на три деца.", "date": "2017.08.30", "title": "Денис Шерстенников поема управлението на „Карлсберг България“"}
{"url": "https://www.24chasa.bg/novini/article/6416850", "text": "Оценявам внасянето на обвинителния акт по делото ЕВН в съда като позитивно развитие, защото ще мога да се защитя и да докажа невинността си.\" Това коментира съиздателят на \"Капитал\" и \"Дневник\" Иво Прокопиев пред . Той допълва, че когато \"делото стане публично, обществото също ще може да се убеди в безпочвеността на обвиненията на прокуратурата и арогантността, с която държавното обвинение злоупотребява с властта си. В материалите, с които имах възможност да се запозная досега, липсват каквито и да било доказателства за престъпление или за вредни последствия за някого. След като прочета самия обвинителен акт, ще мога да дам по-подробен коментар по същество\", казва още Прокопиев.", "date": "2017.08.30", "title": "Иво Прокопиев: Радвам се, че делото ЕВН влиза в съда"}
{"url": "https://www.24chasa.bg/novini/article/6416854", "text": "Днес на заседание на правителството създадохме Координационен борд по въпросите на Българското председателство на Съвета на Европейския съюз през 2018 година. Това написа министърът на председателството на ЕС Лиляна Павлова във фейсбук. Бордът ще консултира предстоящите преговори, дебати и позиции по открити въпроси, като в работата си ще търси решения, които балансират интересите на държавите – членки. Той ще работи в тясна координация със Съвета по Европейски въпроси и Министерския съвет.", "date": "2017.08.30", "title": "Павлова: Създадохме борд по въпросите на председателството на ЕС"}
{"url": "https://www.24chasa.bg/novini/article/6416879", "text": "Следващата лятна ваканция за учениците от VIII до XI клас ще започне в края на юни 2018 г. Последният им учебен ден ще бъде 29 юни 2018 г. (петък). На 15 юни 2018 г. приключват учениците от V до VII клас, а най-малките в началните училища – на 1 юни 2018 г. Това предвижда графикът за почивните дни и ваканциите за предстоящата учебна година, утвърден от министъра на образованието и науката Красимир Вълчев. Това съобщиха от пресцентъра на Министерството на образованието и науката. Четири ще бъдат ваканциите през годината – есенна, коледна, междусрочна и пролетна. Есенната ще бъде от 1 ноември 2017 г. до 5 ноември 2017 г. включително. Коледната ще продължи от 23 декември 2017 г. до 2 януари 2018 г., а междусрочната – от 3 февруари 2018 г. до 6 февруари 2018 г. включително. Пролетната ваканция за учениците от I до XI клас ще е от 31 март 2018 г. до 9 април 2018 г. Дванадесетокласниците ще почиват четири дни, които съвпадат с Великден (6-9 април 2018 г.). Зрелостниците ще приключат училище на 15 май 2018 г., което ще им даде възможност да се явят на изпити за промяна на оценка по учебен предмет, както и за финална подготовка за държавните зрелостни изпити. Пролетната сесия на матурите и националните външни оценявания (НВО) след VII клас отново ще са в едни и същи дни преди 24 май. Това се налага, за да не се удължава краят на учебната година за учениците от I до VII клас. Държавният зрелостен изпит (ДЗИ) и НВО по български език и литература ще се проведат на 21 май 2018 г. Втората задължителна матура по предмет по избор, както и външното оценяване по математика ще са на 23 май 2018 г. Двата дни ще бъдат неучебни за всички ученици, освен за тези в VII и XII клас. Външните оценявания след IV клас започват от 10 май 2018 г. с изпит по български език и литература. Този по математика ще бъде на 14 май 2018 г, а по човекът и обществото и човекът и природата – на 16 и 17 май 2018 г. През предстоящата учебна година десетокласниците във всички училища в страната ще се явят на национално външно оценяване по дигитални компетентности. Изпитът ще бъде в рамките на учебните часове в дните между 11 и 15 юни 2018 г. Съобразно графика за почивните дни и ваканциите 25 май 2018 г. ще бъде неучебен за учениците, но присъствен за учителите. Вижте графика ", "date": "2017.08.30", "title": "Ето го окончателния график на ваканциите за догодина"}
{"url": "https://www.24chasa.bg/novini/article/6416956", "text": "В продължение на десетилетия Германия е един от водещите световни износители на оръжие. Сега за първи път федералното правителство се опитва да въведе контрол на движението на продадените оръжия, съобщава изданието Der Spiegel, цитирано от Фокус. Първата проверка на място е извършена в Индия, съобщиха от Федералната служба за икономика и контрол на износа (BAFA). „Проверяваме дали доставените оръжия са предадени на крайния потребител\", заяви директорът на службата Андреас Оберщелер, подчертавайки, че не са открити нередности при проверката. В пилотната фаза на инициативата службата ще се концентрира върху проследяването на малки и леки оръжия – пистолети и револвери, и някои видове пушки като тези, използвани от снайперистите. Предприетите мерки за контрол над износа обаче са само една малка стъпка за подобряването на сигурността при извършването на доставките, което да гарантира, че оръжията няма да попаднат в грешни ръце. От редакцията припомнят, че през 2016 г. федералното правителство в Берлин е одобрило износ на оръжия на стойност 6,85 млрд. евро. Според неотдавнашния доклад на Стокхолмския международен институт за изследване на мира (SIPRI), Германия е на пето място сред най-големите износители на оръжие в света. Най-големият вносител е Индия, една от водещите световни ядрени сили. Въведеният контрол е сред регламентите, които Зигмар Габриел отхвърли по време на мандата си на икономически министър. На получаващите държави не е разрешено да препродават доставените оръжия. Досега обаче Германия не проверяваше дали това условие се спазва от държавите, които купуват произведените в страната оръжия. Всички т.нар. трети страни, т.е. всички държави, които не са нито членки на ЕС, нито на НАТО, може да бъдат проверявани. Износът на оръжие в тези държави се осъществява само при условие, че те се съгласят с проверките. „В противен случай няма да се издават разрешителни\", подчерта Андреас Оберщелер. Държавният секретар във федералното икономическо министерство Матиас Махниг посочи, че Германия е първата страна в ЕС, която извършва подобни проверки, и има най-строги правила за износ на малки оръжия.", "date": "2017.08.30", "title": "Германия започва проверки на продадените зад граница оръжия"}
{"url": "https://www.24chasa.bg/novini/article/6416944", "text": "Мтел и Nokia извършиха успешен тест на първия в света „облачен” 3G радио мрежови контролер – AirScale RNC – разработен от финландската компания. Тестът, осъществен в реална среда, е част от партньорството между Мтел и Nokia, което има за цел да помогне на телекома да внедри мрежова виртуализация, подобрявайки своята 3G мрежа. Това съобщиха от Мтел. „AirScale RNC на Nokia е следващата стъпка в нашето развитие, с която искаме да тестваме най-новите технологии и да подобрим услугите за нашите клиенти. Тя е част от стратегията за иновации на Мтел, която включва да проучваме и реализираме различни инициативи за виртуализация на мрежовите функции. Това ще ни помогне да въведем необходимата гъвкавост в управлението на 3G мрежата и ще допринесе за адаптацията ни към бъдещите изисквания за 5G свързаност”, каза Тодор Ташев, старши директор „Мрежа и услуги” в Мтел. „Nokia продължава да бъде лидер в развитието на технологиите за радиовръзка и с AirScale RNC – първия ни Cloud RAN продукт – имаме иновативно и гъвкаво решение, носещо измерими резултати и икономически ползи за нашите клиенти.”, добави Петер Вуковиц, управляващ директор CBT за Централна и Източна Европа в Nokia. „Преминаването на мрежата за радиовръзка в облака е част от стратегията на Telekom Austria Group за пълна виртуализация на нашата радиомрежа, която ще ни помогне да постигнем по-добра ефективност и гъвкавост, добави Саша Забрански, директор „Технологии и услуги на бъдещето” в Telekom Austria Group. Nokia AirScale RNC е софтуерно базиран радио мрежови контролер, работещ с инфраструктурата на Nokia AirFrame Data Center. Той осигурява на мобилните оператори платформа за „облачен” достъп, която за 3G мрежи като тази на Мтел, осигурява по-добра автоматизация и гъвкавост, покривайки изискванията, свързани с капацитета, представянето и латентността на мрежата. Тази гъвкавост на софтуера му позволява да променя своите функции, успоредно с промените на потреблението в мрежата.", "date": "2017.08.30", "title": "Мтел подобрява 3G мрежата си у нас съвместно с Nokia"}
{"url": "https://www.24chasa.bg/novini/article/6416957", "text": "С пенсията си в Германия те едва свързват двата края, а в България живеят добре: документален филм на германската телевизия ZDF разказва за четирима германски пенсионери, решили да изкарат старините си на българска земя, пише \" \". 63-годишният Пеет закусва на балкона си и гледа към морето. Новото му жилище е само на пет минути пеша от плажа, а наемът е 180 евро на месец. В България от пенсията му остават достатъчно пари, за да прави това, което в Германия не може да си позволи - да ходи на ресторант, да общува с други хора и да се наслаждава на живота. Пенсионерът от Хамбург е един от главните герои в документален филм на германската обществено-правна телевизия ZDF, който бе излъчен миналата седмица под заглавие \"Пенсионерско щастие на Слънчев бряг - на старини в България\". Режисьор на филма е Сибиле Шмолка.  От него зрителят научава, че страната, в която Пеет е решил да прекара старините си, е една от най-бедните в ЕС. Средната работна заплата в България е 320 евро, а българските пенсионери са принудени да се справят с пенсии от стотина евро. В замяна на това разходите за живот в България са значително по-ниски, отколкото в останалата част на Европейския съюз и именно това превръща страната в едно от любимите места за живеене на пенсионери от Германия. От документалния филм на ZDF става ясно, че днес близо 4,9 милиона германски пенсионери живеят под границата на бедността. Затова и мнозина обръщат гръб на родината си. Досега най-предпочитаната дестинация за прекарване на старините е била Тайланд, където живеят около 30 000 германски пенсионери. Само че раят под палмите бързо може да се превърне в кошмар, ако човек се разболее и сам трябва да плаща медицинското обслужване. В замяна на това България е член на ЕС и германските пенсионери могат да разчитат на германската си здравна осигуровка. Според ZDF, в България са регистрирани официално 500 германски пенсионери. Истинският им брой вероятно е още по-висок.  Във филма си режисьорката Сибиле Шмолка съпровожда общо четирима германци по пътя им към България. Един от тях е вече споменатият Пеет, който разказва, че просто търсел някаква промяна в живота си. Пеет вече говори малко български и познава страната. По времето на ГДР той е работил в България като екскурзовод, а по-късно е прекарвал отпуските си на Черно море. Всичко това много улеснява адаптацията му.", "date": "2017.08.30", "title": "Защо четирима германци избраха България за старините си (Видео)"}
{"url": "https://www.24chasa.bg/novini/article/6416994", "text": "Пет дни след като се заформи край бреговете на САЩ, ураганът „Харви“ удари за втори път страната – този път в щата Луизиана, в който все още са видими следите от „Катрина“, която връхлетя през 2005 г., предава Франс прес, цитирана от Фокус. По данни на Националния център за урагани „Харви“ е ударил американския щат с „наводнителни дъждове“ като тези, опустошили съседния щат Тексас преди броени дни.", "date": "2017.08.30", "title": "Ураганът \"Харви\" удари Луизиана"}
{"url": "https://www.24chasa.bg/novini/article/6417020", "text": "Столичното Пето РУ издирва 35-годишния Асен Кирилов Тотев от София. Мъжът за последно е бил забелязан на 20 юли, малко след 01.00 часа на бензиностанция “OMV” до кв. Враждебна и от тогава е в неизвестност, съобщиха от СДВР. Асен Тотев е слаб, висок около 175 см, с кестенява коса и кафяви очи. Бил е облечен с тениска, къси панталони и джапанки. Умоляват се гражданите, които имат информация за Асен Тотев да сигнализират на тел. 112, 02/9825938, тук на лично съобщение или в най -близкото поделение на МВР. Анонимността им е гарантирана.#СДВРстолична", "date": "2017.08.30", "title": "СДВР издирва Асен Кирилов Тотев"}
{"url": "https://www.24chasa.bg/novini/article/6417026", "text": "Икономически клъстер „Електромобилна промишленост“ започва да внася в България е-тротинетки, произеждани в струдничество с румънски завод в Крайова. Това съобщи председателят на клъстера Илия Левков. У нас вече са продадени двайсетина такива уреда. Тротинетката с електрическо задвижване развива до 30 километра в час и може да се кара по тротоари и велоалеи. Тя не се нуждае от регистрация като превозно средство с двигател, тъй като на практика се задвижва с помоща на жива сила и не подлежи на регулация. Товароносимостта й е 125 килограма. В е-тротинетката, която бе демонстрирана в БТА, има 9 патента. Клъстерът се е нагърбил със задачата да осигури следпродажбен сервиз в България, както и да предостави на притежателите й своята мрежа от зарядни станции за безплатно зареждане. С едно зареждане в обикновен електрически контакт в продължение на около час и половина е-тротинетката може да се движи около 40 километра. Тя може да преобразува кинетичната енергия от задвижването й с крак в електрическа, а също така и се самозарежда когато се движи по наклон надолу. Удобството на румънската е-тротинетка е, че тежи само десетина килограма и когато се сгъне, се побира в пазарска чанта.  У нас ще се внасят три модела, като цените им се движат между 1310 и 1550 лева. \"По наши данни в България вече има към 2500 регистрирани електрически возила от всички типове – леки коли, лекотоварни, микробуси, автобуси и др. Отделно от това има към 4000 хибридни коли\", съобщи Левков. До няколко седмици клъстерът съвместно със столична община ще открие зарядна станция до НДК. Тя ще е безплатна за публична употреба, като там ще зареждат също електрическите возила на общината за събиране на сметта в този район.", "date": "2017.08.30", "title": "Е-тротинетка развива 30 км в час"}
{"url": "https://www.24chasa.bg/novini/article/6417027", "text": "Видео, което представя уникалната атмосфера по време на десетия Фестивал на народната носия - Жеравна 2017г., сподели Цветан Цветанов във фейсбук. \"Тази година за първи път в рамките на фестивала се проведе и възстановка на битката на Шипка по поводът навършването на 140 години от Епопеята. Благодарение на множеството от български народни носии, песни и танци, всички на Жеравна се върнахме 150 години назад и съпреживяхме по един невероятен начин бита и традициите на тогавашните българи\", написа той.", "date": "2017.08.30", "title": "Цветанов сподели видео от фестивала в Жеравна. Вижте го"}
{"url": "https://www.24chasa.bg/novini/article/6416752", "text": "Училищни дворове в Сирия са превръщани в зеленчукови градини, където децата, страдащи от недохранване заради продължаващата от шест години война, могат да се учат да отглеждат и после да ядат патладжани, марули, чушки, зеле и краставици. Традиционната сирийска кухня е типична за региона и е богата на зеленчуци. Основните й съставки включват хумус, агнешка кайма, сготвена с кедрови ядки и подправки, хубави и разнообразни салати, яхнии със зелен боб, бамя или тиквички и домати, зелеви сарми и сърцевина от артишок, информира БТА. Шестгодишната война обаче променя това за голяма част от населението, а мнозина сега преживяват главно с хляб или хранителна помощ. По данни на ООН безработицата в момента е над 50 процента, а почти 70 процента от населението на страната, която някога беше сравнително богата, живее в крайна бедност. \"Продължаващата криза в Сирия оказва опустошително въздействие върху здравето и храненето на цяло поколение деца\", каза и.д. представител на Организацията на ООН за прехрана и земеделие (ФАО) за Сирия Адам Яо във вторник преди началото на новата учебна година. ФАО помага на около 17 начални училища в области, контролирани както от правителството, така и от опозицията, да засаждат овощни и зеленчукови парцели с площ 500 квадратни метра в съсипани от войната райони, включително Алепо, Хама, Хомс, Идлиб и околностите на Дамаск. Малките деца често са най-уязвими на недохранване при криза, което може да има сериозни и дълготрайни последици за техния растеж и бъдещо развитие. \"Доброто хранене е първата защита на детето срещу широко разпространени заболявания и е важно, за да може детето да води активен и здравословен живот\", добави Яо. Досега началните училища, започнали засаждането през май, са произвели 12 тона плодове и зеленчуци. Очаква се скоро още 35 училища в Алепо и селските райони около Дамаск да започнат да преобразяват своите дворове.", "date": "2017.08.30", "title": "Сирийски училища садят плодове и зеленчуци, помагат на бедните"}
{"url": "https://www.24chasa.bg/novini/article/6416695", "text": "43-годишен мъж от гр. Свищов е привлечен в качеството на обвиняем за документна измама, съобщи полицията. През 2016г. в гр. Свищов С.Ц. е използвал неистински документ – завещание, с което без правно основание е получил апартамент от близо 65 кв.м. в дунавския град. В РУ Свищов е образувано досъдебно производство за престъпление по чл.212, ал.1 от НК. На мъжа е наложена мярка за неотклонение Подписка.", "date": "2017.08.30", "title": "Привлякоха под отговорност свищовлия,\nполучил имот с фалшиво завещание"}
{"url": "https://www.24chasa.bg/novini/article/6416726", "text": "Правителството одобри Концепция за цифрова трансформация на българската индустрия (Индустрия 4.0) като основа за разработване на Стратегия за участието на България в Четвъртата индустриална революция. С приемането на Концепцията в българската икономика ще се създадат условия за развитие на съвременно индустриално производство чрез интеграция на интелигентни производствени системи и процеси. Това съобщиха от правителствената пресслужба. Най-важната задача на Концепцията е да създаде рамка, в която ще се съсредоточат усилията за подпомагане на българската икономика, за да се адаптира и да приеме активна позиция към новите глобални технологични и социално-икономически процеси, предизвикани от технологичните нововъведения, обединени от понятието „Индустрия 4.0“. Приемането на Концепцията ще позволи да се приемат конкретни политики и мерки за цифровизиране на реалната икономика и производствения сектор. Също така ще се създадат условия да се координират политиките, инструментите и механизмите в различните ресорни министерства в съответствие и с политиките на Европейския съюз в тази област.", "date": "2017.08.30", "title": "Одобриха концепция за цифрова трансформация на българската индустрия"}
{"url": "https://www.24chasa.bg/novini/article/6416727", "text": "Правителството одобри и предлага на Народното събрание да приеме Доклада за състоянието на отбраната и въоръжените сили за миналата година. Документът отразява текущото състояние на военните аспекти на националната сигурност и резултатите от изпълнението на политиката в областта на отбраната през 2016 г. С него Министерският съвет представя обосновани изводи и насоки за съсредоточаване на усилията през следващия отчетен период. Това съобщиха от правителствената информационна пресслужба. През 2016 г. във въоръжените сили са проведени 258 учения, като подготовката е съсредоточена предимно в тактическите звена до батальон/дивизион. Формирования и отделни военнослужещи са участвали в 14 мисии и операции зад граница на НАТО, ЕС и ООН. Общият брой военнослужещи, участвали в планираните ротации през годината, е около 760. Общо 100 специализирани формирования за овладяване на последствия от бедствия са поддържали постоянна готовност и са провели общо 152 операции за оказване на помощ на населението с участието на 815 военнослужещи и 161 единици техника. В операцията за съвместни действия с органите на МВР по охрана на държавната граница с Турция до края на 2016 г. са се включили над 2700 военнослужещи. Продължи изпълнението на Програмата за развитие на отбранителните способности на въоръжените сили на Република България 2020 и основаващият се на нея План за развитие на въоръжените сили, на пакета „Цели за способности на НАТО 2013” и поетите от страната ангажименти по 55 цели, както и подготовката на 50 формирования към колективната отбрана. Основният извод от доклада е, че българските въоръжени сили са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС. Това обаче продължава да се осъществява с редица затруднения, свързани със системния финансов недостиг, нарастващия некомплект от личен състав и лошото състояние на остарялото въоръжение и бойна техника. По тази причина някои задачи се изпълняват с ограничения. Основните констатирани проблеми са свързани с некомплекта военнослужещи, който вече достига 20% от щатния състав, въпреки усилията за набиране и задържане на подготвен личен състав; недостатъчното ресурсно осигуряване на въоръжените сили; затрудненията по поддържането и развитието на отбранителните способности. В доклада се предлагат конкретни действия в рамките на Бюджет 2018, насочени към стартирането на политики за решаване на най-сериозните проблеми на въоръжените сили, както и за планомерното изпълнение на целите от Програма 2020. Те са в съответствие с приоритетите от правителствената програма в сектор «Отбрана». Коренно променената среда на сигурност налага и провеждането на дебат за постигане на траен политически консенсус и изготвяне на национален план за увеличение на бюджета за отбрана до 2% от БВП до 2024 г., в съответствие с решенията от срещата на върха на НАТО в Уелс. Предвиждат се също комплексни мерки, свързани както с реализирането на политика за устойчиво кариерно развитие на хората в отбраната и търсенето на възможности за повишаване на възнагражденията на военнослужещите, така и с повишаването на тяхното социално положение и издигането на престижа на военната професия. През 2017 г. основните усилия ще бъдат съсредоточени върху поддържането и развитие на необходимите способности за планиране и водене на операции по трите мисии на въоръжените сили, реализацията на основните инвестиционни проекти за модернизаия и изпълнението на комплексни действия за преодоляване на некомплекта от военнослужещи.", "date": "2017.08.30", "title": "Одобрен е годишният доклад за състоянието\nна отбраната и въоръжените сили"}
{"url": "https://www.24chasa.bg/novini/article/6416437", "text": "Мъж е с опасност за живота след побой в село Галиче. Това съобщиха от ОДМВР - Враца. Вчера, около 07.15 часа, в ОДЧ на РУ - Бяла Слатина е получено съобщение от жителка на село Галиче, която е заявила за нанесен побой на лице, с което живее на съпружески начала.  От извършената проверка се установи, че на същата дата около 07.10 часа в село Галиче на автобусна спирка в центъра на селото лицето с инициали В. П. (на 40 г. от село Търнава) е нанесъл побой с метална тръба на мъж с инициали Е. М., след възникнал скандал, в резултат на което е причинена средна телесна повреда (фрактура на черепа). М. е прегледан във ФЦСМП - Бяла Слатина, след което е транспортиран за лечение в гр. Плевен с опасност за живота. В. П. е установен и задържан в РУ - Бяла Слатина за срок до 24 часа за престъпление по чл.129 от НК. Започнато е досъдебно производство по описа на РУП - Бяла Слатина.", "date": "2017.08.30", "title": "МВР потвърди: Мъж е с опасност за живота след побой с метална тръба в село Галиче"}
{"url": "https://www.24chasa.bg/novini/article/6416466", "text": "Към 08.30 ч. няма данни за пострадали българи в следствие на урагана \"Харви\" в САЩ. Това съобщиха от пресцентъра на Министерството на външните работи. По информация на Държавния департамент на Съединените американски щати (САЩ), получена в посолството на България във Вашингтон, няма данни за пострадали български граждани в следствие на урагана \"Харви\", засегнал в най-голяма степен щатите Тексас и Луизиана. Българското дипломатическо представителство проведе телефонни разговори с местните центрове за операции при извънредни ситуации, местния офис на Държавния департамент (гореща линия), както и с представители на българската общност в засегнатите райони. До момента не е постъпвала информация и за български граждани, нуждаещи се от помощ, допълват от министерството. Посолството на България във Вашингтон е в контакт с местните власти и следи ситуацията. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството във Вашингтон:+1 202 387 0174 , +1 202 387 57701, +1 202 483 1386 +1 202 299 0273 .", "date": "2017.08.30", "title": "Няма данни за пострадали българи от урагана \"Харви\" в САЩ"}
{"url": "https://www.24chasa.bg/novini/article/6416469", "text": "Комисарят по миграция, вътрешни работи и гражданство Димитрис Аврамопулос сподели пред германския вестник Die Passauer Neue Presse, че Брюксел обмисля нови правила за проверките в Шенгенското пространство. „Сигурността на европейците трябва да бъде приоритет и в ЕК обмисляме дали настоящите правила за Шенгенското пространство трябва да бъдат адаптирани към променената ситуация“, подчерта гръцкият политик, цитиран от Фокус. „Трябва да разграничаваме вътрешноевропейските проверки, свързани с бежанската криза от 2015-2016 г. от тези, които са въведени от съображения за сигурността“, предупреди Аврамопулос, допълвайки, че поради тази причина се намира в непрекъснат контакт с вътрешните министерства на държавите от ЕС и е „отворен към нови предложения“. Проверките по границите на някои от страните от Общността бяха въведени за първи път през септември 2015 г., в разгара на бежанската криза. Към настоящия момент контрол по вътрешните граници в Шенгенското пространство може да бъде въведен само със специално разрешение, припомнят от редакцията.", "date": "2017.08.30", "title": "Димитрис Аврамопулос: Обмислят се нови правила за проверките по границите на ЕС"}
{"url": "https://www.24chasa.bg/novini/article/6416471", "text": "Предвиждаме основните ремонти в София да приключат преди началото на учебната година. Toва каза заместник-кметът на Столична община с направление „Транспорт и транспортни комуникации“ Евгени Крусев в предаването „Денят започва“ по  . „Към момента движението във всички точки, в които се извършват ремонтни дейности, е спокойно. Въпреки това полагаме усилия те да се завършват възможно най-скоро, за да се облекчи напълно трафикът до 15 септември. Основните ремонти продължават по бул. „Прага“, бул. „Княз Александър Дондуков“, бул. „Овча купел“, започнахме и бул. „Тодор Каблешков“ и неговото разширениe и реконструкция“, обясни той. По темата за подмяната на релсите на трамвайна линия 7 Крусев обясни, че в рамките на следващата седмица изтича срокът за подаване на оферти, в които строителните компании могат да подадат своите предложения. „Предвиждаме ремонтните дейности да продължат около месец. Става въпрос за отсечка от 600 метра“, каза той. Относно разширяването на зоните за паркиране Крусев уточни, че глобалната политика за София предвижда да се разширява зоната в определени райони, където гражданите са заявили желанието си да се въведе тази зона, която да даде повече ред и дисциплина при паркирането. „Целта ни е да не се паркира по тротоари, а по точно определени и обозначени за това места и да се спазва регламента за временно паркиране, така че повече хора да могат да се възползват от паркирането в сърцето на града“, каза той.", "date": "2017.08.30", "title": "Oсновните ремонти в София приключват преди началото на учебната година"}
{"url": "https://www.24chasa.bg/novini/article/6415831", "text": "В една гореща неделна вечер пожарникари с кислородни маски изнасят 5 черни торби от килер на ул. “Червена стена” 35 в Шумен. Носи се страшна смрад. Пълно е с полицаи. Зад заключената метална врата на килера са намерени части от труп на жена, обявена за издирване. Останките са в чували между бурканите със зимнина. В двора е работилницата на 46-годишния железар Стефан Стефанов. Той е арестуван и вече година го разследват за смъртта на 49-годишната бивша учителка Галина Димитрова - жената, с която е живял повече от 18 г. От 13 юли 2017 г. Стефан е в затвора във Варна. Лежи в килия с още двама в зоната с повишена сигурност. Днес ще го изведат оттам, за да го изправят пред шуменския съд по обвинение в умишлено убийство. Безчувствен, егоцентричен, склонен към раздразнение и агресия, неспособен да контролира емоциите си - така го описват психолог и психиатър, участвали в експертиза по делото. Според тях при Стефан има “личностно разстройство с нарцистични и дисоциални черти”, но не и болестни отклонения, които да го спасят от съд. С нормален интелект е, не страда от душевно заболяване, може да разбира постъпките си и да отговаря за тях. Според управата на затвора, откакто е зад решетките, не създава впечатление, че е проблемен и конфликтен. Но съдебните архиви и свидетели разкриват, че заради него обстановката в семейството от години била непоносима. В началото Стефан и Галина живеели добре, но през 2013 г. отношенията им се влошили. Техни близки казват, че Стефан искал да доминира. Другата версия е, че имал лошо пиянство - под влияние на алкохола ставал раздразнителен и агресивен и биел жена си. Галина търсела помощ от леля си и сестра си, няколко пъти напускала Стефан. Тя има 2 деца - син от първия ѝ брак с учител и дъщеря от Стефан. След поредната раздяла през 2013 г. в търсене на нов живот Галина заминава за Канада и остава 4 месеца. Отива отново там и през септември 2015 г., работи и спестява малко пари. През лятото на 2016 г. решава да се устрои във Варна, откъдето е родом. Подрежда си жилище, наследено от родителите ѝ, свързва го с кабелна телевизия и интернет и се надява всичко да потръгне, но късметът ѝ обръща гръб при последното ѝ пътуване до Шумен. На 8 август тя се обажда на леля си. Казва ѝ, че ще дойде в Шумен, за да вземе рента от имоти и да извади лична карта на дъщеря си Боряна. Разбират се да спи у леля си. На другия ден пристига, а лелята и съпругът ѝ заминават за село. След 2-3 дни Галина им съобщава, че не е взела пари от нивите и ще се прибира във Варна. На 13 август Стефан неочаквано се обажда на дъщеря си. Казва, че майка ѝ не е добре - прилошало ѝ, възможно било да е получила лек инсулт или инфаркт и била в болница на изследвания. Боряна обаче не му повярвала и поискала да говори с майка си. Как Галина се е озовала при Стефан не е ясно. 2-3 часа по-късно обаче тя се обажда на Боряна. Казала ѝ, че ѝ е прилошало, но отрекла да е ходила в болница. Боряна останала с впечатление, че майка ѝ е в затворена стая. Това е последният телефонен разговор на Галина, повече никой не я вижда жива. Синът ѝ напразно я търси по телефона, отива и до Варна и накрая се обажда в полицията. Галина е обявена за издирване. Оказва се, че не е постъпвала в болницата в Шумен. Лелята и съпругът ѝ казват, че не знаят да е имала здравословни проблеми. Стефан е сред първите разпитани. Твърди, че нищо не знае. Полицаите се усъмняват в него заради стари сигнали за домашно насилие, единия от лятото на 2015 г. Тогава от къщата на Стефан се носят викове. Ченгетата отиват да проверят какво става и намират жена му вързана с белезници за леглото. Срещу Стефан започва дело за противозаконно лишаване от свобода, но то е прекратено, след като Галина и дъщеря ѝ отказат да свидетелстват. Според прокуратурата Стефан е връзвал и посягал да бие не само жена си, но и дъщеря си. Заради тормоза още през 2013 г. съдът му налага забрана да ги доближава 18 месеца. Стефан обаче не я спазва и през февруари 2014 г. Галя отива с белези на лицето в полицията. Според прокуратурата жената е убита между 13 и 21 август 2016 г. По трупа има 5 прободно-порезни рани. Два от ударите в шията са смъртоносни, прерязана е сънната артерия и смъртта е настъпила от остра кръвозагуба. Използван е 22-сантиметров нож с дървена дръжка с 3 нита и 11-сантиметрово острие. След убийството Стефан намира спестени от Галя пари от работата ѝ в Канада. Купува си “Форд Фокус”, за да превози трупа на безопасно място, но в деня на покупката катастрофира. На 16 август колата е закарана на ремонт. После Стефан купува моторна резачка, за да разчлени тялото и да се отърве от него. Времето е горещо и трупът почва да се разлага. Стефан успява да скрие само част от останките. На 21 август към 17,40 ч той се прибира подпийнал с форда, когато полицаи го спират на улицата. Отказва проба с дрегер, не може да покаже и шофьорска книжка. При претърсването на дома му наред с останките е намерена и моторната резачка. Стефан се оправдава, че е извършил убийството под влиянието на 500-600 г концентрат. Твърди, че с жена му се скарали на входната врата и тя го нарекла “дяволско изчадие”. Стефан я ударил с точилка и тя паднала. Хванал я и я завлякъл до работилницата си. Версията му обаче не се потвърждава от експертизите и останалите доказателства по делото. Една от тях показва, че с моторния трион са направени 5 хоризонтални среза на трупа отгоре надолу по височината на торса, а главата е отрязана на ниво 2-и прешлен. Части от трупа и едната ръка липсват, теглото на намерените е 46,7 кг. Според прокуратурата при убийството Стефан не е бил в състояние на афект, нито на уплаха. Досега той е съден 7 пъти, но за по-леки престъпления - най-често за това, че е карал пиян. Малко след като Галя изчезва, излиза решение на съда, че мъжът ѝ трябва да влезе в затвора. Причината - преди години след споразумение с прокуратурата му е наложена пробация и 100 ч безвъзмезден труд. Но Стефан не спазва условията на пробацията и на 16 август м. г. тя е заменена със затвор. Преди присъдата да бъде изпълнена обаче, непоправимото е сторено. “Ако го бяха прибрали в затвора 3 дни по-рано, Галя щеше да е жива”, въздъхва нейна позната от Варна.", "date": "2017.08.30", "title": "Съдят касапина от Шумен, нарязал с трион жена си"}
{"url": "https://www.24chasa.bg/novini/article/6416470", "text": "Броят на жертвите от тропическата буря Харви, връхлетяла Тексас, достигна 30 души. Това съобщава \"Ню Йорк таймс\", като се позова на източници от местните власти, предаде ТАСС, цитирана от БТА. Американските медии поместват различни данни, но повечето информират за над 10 загинали. Властите са затруднени официално да съобщят точния брой. Близо 57 трилиона литра вода се е изляла над южните щати на САЩ при поройните дъждове, донесени от Харви, съобщи телевизия \"Фокс нюз\". Това са 27 милиона плувни басейна с олимпийски размери, изчислява медията. Близо 20 000 американци са подслонени за момента в убежища, но броят им постоянно расте и администрацията обмисля да строи модулни къщи. Американският президент Доналд Тръмп заяви по време на обиколка из пострадали градове, че смята да работи с Конгреса по въпроса за помощта за Тексас. \"Навярно никога в историята на страната ни не е имало нищо толкова скъпоструващо\", коментира той предстоящите възстановителни работи. Последиците от урагана Харви ще се усещат в Тексас, Луизиана и други части от САЩ дълги месеци и години наред. До момента на 1,7 милиона души е разпоредено да се евакуират, съобщи в изявление, разпространено от Белия дом, първата дама на САЩ Мелания Тръмп. Генералният секретар на ООН Антониу Гутериш поднесе съболезнования на правителството на САЩ и на американския народ, пострадал от тропическата буря. \"Опечален от човешките жертви, той пожелава на пострадалите скорошно оздравяване\", съобщи говорителят на ООН Стефан Дюжарик. Наличните в някои болници и старчески домове от пострадалия регион енергийни мощности са недостатъчни и около 30 здравни заведения вече са затворени, съобщи министърът на здравеопазването и хуманитарните въпроси Томас Прайс. АЕЦ \"Саут Тексас\" югозападно от Хюстън, Тексас, работи нормално независимо от бурята с два реактора, които дават общо около 2600 мегавата и снабдяват над 2 милиона потребители в щата, предаде Ройтерс. Органите на реда в град Хюстън и редица окръзи са арестували 14 души, заподозрени в обири по време на стихийното бедствие и всеобщата суматоха. На места е въведен комендантски час и властите предупреждават, че виновниците няма да се разминат с условни наказания. Властите предупреждават също, че лица, представящи се за служители на министерството за вътрешна сигурност, карат хората да се евакуират, за да могат след това да оберат домовете им. Имиграционната служба разпространи туит на английски и испански, в който успокоява населението, че няма да извършва проверки за имиграционния статус на хората, които биват настанявани във временните подслони. Населението в южните райони на Тексас ще предаде за вторични суровини половин милион автомобила, фатално повредени от бурята. Тези данни на експертната компания \"Кокс аутомотив\" бяха цитирани от телевизия Ен Би Си. Ще бъдат бракувани двойно повече коли, отколкото след урагана Санди, вилнял през 2012 г. в щатите Ню Йорк и Ню Джърси. Мнозина собственици на коли в Тексас обаче ще се опитат да ремонтират возилата си и да ги препродадат изгодно, като скрият от купувачите какво ги е сполетяло, предричат експерти от САЩ. Проливните дъждове в Тексас ще спрат до 24 - 48 часа, прогнозира пред журналисти и. д. министър на вътрешната сигурност Илейн Дюк. Според синоптиците Харви бавно се движи на североизток и се намира главно над Мексиканския залив. През последните часове обаче бурята отново е започнала да набира сили - изглежда скоро пак ще връхлети крайбрежието и югозападните райони от щата Луизиана.  През 2005 г. Луизиана вече претърпя мащабни разрушения, причинени от урагана Катрина, нанесъл колосални щети на Ню Орлиънс. Този път обаче се очаква стихията да подмине града. Губернаторът на Луизиана Джон Бел Едуърдс въведе извънредно положение в редица окръзи от щата, като предупреди, че са твърде възможни наводнения и повреди в електроснабдяването. От районите край границата с Тексас са евакуирани вече над 500 души. В Арканзас, Тенеси, части от Мисури и в южен Илинойс също е отправено предупреждение за опасност от наводнения до няколко дни, предаде Асошиейтед прес. Фейсбук и Гугъл съобщиха, че ще удвояват за своя сметка всеки долар дарен чрез техните платформи до достигането на сумата от 1 милион долара. Харви стана причина също за уволняването на преподавател от Университета в Тампа заради негово изявление, че ураганът е наказание за щата Тексас, защото е гласувал за републиканците, предаде АП.", "date": "2017.08.30", "title": "Ураганът \"Харви\" взе 30 жертви, Тръмп в Тексас (Видео)"}
{"url": "https://www.24chasa.bg/novini/article/6416492", "text": "Пресата в САЩ и Великобритания коментира поредния ракетен тест на Северна Корея, предизвикал критики от страна на международната общност и Съвета за сигурност на ООН. \"Ню Йорк таймс\" пише, че \"Хвасон-12\" е балистична ракета със среден обсег, която според Пхенян е предназначена да носи голяма бойна глава. След нейното изстрелване японските власти са разпратили предупредителен текст на хората, като са им препоръчали да потърсят защитно укритие, в случай че нещо в теста се обърка. Япония съобщи, че не се е опитала да свали ракетата, защото нямало заплаха за нейната територия, но според анализатори въпреки това изникват неудобни въпроси относно възможностите за защита срещу такива ракети, посочва вестникът, цитиран от БТА. Съюзниците не бяха в състояние вчера да направят нещо повече от това да проследят траекторията на ракетата, докато тя описваше дъга над Хокайдо и след това падна в северната част на Тихия океан. Анализатори твърдят, че японците биха могли да свалят ракетата, ако техните разрушители, въоръжени със системата \"Иджис\" и ракети прехващачи Ес Ем 3, са били във водите между Северна Корея и Япония. Но тъй като Ес Ем 3 са по-бавни от \"Хвасон-12\", японците е трябвало да предприемат действия преди ракетата да премине над корабите, констатира нюйоркското издание. То цитира експерт, според когото Япония вероятно е била сварена напълно неподготвена и нейните разрушители са били другаде. Например, ако те са били пратени на юг в отговор на севернокорейската заплаха да изстреля ракети към зоната около остров Гуам. \"След отвличане на вниманието към Гуам, Северна Корея изстреля ракета над Япония\", казва Шин Джон-во от Корейския отбранителен форум, базирана в Сеул мрежа от военни експерти. По думите му с тази маневра Пхенян е намалил шансовете неговата ракета да бъде свалена, а същевременно е показал потенциала си да поразява мишени, отстоящи на разстояние колкото до Гуам, без да ги насочва именно натам, пише \"Ню Йорк таймс\". Според вестника вчерашният ход на Пхенян може да засили натиска върху Вашингтон да реши занапред да сваля такива ракети, въпреки липсата на гаранции за успех, а и опасенията сред членове на администрацията от ескалация на напрежението със Северна Корея. Вероятно сега ще бъде обърнато повече внимание върху прехващането на ракети по време на полета им, цитира \"Ню Йорк таймс\" неназован официален представител на САЩ. Лондонският \"Гардиън\" пише, че воят на сирени из населените места в Северна Япония е пратил някои хора в подземни укрития, но мнозина са се колебаели как да се предпазят. Досега Северна Корея е изстрелвала на два пъти ракети над Япония - през 1998 и 2009 г., като е твърдяла, че те извеждат в орбита комуникационни спътници. Но във вторник режимът в Пхенян декларира, че става дума за бойна ракета, която по изчисленията на южнокорейски експерти и прелетяла 2700 километра, преди да падне в океана източно от северния японски остров Хокайдо. Вестникът привежда становищата на някои експерти, според които севернокорейците са насочили ракетите над Япония вероятно защото са сметнали, че ако ги пратят към района около Гуам, с това ще преминат \"червената линия\" и ще предизвикат много по-твърда реакция от Белия дом. Вчерашното ракетно изпитване е историческо и от дипломатическа гледна точка. То съвпада със 107-ата от японско-корейския договор ат 1910, който слага началото на 35-годишното японско колониално управление на Корейския полуостров, отбелязва \"Гардиън\". \"Вашингтон пост\" констатира изненадващо сдържаната реакция на президента на САЩ Доналд Тръмп на поредната провокация на Пхенян. Той се дистанцира от намеците напоследък от своята администрация за евентуален диалог с комунистическата страна, но избегна да повтори отправените по-рано този месец бомбастични предупреждения за възможен военен конфликт. Тонът на Тръмп бе доста по-умерен в сравнение с цветистия му език, когато казваше, че ако Северна Корея продължава да заплашва САЩ, ще се срещне с \"огън и ярост\", каквито \"светът не е виждал\", пише вашингтонското издание.", "date": "2017.08.30", "title": "Британски и американски медии за поредния севернокорейски ракетен тест"}
{"url": "https://www.24chasa.bg/novini/article/6416513", "text": "18-годишен младеж е ранен в главата при среднощна стрелба във Велико Търново. Пострадалият е в Неврохирургията на областната болница, няма непосредствена опасност за живота му. Около 2,30 часа тази нощ били счупени част от прозорците на апартамент във великотърновския квартал \"Зона В\", където се била събрала компания. Намиращите се в жилището петима души - домакина и неговите гости, излезли на улицата и там видели непознат мъж. Започнал скандал, при което непознатият извадил газов пистолет и стрелял. Парче от газов патрон е ранило в главата 18-годишния младеж, който бил част от компанията в повреденото жилище, посочиха от Областната дирекция на МВР. Момчето е настанено в неврохирургията на МОБАЛ \"Д-р Стефан Черкезов\". \"Проектилът е попаднал 3-4 см в ляво на главата над очната ябълка и е заседнал в подкожие извън черепа. За щастие, мозъкът не е засегнат, има фрактура на черепа и хематом, но момчето е в съзнание и е контактно. В момента е на медикаменти заради възможни инфекции и усложнения след такова нараняване. Изисква се предоперативна подготовка\", обяси пред \"24 часа\" д-р Петър Тодоров от НХО. Извършителят на стрелбата е задържан. Работата по изясняване на случая продължава.", "date": "2017.08.30", "title": "18-годишен е в неврохирургия след среднощна стрелба в Търново"}
{"url": "https://www.24chasa.bg/novini/article/6416530", "text": "Временно движението в участъка 69 - 70 км в посока Благоевград на АМ \"Струма\" се осъществява само в аварийната лента, съобщиха от пресцентъра на Агенция \"Пътна инфраструктура\" /АПИ/. Промяната е поради пътнотранспортно произшествие. Шофьорите да се движат с повишено внимание и съобразена скорост, спазвайки указанията на служителите на \"Пътна полиция\", предупреждават от АПИ.", "date": "2017.08.30", "title": "Катастрофа на АМ \"Струма\", движението е само в аварийната лента"}
{"url": "https://www.24chasa.bg/novini/article/6416533", "text": "Астробиолози определиха как според тях може да изглеждат извънземните, съобщи Лента, цитиран от БТА. \"Акулите и делфините са с подобна форма на тялото, въпреки че имат далечни роднини, някои от които са риби, а други - бозайници. Не бива да се изненадваме, ако видим подобна конвергенция във формата на тялото, когато срещнем живот от други светове\", каза президентът на международната програма за изпращане на съобщения до извънземен интелект (Messaging to Extra-Terrestrial Intelligence) Дъглас Вакош. По думите му, \"не очаквайте дубликат на Хомо сапиенс, защото търсим живот извън пределите на Земята\". Той не изключва възможността многоклетъчните обитатели на подземните океани, разположени на спътниците на огромни газови гиганти (най-вече Европа и Енцелад), да наподобяват земните бавноходки, но да имат гигантски размери. С него не е съгласен астробиологът от НАСА Роко Маницели, който каза, че на Енцелад най-вероятно не може да съществуват многоклетъчни организми. Главният астроном на института за търсене на извънземен интелект (Search for Extra-Terrestrial Intelligence) Сет Шостак мисли, че визуално \"най-извънземните\" форми на живот на Земята са насекомите. Астрономът Кейтлин Аренс от университета на Арканзас смята, че извънземният живот може да съществува в серна среда, вместо във въглеродна, като земния.", "date": "2017.08.30", "title": "Учени описаха как е възможно да изглеждат извънземните"}
{"url": "https://www.24chasa.bg/novini/article/6416552", "text": "Екипи на турската полиция задържаха шестима предполагаеми членове на групировката \"Ислямска държава\" при операция в Истанбул, съобщи електронното издание на в. \"Сабах\", цитирано от БТА. Антитерористичната акция е предприета късно снощи в два истанбулски квартала. Задържаните джихадисти са чужденци. Установено е, че те са планирали атентат. При претърсването на квартирите им са иззети много дигитални материали и документи на \"Ислямска държава\".", "date": "2017.08.30", "title": "6-има предполагаеми членове на \"Ислямска държава\" са арестувани в Истанбул"}
{"url": "https://www.24chasa.bg/novini/article/6416613", "text": "Железопътният транспорт в западните държави е изложен на потенциална опасност от терористични атаки, съобщава германският национален ежедневник Die Frankfurter Allgemeine Zeitung, цитиран от Фокус. Според Федералната криминална полицейска служба на Германия влаковете все повече попадат в полезрението на радикалните ислямисти като потенциални мишени за нападения, които може да бъдат извършени чрез саботаж на релсите. „Атаки от този вид са допустими в Германия\", алармира говорител на службата пред местни медии. По-рано терориситчната групировка „Ал Кайда“ призова в публикуван в списание текст за извършването на нападения в железопътния транспорт на западните държави. „Дори ако в статията няма конкретно споменаване на Германия, подобни атаки са възможни и във ФРГ“, предупреди говоерителят на Федералната криминална полицейска служба. В интернет форум, тясно свързан с екстремистката групировка „Ислямска държава\", през юли бяха обсъдени начините за предизвикване на дерайлиране на влаковете в Европа. Търсеният ефект е като този от инцидента в Бад Айблинг от 2016 г., който завърши с 12 загинали и десетки ранени. Въпреки това, конкретни индикации за планирани атаки в Германия не са известни а властите, увери говорителят на Федералната криминална полицейска служба.", "date": "2017.08.30", "title": "Германските служби предупредиха за опасност от атентати в жп транспорта"}
{"url": "https://www.24chasa.bg/novini/article/6416671", "text": "Съветът за сигурност на ООН осъди най-категорично новото ракетно изпитание на Северна Корея, предадоха световните агенции. Съветът призовава всички страни членки на ООН да спазват стриктно и изцяло резолюциите на организацията, в това число и тези, налагащи икономически санкции на Северна Корея, се казва в изявление, одобрено от 15-те страни членки. В него се добавя, че е от жизненоважно значение Северна Корея да предприеме незабавни, конкретни действия, за да намали напрежението. Съветът изразява също така ангажимента си за мирно, дипломатическо и политическо решение на севернокорейската криза, предава БТА. Американския постоянен представител в ООН Ники Хейли каза, че Вашингтон повече няма да търпи беззаконието на Северна Корея и че целия свят е срещу Пхенян. Тя каза, че за севернокорейския режим е дошло времето да признае, че той сам се поставя в опасна ситуация, предадоха Ройтерс и ТАСС. Постоянните представители на Русия и на Китай пък се обяниха срещу едностранните санкции. В телефонен разговор на американския държавен секретар Рекс Тилърсън с външните министри на Япония и Република Корея ракетното изпитание на Пхенян бе наречено \"обостряне на провокацията\", предаде ТАСС. Това изпитание показва каква опасна заплаха е Северна Корея за САЩ, Япония и Република Корея и за другите страни по света, смятат тримата дипломати. Тилърсън отново е уверил колегите си, че САЩ продължават да се придържат към ангажимента за защита на Япония и Република Корея. В телефонен разговор японският премиер Шиндзо Абе и южнокорейският президент Мун Дже-ин се договориха да издействат по-силна резолюция срещу Северна Корея в Съвета за сигурност на ООН, предаде Ройтерс. Двамата лидери определиха провокациите на Пхенян като грубо нарушение на законите. Ракетната и ядрената програма на Северна Корея трябва да бъдат прекратени, а проблемите на Корейския полуостров трябва да бъдат решение по мирен път, заяви във вторник постоянният представител на Русия в ООН Василий Небензя след консултациите в Съвета по сигурност, предава ТАСС. „Ние призоваваме за пълно спазване на резолюциите на Съвета за сигурност на ООН. Пхенян трябва да преустанови тези програми“, подчерта Небензя. Същевременно той уточни, че „членовете на Съвета за сигурност трябва да търсят мирно, дипломатическо и политическо решение на проблема на Корейския полуостров“, предава Фокус. „Ние сме против извършването на ракетни изпитания от страна на Северна Корея, но както неведнъж сме отбелязвали, опитите да се разреши въпросът на Корейския полуостров чрез санкции и натиск са неефективни. Този път няма да ни даде желания резултат. Освен това този начин не предвижда възможност за започване на конструктивни преговори с Пхенян“, допълни постоянният представител.", "date": "2017.08.30", "title": "Американският представител в ООН: Целият свят е срещу Пхенян"}
{"url": "https://www.24chasa.bg/novini/article/6416694", "text": "Съдът в Благоевград днес ще заседава по искането на прокуратурата за постоянна мярка за неотклонение \"задържане под стража\" на пастира, запалил огромния пожар в Пирин. 30-годишният Костадин Митев бе арестуван и обвинен в причиняване на пожар по непредпазливост. Миналия четвъртък той извел на водопой стадо говеда, които се разбягали. Изплашен да не ги изгуби, хвърлил неизгасен фас и подпалил първо сухи треви, а след това огънят обхвана 18 хил. дка и бе гасен 6 дни.След като няколко дни отричал да има нещо общо с пожара, Костадин накрая си признал и бе задържан.", "date": "2017.08.30", "title": "Гледат мярката за неотклонение на пастира, запалил гората в Пирин"}
{"url": "https://www.24chasa.bg/novini/article/6416689", "text": "Десетките горски пожари, които нанесоха сериозни щети на гръцкия остров Закинтос, са дело на подпалвачи, заяви министърът за за защита на гражданите Никос Тоскас, цитиран от в. \"Катимерини\" и БТА. Той изрази предположение, че подпалвачите може би се опитват да освободят пространство за \"хотели на места, където в момента има гори\", и добави, че мнозинството от пожарите са били в северната част на острова, където \"интересите са големи\". Министърът отбеляза, че 22 пожара са били регистрирани едновременно на йонийския остров и че е имало общо 84 пожара на Закинтос това лято. Повечето от фронтовете са под контрол, но около 200 пожарникари остават в готовност за намеса. Тоскас добави, че пилоти на хеликоптери, участващи в гасенето на огъня, са забелязали хора, които се опитвали да запалят огън. \"Разбира се, има и случаи, когато е станало неволно, но в мнозинството от случаите изглежда, че е имало подпалване\", изтъкна министърът. Кметът на Закинтос Павлос Колокостас заяви, че около 1000 хектара гори и храсталаци са били унищожени от огъня. \"Островът ще бъде в извънредно положение три месеца\", добави той. \"Освен оценката на щетите, която властите вече са започнали, ние трябва да започнем работа веднага и за предотвратяване на наводнения\", посочи кметът.", "date": "2017.08.30", "title": "Гръцки министър: Пожарите на Закинтос са дело на подпалвачи"}
{"url": "https://www.24chasa.bg/novini/article/6416681", "text": "1 430 000 лв. приходи от нощувки във Велико Търново за юни или с 24.1% повече в сравнение със същия месец на 2016 г., сочат данните на бюро \"Статистически изследвания\". Приходите от чужденци нарастват с 40.4%, а тези от български граждани - с 14.5%. Най-голяма част (48%) от реализираните приходи от нощувки през месеца в областта са постъпили в местата за настаняване, категоризирани с 1 и 2 звезди. Общият брой на нощувките във всички места за настаняване през юни 2017 г. е 38 362, или с 20.1% повече в сравнение със същия месец на предходната година. В хотели, къщи за гости, хостели се наблюдава увеличение на нощувките, като най-голямо е в тези с 4 и 5 звезди - с 30.6%, следвани от местата за настаняване с 3 звезди - с 25.1% и тези с 1 и 2 звезди - с 15.6%. Реализираните нощувки от български граждани спрямо юни 2016 г. нарастват с 14.5% и са 26 672, а тези, реализирани от чужденци - с 35.1% и са 11 690. Пренощувалите гости в местата за настаняване в област Велико Търново през юни 2017 г. нарастват с 19.8% в сравнение със същия месец на 2016 г. и достигат 23 745. От всички пренощували лица 64.6% са българи, като най-голямата част от тях (73.2%) са нощували в места за настаняване с 1 и 2 звезди. Чужденците са 8 409, като над 63 на сто от тях са предпочели лукса на хотели с 4 и 5 звезди. Най-много са пренощувалите граждани от Румъния - 12.1% от всички отседнали в старопрестолния град.", "date": "2017.08.30", "title": "Близо 1,5 милиона лева оставили туристи в търновските хотели за юни"}
{"url": "https://www.24chasa.bg/novini/article/6416304", "text": "Гърция сега е в много по-добро състояние, отколкото беше преди година, заяви в сряда германският канцлер Ангела Меркел по време на пресконференция, предава Independent Balkan News Agency. „Надявам се и смятам, че Гърция ще приложи всичко, за което беше постигнато съгласие“, отбеляза Меркел. Същевременно тя подчерта, че не е в позиция да обещае нищо на гърците, тъй като не е гръцки политик, предава Фокус. Освен това канцлерът пожела на Атина успех и изрази увереност, че Гърция ще спечели и ще постигне просперитет след създаването на повече работни места.", "date": "2017.08.30", "title": "Меркел: Гърция е в много по-добро състояние сега от миналата година"}
{"url": "https://www.24chasa.bg/novini/article/6416363", "text": "Северна Корея потвърди, че е изстреляла балистична ракета със среден обсег Хвасон-12, предадоха световните агенции, като се позоваха на севернокорейската агенция КЦТА. Севернокорейският лидер Ким Чен-ун е присъствал на изстрелването. Той е било с цел протиповопоставяне на съвместните военни учения между САЩ и Южна Корея, предава БТА. Северна Корея заплаши да изстреля четири ракети Хвасон-12 към морето близо до американската тихоокеанска територия Гуам по-рано този месец след отправени към Пхенян предупреждения от страна на Доналд Тръмп. Междувременно съветът за сигурност на ООН осъди най-категорично новото ракетно изпитание на Северна Корея, предадоха световните агенции. Съветът призовава всички страни членки на ООН да спазват стриктно и изцяло резолюциите на организацията, в това число и тези, налагащи икономически санкции на Северна Корея, се казва в изявление, одобрено от 15-те страни членки. В него се добавя, че е от жизненоважно значение Северна Корея да предприеме незабавни, конкретни действия, за да намали напрежението. Съветът изразява също така ангажимента си за мирно, дипломатическо и политическо решение на севернокорейската криза. Американския постоянен представител в ООН Ники Хейли каза, че Вашингтон повече няма да търпи беззаконието на Северна Корея и че целия свят е срещу Пхенян. Тя каза, че за севернокорейския режим е дошло времето да признае, че той сам се поставя в опасна ситуация, предадоха Ройтерс и ТАСС. Постоянните представители на Русия и на Китай пък се обяниха срещу едностранните санкции. В телефонен разговор на американския държавен секретар Рекс Тилърсън с външните министри на Япония и Република Корея ракетното изпитание на Пхенян бе наречено \"обостряне на провокацията\", предаде ТАСС. Това изпитание показва каква опасна заплаха е Северна Корея за САЩ, Япония и Република Корея и за другите страни по света, смятат тримата дипломати. Тилърсън отново е уверил колегите си, че САЩ продължават да се придържат към ангажимента за защита на Япония и Република Корея. В телефонен разговор японският премиер Шиндзо Абе и южнокорейският президент Мун Дже-ин се договориха да издействат по-силна резолюция срещу Северна Корея в Съвета за сигурност на ООН, предаде Ройтерс. Двамата лидери определиха провокациите на Пхенян като грубо нарушение на законите.", "date": "2017.08.30", "title": "Пхенян потвърди: Изстреляната ракета е Хвасон-12, Ким Чен-ун присъствал"}
{"url": "https://www.24chasa.bg/novini/article/6416367", "text": "Кметът на град Хюстън в щата Тексас Силвестър Търнър наложи комендантски час. Първоначално той беше въведен от 22 ч. местно време до 5 ч. местно време. Но час след като издаде заповедта, кметът внесе промени в нея и комендантският част ще започва в полунощ вместо в 22 ч., предадоха световните агенции. Той ще е в сила всеки ден, докато властите преценят, че нещата се нормализират. Целта е да се попречи на евентуални плячкосвания на къщи на евакуирани хора заради стихията Харви. Същевременно жителите на окръг Харис в щата Тексас в радиус от 2,4 километра от химически завод на френската компания Аркема бяха евакуирани като предпазна мярка, предава БТА. Аркема е предупредила местните власти, че в резултат на наводненията от бурята Харви има риск от реакция на някои химически вещества, намиращи се в предприятието в окръг Харис. Тази реакция би могла да причини пожар и отделянето на голямо количество черен дим. Властите не съобщават за какви химически вещества става дума. Около 57 трилиона литра вода се е изляла върху южните части на САЩ в резултат на проливните дъждове, причинени от бурята Харви, съобщи телевизия Фокс нюз, предаде ТАСС. Очаква се да се изсипят още 23 трилиона литра вода, преди валежите да спрат. Според министерството на националната сигурност спирането на валежите се очаква след 24-48 часа. В град Монт Белвю в Тексас количеството на валежите вчера към средата на деня бе 1320 милиметра. Това е рекорд за континенталната част на страната. Спасителни екипи са оказали помощ на над 13 000 души в тежкозасегнатия от наводненията град Хюстън, предаде Асошиейтед прес. Според в. \"Ню Йорк таймс\" жертвите на Харви са 30. Стихията Харви може да се окаже една от най-скъпо излезлите на САЩ бури, предаде Франс прес, като се позовава на предварителни прогнози на компанията за анализи \"Енки рисърч\". За няколко часа прогнозите за оценките на щетите, причинени от Харви, скочиха от 30 милиарда на 42 милиарда долара. Харви вече нанесе големи щети в Тексас. Проливни дъждове и наводнения вече обхванаха и съседния щат Луизиана. При щети, оценявани прогнозно на 42 милиарда долара, Харви се нарежда сред стихиите Айк, Уилма и Катрина. През 2008 г. ураганът Айк удари Тексас, част от Антилските острови и Карибските острови и щетите бяха за 43 милиарда долара. През 2005 г. ураганът Уилма опустоши северните част на САЩ и щетите бяха за 38 милиарда долара. Най-големи щети нанесе ураганът Катрина през 2005 г. те бяха в размер на 118 милиарда долара. Ако прогнозите за Харви се сбъднат, то той ще се нареди на четвърто място. Очаква се катастрофалните последици от урагана да се усетят най-вече в сектора на енергетиката, информатиката, отбраната и селското стопанство.", "date": "2017.08.30", "title": "Кметът на Хюстън наложи комендантски\nчас, за да не плячкосват къщите след Харви"}
{"url": "https://www.24chasa.bg/novini/article/6416373", "text": "Пожарът в Кресненското дефиле е потушен, 50 души са били дежурни през изминалата нощ, съобщи БНР. Наблюдението над района на пожара остава и днес.                                                                                                                                                                                                                                                                                                                       ", "date": "2017.08.30", "title": "Пожарът в Кресненското дефиле е потушен"}
{"url": "https://www.24chasa.bg/novini/article/6416375", "text": "Френското сатирично издание \"Шарли ебдо\" публикува на първа страница на новия си брой, излизащ днес, карикатура за   в американските щати Тексас и Луизиана, предаде ТАСС. Карикатурата бе публикувана още вчера на страницата във фейсбук на вестника. На нея се вижда знамето на Третия райх наполовина по вода. От водата се появяват и ръце, изпълняващи нацисткия поздрав. Към рисунката има текст, който гласи: \"Бог има! Той удави всички неонацисти в Тексас\", предава БТА По този начин изданието прави връзка между причинените от бурята Харви наводнения със събитията в Шарлотсвил, където имаше ожесточени сблъсъци между ултрадесни активисти и техни противници. Харви е най-мощният за последните 12 години ураган, връхлетял американската суша. През уикенда той отслабна до тропическа буря. По данни на телевизия Фокс нюз досега той е отнел живота на 14 души.", "date": "2017.08.30", "title": "\"Шарли ебдо\" публикува карикатура за Харви"}
{"url": "https://www.24chasa.bg/novini/article/6416378", "text": "Съдебно жури в САЩ повдигна обвинения срещу 19 души, в това число и 15 турски охранителни и членове на службите за сигурност, заподозрени, че са упражнили сила срещу мирни кюрдски протестиращи във Вашингтон по време на посещение на турския президент, предадоха световните агенции. Подсъдимите са обвинени в нападение на мирни демонстранти, протестиращи срещу визитата на Реджеп Тайип Ердоган в САЩ, предава БТА. Те могат да получат до 15 години затвор. До насилието се стигна вечерта на 16 май пред резиденцията на турския посланик във Вашингтон, където Ердоган отиде след разговор в Белия дом с американския президент Доналд Тръмп. Сблъсъкът между охранителите и агентите от службите за сигурност и протестиращите приключи с 12 ранени, сред които и един полицай. В Анкара през юни турският президент остро разкритикува плановете на американските власти да предявят обвинения по случая. Той определи протестиращите като терористи и каза, че американската полиция не е направила нищо срещу тях. От общо 19-те обвинени само двама са в ареста. Другите се издирват и е малко вероятно те да се върнат доброволно на американска територия.", "date": "2017.08.30", "title": "19 обвинени в САЩ за нападение над протестиращи по време на визитата на Ердоган"}
{"url": "https://www.24chasa.bg/novini/article/6416385", "text": "Софийска вода” временно ще прекъсне водоснабдяването в някои части на столицата, съобщиха от пресцентъра на дружеството. Във връзка с реконструкция на водопровод на ул. „Рила“, кв. „Обеля“, се налага спиране на водоподаването от 9:00 до 21:00 часа на клиентите на „Софийска вода”, живеещи в района между: ул. 6, ул. „Рила“, ул. 3, и ул. 13. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 3 и ул.13. След възстановяване на водоснабдяването е възможно временно повишаване мътността на водата. Във връзка със строително-ремонтни дейности на ул. „Руйни води”, с. Мрамор, се налага спиране на водоподаването от 9:00 до 19:00 часа на клиентите на „Софийска вода”, живеещи в района между: Бивш стопански двор – районът между ул. „Мраморен рид“, ул. „Магараница“,ул. „Църна бара“, ул. „Руйни води“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Руйни води“, ъгъла с ул.“Църна бара“. Във връзка с монтаж на водомерен възел на ул. „Йеромонах Гаврил Лесновски“ № 3, в.з. „Симеоново-север“, се налага спиране на водоподаването от 9:30 до 21:30 часа на клиентите на „Софийска вода”, живеещи в района на: ул. „Йеромонах Гаврил Лесновски“ № 1, №3, № 5; ул. „45“ от № 5 до № 24 . При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Йеромонах Гаврил Лесновски“ № 5. Във връзка с подмяна на сградно водопроводно отклонение на ул. „Слънчев бряг“, м. „Бели брег“, гр. Банкя, се налага спиране на водоподаването от 9:30 до 16:30 часа на клиентите на „Софийска вода”, живеещи в района на: м. „Бели брег“, ул. „Слънчев бряг“ , ул. „Янтра“, ул. „Боримечката“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Слънчев бряг“ №1. Във връзка с изпълнение на строително-монтажни работи на ул. „Детски мир“, вилна зона „Киноцентър“, се налага спиране на водоподаването от 10:00 до 15:00 часа на клиентите на „Софийска вода”, живеещи в района на: в.з. „Киноцентър“ III част . При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Детски мир“, ъгъла с ул. „Голяма могила“. Във връзка с подмяна на сградно водопроводно отклонение на ул. „Варна”, жк „Света троица“, се налага спиране на водоподаването от 11:00 до 19:00 часа на клиентите на „Софийска вода”, живеещи в района между: жк „Света Троица“ - бл.373 вх.Б, В, Г. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бл.373 вх. Г . Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 121 21 или да следят за развитието на всички текущи теренни дейности в реално време чрез Виртуалния информационен център на дружеството", "date": "2017.08.30", "title": "Временно спират водата в някои части на столицата"}
{"url": "https://www.24chasa.bg/novini/article/6416066", "text": "\"Родопа Троян\" стартира през 2013 г. Произвежда колбаси като се залага на традиционните. Дори на логото пише \"Традиция с качество, традиция в бъдещето\", а от компанията уточняват, че искат да пренесат старите традиционни колбаси в настоящето. Създадохме модерен завод с идеята да възродим марката „Родопа“ – традиционна за Троянския край, в който колбасарството води началото си от 1915 г., казват предприемачите. Използват се характерни за региона рецептури. \"Троянската луканка\" е първият такъв колбас, произведен в България. Самото наименование произлиза от региона. Първо се е правила наденица с лук, наричала се луканика. Характерно е, че е леко опушена, има специални подправки и се приготвя от телешко месо. Животните са от региона, пасищно отглеждани, а месото е много качествено. Климатът е благодатен за производство на сурово-сушени продукти. Управленският екип на „Родопа Троян“ е изграден от професионалисти, в производството работят както млади специалисти, така и утвърдени майстори колбасари. От компанията допълват, че вече са изнесли марката „Родопа“ извън територията на Троян и продават в големи търговски вериги. Търсят международни пазари, участват в изложби и форуми. Днес в „Родопа Троян“ се произвеждат над 100 продукта по утвърдени рецепти и съвременна технология. - Преди да се захвана с всичко това, вече имах фирма за производство на дограма и слънчеви колектори. Един инженер може да се справи в различни направления. - И аз и съпругата ми сме завършили хранително-вкусов университет, двамата сме технолози. След дълги години опити най-накрая успяхме да направим наша фирма. Забавихме се заради финансирането. „Родопа Троян“ е било държавно предприятие и се е славило с високо качество на продуктите. Когато решихме да създадем наше предприятие, запазихме името. Не искаме да се занимаваме с масово производство, а да правим деликатеси и наистина качествени продукти. - Предприемачът трябва да е доста гъвкав, находчив, да има подходящите партньори, с които да стартира. В случая наш партньор е „Метро“. Трябва да има добър колектив, ние си създадохме такъв. - Имали сме много трудности, но сме двамата и винаги успяваме. Така заедно преодоляваме трудните моменти. Имаме съдружник, който също много ни помага - Марин Радевски. - Работна ръка намираме много трудно. Имаме трима технолози. Те не са от Троян, дойдоха по наша покана. В нашия град няма безработица, а най-трудната задача е да намерим хора, които да се включат в екипа. Просто няма свободни кадри на пазара. Вземаме хора от близки градове - Априлци, Ловеч, Плевен. - Преди всичко сме приятели с целия колектив. Отзивчиви сме към проблемите им, лоялни работодателите сме. Мисля, че това ги мотивира. В един момент можем да сме технолози, опаковчици, а след това търговци. За да върви един бизнес, трябва да си вътре в него, а не отстрани. - Представям си при нас да работят много млади и амбицирани хора. Да произвеждаме все така качествени колбаси, да не се отклоняваме от линията, която сме започнали. Хората да ни видят не само в малките магазини и местните вериги, но и в по-големите.", "date": "2017.08.30", "title": "\"Родопа Троян\" връща традиционния вкус на колбасите"}
{"url": "https://www.24chasa.bg/novini/article/6416387", "text": "САЩ наложиха санкции на представител на \"Ислямска държава\", който според американските власти е един от финансовите ръководители на групировката, предаде Асошиейтед прес. Министерството на финансите на САЩ каза, че Салим Мустафа Мухамад ал-Мансур е набирал средства за джихадистката кауза от 2009 г., когато е бил командир в тогавашния клон на Ал Каида в Ирак, който еволюира в \"Ислямска държава\", предава БТА. През 2014 г. е помогнал за превеждането на стотици хиляди иракски динари на \"Ислямска държава\" в Мосул, след това е участвал в схеми за пране на пари в полза на групировката и е отговарял за продажбата на петрол, добит в Ирак и Сирия, посочи министерството, цитирано от Ройтерс. По-рано тази година Мансур се е преместил в Турция, но продължава да изпълнява функциите си на \"финансов емир\" на ИД. С решението на министерството на финансите ще бъдат замразени всички евентуални активи на Ал Мансур в САЩ и се налага забрана на американски граждани да търгуват с него.", "date": "2017.08.30", "title": "САЩ санкционираха финансов ръководител на \"Ислямска държава\""}
{"url": "https://www.24chasa.bg/novini/article/6416392", "text": "Властите на Рим обмислят дали конфискувани от мафията сгради може да бъдат използвани за настаняване на мигранти, предаде Асошиейтед прес. До тази стъпка се стигна, след като полицията бе разкритикувана за сблъсъците, избухнали при опит да евакуира мигранти, незаконно настанили се в сграда в столицата. На 31 октомври властите ще представят резултатите от анализ на 200 000-те конфискувани от мафията апартамента и ще кажат кои от тях стават за временно убежище на мигранти, предава БТА. Според Вирджиния Раджи, кметицата на Рим, незаконно настанили се хора има в около 100 сгради в столицата. Тя защити действията на полицията, използвала водни оръдия срещу кандидатите за убежище миналата седмица. Тогава мигранти, основно от Еритрея и Етиопия, се настаниха на централен площад, след като преди това бяха изгонени от съседна сграда, в която се бяха самонастанили от 2013 г. ООН разкритикува изгонването на мигрантите, предвид факта, че на тези хора не са били предоставени алтернативни места за подслон.", "date": "2017.08.30", "title": "Настаняват мигранти в конфискувани\nот мафията имоти в Рим"}
{"url": "https://www.24chasa.bg/novini/article/6416391", "text": "Американското космическо управление разкри подробности за последния ден от живота на космическия апарат Касини, който ще настъпи в средата на септември, предадоха Ройтерс и ДПА, цитирани от БТА. На 15 септември, когато ще приключи мисията на сондата, тя ще направи последното от 22-те прощални \"гмуркания\" между пръстените на Сатурн и неговата повърхност. Апаратът ще предава почти в реално време данни от атмосферата на планетата, докато изгуби контакт със Земята в 11,54 ч. по Гринуич. Тогава той ще се запали, докато навлиза в смазващата атмосфера на гигантската планета. Касини изследваше Сатурн и \"антуража му\" от 62 луни от юли 2004 г. Той осигури данни за почти 4000 научни публикации. По време на последните си завъртания в орбита около планетата апаратът изследва нейната атмосфера и направи замервания, за да определи размера на твърдото ядро на планетата. Последните данни на Касини за пръстените на Сатурн пък показаха, че те са с по-малка маса от прогнозираното. Това навежда на мисълта, че те са \"по-млади\" от очакваното, на около 120 милиона години и че са се образували след зараждането на Слънчевата система, каза Линда Спилкър, един от експертите в НАСА, участващи в мисията на Касини.", "date": "2017.08.30", "title": "НАСА разкри подробности за последния ден от живота на Касини"}
{"url": "https://www.24chasa.bg/novini/article/6416397", "text": "Ще бъдем добър стопанин на „Дунарит“. Тезата, че държавата е лош стопанин, вече не е реална. Изкупихме изискуемите 68 млн. лв. кредити, за да не тръгнат процедури по несъстоятелност, обяви в студиото на „Тази сутрин“ по   министърът на икономиката Емил Караниколов. Той обясни, че най-големият проблем пред военния завод е липсата на легитимен собственик. Управителите на „Дунарит“ не могат да бъдат освободени, тъй като прокуратурата им е повдигнала обвинения, добави министърът, без да уточнява какви са те. „Изкупихме кредитите с цел да запазим дружеството. Интересува ни да запазим работниците и дружеството на работи, даже по-добре отколкото сега. За м.г. то има 24 млн. лв. печалба“, каза Караниколов. Той допълни, че държавата е изкупила кредитите, тъй като предстояло друга фирма да овладее „Дунарит“. „Ако заводът тръгне на публична продан, може да се яви всеки. Обещах, че държавата ще направи всичко възможно да придобие това дружество“, увери министърът. Той даде за пример фалиралото дружество „Авионанс“, което след намесата на държавата е вече съживено. Подчерта, че в друго държавно дружество ВМЗ „Сопот“ е увеличен фонд „работна заплата“ с 10%.", "date": "2017.08.30", "title": "Министър Караниколов: Ще бъдем добър стопанин на \"Дунарит\""}
{"url": "https://www.24chasa.bg/novini/article/6416403", "text": "Нова пратка яйчен прах, заразен с фипронил, е открита у нас. С нея са изготвени 12 т сладолед в София. Пратката е от фирма в Германия. Произведеният сладолед е под възбрана и стои на склад в българската фирма производител, увери д-р Камен Николов от Българската агенция за безопасност на храните по Нова тв. Изчакват се резултатите от изследване, което да докаже дали фипронилът е в опасни количества. Тези 12,5 тона сладолед, за производството на които е използван яйчен прах с фипронил, може и да бъдат пуснати в продажба, ако се докаже, че количеството фипронил в него е под 0,005. Това стана ясно от думитер на д-р Камен Николов. \"Има регламент от 2014 година, според който, ако в готов продукт или в суровина количеството на фипронил е под 0,005, той не е опасен за потребителя. Производителят на сладоледа трябва за собствена сметка да направи анализ на този готов продукт и ако резултатът е под тази граница, ние ще освободим стоката за свободна реализация. Тъй като все още нямаме този резултат, стоката стои под възбрана\", съобщи д-р Николов. Предишната заразена пратка е била на същата фирма след внос на яйчен прах от германците. Тогава с него са произведени 9 тона майонеза в Стара Загора и 25 т сладолед в София. Двете заразени пратки на яйчен прах с фипронил са били по 500 кг. Първият сигнал за опасния продукт до агенцията е получен на 18 август, след което тя е започнала проверки, обясни д-р Николов. Досега от фипронила няма умрели или пострадали в Европа и у нас. Веществото е определено като умерено токсично от Световната здравна организация с нисък риск за потребителите.", "date": "2017.08.30", "title": "Сладоледът, заразен с фипронил, e на склад, чака резултати от проверка"}
{"url": "https://www.24chasa.bg/novini/article/6416395", "text": "Миналата политическа сесия беше относителна кратка и не успяхме да разгледаме много законопроекти. Сега обаче ще има много работа и тя ще е доста напрегната, каза Менда Стоянова от ГЕРБ в сутрешния блок \"Денят започва\" на БНТ. В момента бизнесът поема основната тежест по таксата смет. Това е една тема, която е твърде дълга и широка. Предвиждат се малки промени в данъчните закони, но няма да има увеличения на данъците, коментира тя.  Приходите от данъчни и осигурителни плащания са с над 6% по-големи в сравнение с миналата година. Ръстът на БВП е 3,6%, допълва Стоянова. Образованието е един от приоритетите, в който ще се дадат пари допълнително. Предвижда се от догодина ръст на учителските заплати с около 20-25%, каза Стоянова.", "date": "2017.08.30", "title": "Менда Стоянова: От догодина увеличаваме заплатите на учителите с още 20-25%"}
{"url": "https://www.24chasa.bg/novini/article/6416396", "text": "Тексас, Луизиана и други части на САЩ ще усещат последиците от урагана Харви още месеци наред и дори в идните години. Това се казва в изявление на първата дама на САЩ Мелания Тръмп, предаде Асошиейтед прес. Тя придружава президента Доналд Тръмп в неговата визита до засегнатия от Харви щат Тексас. В изявлението на Мелания Тръмп се казва, че 1,7 милиона души са получили заповед за напускане на домовете си заради последствията от Харви. Първата дама на САЩ казва още, че иска да предложи помощта си не само на думи, но и чрез действия, но в изявлението не се казва в какво конкретно ще се изразява нейната помощ. Доналд Тръмп вече заяви, че за ликвидирането на последствията от Харви ще бъде необходима рекордна за цялата история на страната сума. Той каза, че се готви да работи с Конгреса за оказване на помощ на пострадалия Тексас и отбеляза, че това ще бъде скъпоструваща задача, предава БТА. Тръмп сподели, че никога не е виждал подобно бедствие и толкова много вода, визирайки наводненията, причинени от Харви. Той определи стихията като най-разрушителния ураган в историята на страната, предаде ТАСС. Метеоролози вече официално обявиха, че дъждовете, които причини Харви, са най-проливните в историята на САЩ, допълва АП. Американският Конгрес започна вчера да работи по многомилиарден план за спешна помощ за пострадалите от Харви, допълва Ройтерс. Тръмп посети к кризисен център в Остин в щата ТексасВъзстановителните работи след щетите, причинени от тропическата буря Харви, ще бъдат скъпа и трудна задача, каза американският президент Доналд Тръмп по време на визита в град Остин в щата Тексас, където е създаден кризисен център заради стихията, предаде Ройтерс. Шерифът от окръг Бристол в щата Масачузетс Томас Ходжсън пък предложи затворници да бъдат пратени да помагат за разчистване на разрушенията, причинени от Харви. Преди време същият шериф предложи затворници да бъдат пратени да строят стената по границата на САЩ с Мексико, предаде Асошиейтед прес. Американската риалити звезда Ким Кардашиан и нейното семейство обявиха, че даряват 500 000 долара на властите, опитващи се да се справят със щетите, причинени от Харви, предаде Ройтерс. Певицата Бионсе вчера също обеща помощта си. Средства обещаха и певицата и актриса Дженифър Лопес и актьорът Кевин Харт. Експерти пък смятат, че безпрецедентните наводнения, причинени от Харви, само подчертават необходимостта богатите страни да увеличат усилията си за изготвяне на планове за помагане на най-уязвимите хора в случай на удари, нанесени от климатичните промени, предаде Ройтерс. Както се видя и при други бедствия тук и по света, най-бедните са и най-уязвими. Ураганът Харви показа на малцината климатични скептици каква е нашата нова действителност. Нещата ще стават още по-лоши, казва Хедър Колман, помощник директор по енергийните политики и климатичните промени към американския филиал на неправителствената организация Оксфам. Наводненията причинени от Харви пък същевременно събудиха страховете, че алигатори, които сега са в плен, може да плъзнат из обитаемите райони на засегнатите щати, предаде Франс прес. Така например в парк североизточно от Хюстън се отглеждат 350 алигатора и само огради им пречеха досега да излязат на свобода. Сега оградите са напълно под водата.  Светът на американския спорт се мобилизира след Харви и започва да дарява пари, предаде Франс прес. Северноамериканската баскетболна лига (НБА) съобщи, че играчите й са дарили милиони долари на пострадалите от бурята. Лесли Алекзандър, собственикът на отбора Хюстън Рокетс, обяви, че дарява 10 милиона долара. Играчът на Хюстън Тексанс Джей Джей Уат каза, че е събрал над 3,25 милиона долара за пострадалите.", "date": "2017.08.30", "title": "Мелания Тръмп каза, че иска да помогне на пострадалите от Харви"}
{"url": "https://www.24chasa.bg/novini/article/6416415", "text": "Трима са с опасност за живота след станалите 26 тежки катастрофи в страната през изминалото денонощие, информират от МВР. При пътнотранспортните произшествия са ранени 41 души. В София са регистрирани 138 леки и 3 тежки ПТП с трима ранени.                                                                                                                                                                                                                                                                                                                       ", "date": "2017.08.30", "title": "Трима са с опасност за живота след катастрофи за денонощие"}
{"url": "https://www.24chasa.bg/novini/article/6416417", "text": "Мюсюлмани от цял свят започват днес традиционното поклонение в град Мека, припомня германският телевизионен канал Це Де Еф, цитиран от Фокус. Властите в Саудитска Арабия очакват повече от два милиона души да се включат в хаджа. И тази година петдневното събитие ще се проведе на фона на засилено напрежение в региона. Поклонниците от Катар няма да имат възможност да се включат в него. През юни Саудитска Арабия изигра ключова роля в блокадата на емирството, което е в тясна връзка с регионалния й съперник Иран и според Рияд – с екстремистки групировки.", "date": "2017.08.30", "title": "Започва традиционното за мюсюлманите поклонение в Мека"}
{"url": "https://www.24chasa.bg/novini/article/6416422", "text": "Работна група в здравното министерство ще обсъжда как да се намали употребата на наргилета. Поводът за спешните мерки срещу масовото пушене е убийството на 11-годишната Никол от Бургас. Момичето беше открито мъртво в асансьор в жилищен блок. Полицията арестува за престъплението момче на 15 години. До жестоката развръзка се стигнало след спор между двамата къде да пушат наргиле. В момента употребата на наргилета не е регламентирана законово у нас. Очаква се здравните власти да излязат с проект за регулация в тази посока. След трагедията в Бургас още на 22 август в. „24 часа” призова да се забранят баровете за наргилета.", "date": "2017.08.30", "title": "Работна група ще обсъжда как да се ограничи пушенето на наргиле"}
{"url": "https://www.24chasa.bg/novini/article/6416419", "text": "Русия информира ООН за военни разходи в размер на 2 трилиона рубли през 2016 г., пише в. \"РБК\", за който цифрата изглежда \"скромна\". Според цитиран в материала икономист това са само 42 на сто от сумата, подлежаща на деклариране по стандартите на ООН. Москва заявява разходи, намалени с 29 на сто спрямо миналата година. Наред с данните от федералния бюджет тази отчетност, разкривана от Русия пред управлението на ООН по разоръжаването (UNODA), е сред алтернативните източници на сведения за средствата, харчени за отбрана на страната. Миналата година Русия съобщи пред света, че през 2015 г. военните й разходи са достигнали 2,9 трилиона рубли, което в общи линии съвпадаше с данните от бюджета. Този път обаче оценката, изпратена в ООН, се разминава с бюджетните разходи за отбрана и разликата е 83 на сто - 1,7 трилиона рубли, предава БТА. Експертът по военна икономика Василий Зацепин изчислява, че според стандартите на ООН общите военни разходи от бюджета на Русия през 2016 г. са достигнали 4,93 трилиона рубли, или 5,7 на сто от БВП на федерацията. Тук спадат и косвените военни разходи като тези за медицинско обслужване и комунални услуги за военни организации. Съответно данните, представени от Русия в UNODA, изглежда съдържат над двойно по-ниски стойности от онези, които трябва да се представят по стандартите на ООН. Запознат източник обяснява разликата с наличието на поверителна част във федералния бюджет на Русия. По данни на неправителствения институт \"Гайдар\" през 2016 г. секретните разходи от бюджета са достигнали \"постсъветски максимум\" от 21,7 на сто. Трудно е да се правят категорични изводи за военните разходи на Русия - бюджетният раздел за национална отбрана е секретен почти изцяло, казва икономистът Владимир Климанов от Института за обществени науки към Руската академия за народно стопанство и държавна служба. Обаче става ясно, че разходите за личния състав на въоръжените сили и военизираните структури са нараснали над два пъти - до 1,2 трилиона рубли, а разходите за покупки и строителство (държавната поръчка за отбрана) са намалели четворно. Тези пера са \"скачени съдове\", смята аналитикът Андрей Чернявски - руските власти просто се налага да преразпределят средствата при сегашния твърд бюджет.", "date": "2017.08.30", "title": "Русия е информирала ООН, че е намалила разходите за отбрана"}
{"url": "https://www.24chasa.bg/novini/article/6416425", "text": "Вицеприемирът Валери Симеонов отрече да има раздор между него и министърката на туризма Николина Ангелкова заради проверките му за шум по Южното Черноморие, обяви пред   самият Симеонов. Причината - Министерството на туризма организирило проверки от друг характер, които били различни от неговите. „Не съм ходел само в „Бедрум“ и „Какао“, ходил съм и в заведенията на Божо Кравата и Митьо Очите. Ходил съм и в Свети Влас в „Планет“. Шумни заведения в Созопол и Приморско също бяха ударени от твърдата ръка на закона“, каза Симеонов. Той добави още: „Всички хотелиери са на моя страна. Има протести от служители на шумни заведения. Получих благодарствени писма от много хотелиери и туроператори“. Вицепремиерът отчете, че само 5,6% са хората, които искат да купонястват, ходят в Слънчев бряг. Такъв шумен, арогатен и побъркваш с шумни децицели е Слънчев бряг, категоричен е той. „В Слънчев бряг има идеално обезшумени дискотеки“, подчерта Симеонов и се закани, че следващият сезон проверките по дискотеките ще продължат. Политикът даде и оценка на опозицията: „През последните месеци БСП буташе всякакви бутафорни дървета, за да не види гората“. В студиото на Би Ти Ви Симеонов обяви, че Украйна ни е дарила бастуна на бащата на Христо Ботев. Тези дни той се е върнал оттам.", "date": "2017.08.30", "title": "Валери Симеонов: Няма раздор между мен и Ангелкова"}
{"url": "https://www.24chasa.bg/novini/article/6416439", "text": ". В крайна сметка обаче виновни за инцидента се оказаха пострадалите и получиха акт от полицията. „От юридическа гледна точка актът трябва да установи нарушение. В случая просто имаме една повредена кола, явно от пътен инцидент. Това категорично не означава, че има виновно поведение и нарушение на водача на пострадалия автомобил. Затова съм силно обезпокоен от тази шокираща некомпетентност на полицията”, коментира в „Здравей, България” правозащитният адвокат Михаил Екимджиев. „МВР не си е свършило работата да установи истинския причинител на инцидента, за когото са имали достатъчно данни през телефон 112”, допълни той. По думите му не може от факта, че има повредена кола да се прави категоричен извод за нарушение на шофьора. „Съгласен съм с всичко казано от адвокат Екимджиев. В случая просто е следвана стандартна процедура, без да се влезе в детайлите. Няма конкретни данни за този, за който се твърди, че е направил грубото нарушение”, коментира от своя страна бившият началник на КАТ Алекси Стратиев. „Когато е имало свидетели и е подаден сигнал на телефон 112, не би трябвало да се пише този акт, а докладна записка, в която полицаите да обяснят какво са видели и какво се е случило според свидетелите”, обясни Стратиев по Нова тв.", "date": "2017.08.30", "title": "Екимджиев: Шокираща е некомпетентността на КАТ, да наказват пострадалата"}
{"url": "https://www.24chasa.bg/novini/article/6416709", "text": "Правителството одобри и предлага на Народното събрание да приеме Доклада за състоянието на отбраната и въоръжените сили за миналата година. Документът отразява текущото състояние на военните аспекти на националната сигурност и резултатите от изпълнението на политиката в областта на отбраната през 2016 г. С него Министерският съвет представя обосновани изводи и насоки за съсредоточаване на усилията през следващия отчетен период. През 2016 г. във въоръжените сили са проведени 258 учения, като подготовката е съсредоточена предимно в тактическите звена до батальон/дивизион. Формирования и отделни военнослужещи са участвали в 14 мисии и операции зад граница на НАТО, ЕС и ООН. Общият брой военнослужещи, участвали в планираните ротации през годината, е около 760. Общо 100 специализирани формирования за овладяване на последствия от бедствия са поддържали постоянна готовност и са провели общо 152 операции за оказване на помощ на населението с участието на 815 военнослужещи и 161 единици техника. В операцията за съвместни действия с органите на МВР по охрана на държавната граница с Турция до края на 2016 г. са се включили над 2700 военнослужещи. Продължи изпълнението на Програмата за развитие на отбранителните способности на въоръжените сили на Република България 2020 и основаващият се на нея План за развитие на въоръжените сили, на пакета „Цели за способности на НАТО 2013” и поетите от страната ангажименти по 55 цели, както и подготовката на 50 формирования към колективната отбрана. Основният извод от доклада е, че българските въоръжени сили са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС. Това обаче продължава да се осъществява с редица затруднения, свързани със системния финансов недостиг, нарастващия некомплект от личен състав и лошото състояние на остарялото въоръжение и бойна техника. По тази причина някои задачи се изпълняват с ограничения. Основните констатирани проблеми са свързани с некомплекта военнослужещи, който вече достига 20% от щатния състав, въпреки усилията за набиране и задържане на подготвен личен състав; недостатъчното ресурсно осигуряване на въоръжените сили; затрудненията по поддържането и развитието на отбранителните способности. В доклада се предлагат конкретни действия в рамките на Бюджет 2018, насочени към стартирането на политики за решаване на най-сериозните проблеми на въоръжените сили, както и за планомерното изпълнение на целите от Програма 2020. Те са в съответствие с приоритетите от правителствената програма в сектор «Отбрана». Коренно променената среда на сигурност налага и провеждането на дебат за постигане на траен политически консенсус и изготвяне на национален план за увеличение на бюджета за отбрана до 2% от БВП до 2024 г., в съответствие с решенията от срещата на върха на НАТО в Уелс. Предвиждат се също комплексни мерки, свързани както с реализирането на политика за устойчиво кариерно развитие на хората в отбраната и търсенето на възможности за повишаване на възнагражденията на военнослужещите, така и с повишаването на тяхното социално положение и издигането на престижа на военната професия. През 2017 г. основните усилия ще бъдат съсредоточени върху поддържането и развитие на необходимите способности за планиране и водене на операции по трите мисии на въоръжените сили, реализацията на основните инвестиционни проекти за модернизаия и изпълнението на комплексни действия за преодоляване на некомплекта от военнослужещи. Правителството одобри Концепция за цифрова трансформация на българската индустрия (Индустрия 4.0) като основа за разработване на Стратегия за участието на България в Четвъртата индустриална революция. С приемането на Концепцията в българската икономика ще се създадат условия за развитие на съвременно индустриално производство чрез интеграция на интелигентни производствени системи и процеси. Най-важната задача на Концепцията е да създаде рамка, в която ще се съсредоточат усилията за подпомагане на българската икономика, за да се адаптира и да приеме активна позиция към новите глобални технологични и социално-икономически процеси, предизвикани от технологичните нововъведения, обединени от понятието „Индустрия 4.0“. Приемането на Концепцията ще позволи да се приемат конкретни политики и мерки за цифровизиране на реалната икономика и производствения сектор. Също така ще се създадат условия да се координират политиките, инструментите и механизмите в различните ресорни министерства в съответствие и с политиките на Европейския съюз в тази област. Правителството прие постановление за откриване на Технически колеж – Казанлък, в структурата на Техническия университет – София. Откриването на основното звено е по предложение на ръководството на висшето училище и въз основа на проект, положително оценен от Националната агенция за оценяване и акредитация. В Техническия колеж – Казанлък, ще се обучават студенти по специалности от професионално направление „Машинно инженерство” за придобиване на висше образование на степен “професионален бакалавър”. Капацитетът на учебното заведение е 230 студенти и е съобразен с институционалния капацитет на Техническия университет – София. В колежа ще се обучават кадри за нуждите на редица предприятия в Казанлък и региона в областта на металообработването, производството на елементи за хидравлични съоръжения, както и за индустрията, свързана с военнопромишленото производство. Наличието на структура на висше училище в града ще допринесе за подобряване на достъпа до висше образование, създаване на устойчива връзка между висшите училища и пазара на труда за постигане на съответствие между търсене, както и предлагане на специалисти с висше образование. 83 деца без право на наследствена пенсия от починал родител ще получат персонални пенсии в размер на 108,88 лв. месечно, реши правителството. Пенсиите са в размер на 90 на сто от социалната пенсия за старост и ще се изплащат от 1 септември. С отпускането им ще бъдат подпомогнати 44 семейства, останали в затруднено финансово положение. Правителството учреди в полза на община Варна безвъзмездно право на строеж върху имот, част от морското дъно, в границите на вътрешните морски води на България в Черно море. Това ще позволи на община Варна да реализира проект за модернизация на рибарското пристанище „Карантината” по Програмата за морско дело и рибарство 2014-2020. Проектът за модернизация и реконструкция на рибарско пристанище „Карантината“ включва пристрояване и надстрояване на съществуващото хидротехническо съоръжение и изграждане на нови пристанищни съоръжения за защита на пристанищната акватория от ветрово и вълново въздействие, за приставане и обслужване на риболовните кораби и за разтоварване и първа продажба на уловите от прясна риба. На община Левски е прехвърлена собствеността върху терена и сградите на Професионалната гимназия по селско стопанство „Никола Й. Вапцаров“ в града. Досега имотът е бил в управление на Министерството на земеделието, храните и горите като неин принципал. Промяната на собствеността е поради обявяването на гимназията за общинско училище. С друго решение за частна държавна собственост беше обявена 2-етажна сграда във Велико Търново с предоставено право на управление на МВР за изпълнение на функциите на Районната служба за пожарна безопасност и защита на населението и на Регионалната дирекция „Пожарна безопасност и защита на населението“. Сградата е в аварийно състояние, а възстановяването й е нецелесъобразно и изисква значителен финансов ресурс. Правителството даде съгласието си тя да бъде премахната. Министерският съвет даде съгласие във Варна и в Бургас да бъдат открити почетни консулства на Република Корея, които ще обхващат териториите на двете области. За почетен консул във Варна е предложен Иво Михайлов, а в Бургас – Йосиф Спиридонов. Двамата са представители на бизнеса и поддържат и развиват дългогодишни контакти с партньори в Република Корея. Откриването на почетните консулства ще предостави нови възможности за развитие на отношенията между двете държави в тъговско-икономическата сфера, младежта и спорта, културния, научен и образователен обмен. Правителството одобри присъединяването на България към споразумение за автоматизиран обмен на ДНК данни, дактилоскопични данни и данни за регистрация на МПС. Споразумението ще бъде подписано още от Албания, Австрия, Босна и Херцеговина, Унгария, Република Македония, Молдова, Черна гора, Румъния, Сърбия и Словения. Подписването на споразумението е израз на волята на страните за установяване на полицейско сътрудничество по отношение борбата със заплахите срещу обществената сигурност, свързани с превенцията, разкриването и разследването на престъпления, както е заложено в сключената между тях Конвенция за полицейско сътрудничество в Югоизточна Европа. Компетентен орган за прилагане на споразумението от българска страна е Министерството на вътрешните работи. Правителството одобри присъединяването на България към две технически споразумения, сключени между страни от НАТО – за взаимна поддръжка чрез обмен на услуги в областта на въздушния транспорт и дейности на военновъздушните сили и за взаимна поддръжка чрез обмен на услуги в областта на транспорта по повърхността за осигуряване на дейности на въоръжените сили. Решението ще позволи на България да изпълнява поетите военни ангажименти, произтичащи от пълноправното членство на страната в НАТО, с което ще бъдат повишени отбранителните способности за гарантиране на националната сигурност и интегриране към колективната отбрана. Министерският съвет одобри Работната програма на Комуникационната стратегия на България за Европейския съюз за 2017 г. Общият бюджет за изпълнението й възлиза на 900 000 лв. За изпълнението на Националния план по програмата са предвидени 360 000 лв., а за Международния план – 540 000 лв. В Националния план на Работната програма са включени дейности, които ще бъдат осъществени с цел последователно провеждане на правителствената политика за повишаване информираността на българското общество за ролята и приоритетите на Европейския съюз. Акцент ще бъде поставен върху комуникационни инициативи, популяризиращи приоритетите на Българското председателство на Съвета на ЕС и насърчаващи партньорството в процеса на вземане на решения в ЕС. В Международния план дейностите са насочени към изпълнение на дългосрочните приоритети на страната ни в областта на външната политика, включително утвърждаване на положителния образ на България като член на ЕС и популяризиране на активното й участие в разработването и осъществяването на политиките на Съюза с акцент върху пълноправната интеграция на страните от Западните Балкани и задълбочаване на сътрудничеството със страните от Източното партньорство. Със същото решение е приет и отчетът за изпълнение на Работната програма за 2016 г. Правителството одобри позицията на България за неформалното заседание на Съвета на Европейския съюз по земеделие и рибарство, което ще се проведе в периода 3-5 септември в Талин. Тема на заседанието ще бъде „Управление на риска: Предоставяне на фермерите на ефективни инструменти за управление на риска след 2020 г.“. Министрите на земеделието на ЕС ще изразят мнението си за възможните подобрения в областта на управлението на риска с оглед засилване ефективността на инструментите, както и за необходимостта от увеличаване на резерва за кризи и по-голямо хармонизиране на нивата на директните плащания, част от които да се заделят във фонд за управление на риска. Министрите ще дискутират и въпроса дали фермерите са осъзнали своята отговорност за управлението на рисковете и ОСП осигурила ли им е достатъчно ефективни инструменти, за да реализират тази своя отговорност. На заседанието също така се предвижда европейският комисар по здравеопазване и безопасност на храните Витенис Андриукайтис да представи информация за актуалното развитие по случая със заразените с фипронил яйца. Правителството одобри промени в Правилника за прилагане на Закона за отбраната и въоръжените сили на Република България. С тях се прецизират и допълват разпоредби, за да бъде приведен Правилникът в съответствие с последните изменения в ЗОВС. Основната цел на промените е да се подобрят възможностите и редът за повишаване на образованието и квалификацията, свързани с кариерното развитие на военнослужещите, да се оптимизира преминаването на войниците (матросите) в сержантския (старшинския) състав, създават се предпоставки за преодоляване на некомплекта във въоръжените сили. Това се постига чрез регламентиране на реда за повторно наемане на военна служба, подобряване на възможностите за кариерно развитие на военнослужещите, опростяване на процедурите по назначаване и преназначаване на длъжност, уточняване на правилата и реда за обучение на войници/матроси и сержанти/старшини в редовна и задочна форма на обучение, разписване на реда за назначаване на длъжност на български граждани, завършили висши военни училища в чужбина и за приравняване на квалификацията им и т. н. Министерският съвет прие постановление за създаване на Координационен борд по въпросите на Българското председателство на Съвета на Европейския съюз. С него се гарантира оперативното проследяване на преговорния процес в рамките на Съвета от всички заинтересовани страни. Изрично се предвижда при необходимост Бордът да дава указания за начина на водене на преговори, както и да предлага на Съвета по европейските въпроси промени в рамковите позиции по разглежданите досиета. Председател на Борда е заместник-министърът за Българското председателство на Съвета на Европейския съюз 2018, отговарящ за връзките с Европейския парламент. Членове са началникът на политическия кабинет на министър-председателя, заместник-министри, представители на ръководните органи на други институции и ведомства, постоянният представител на България към ЕС, директорите на дирекциите «Координация по въпросите на ЕС» в МС и «Политики и институции в ЕС» в МВнР. С постановлението се регламентира и начинът на подготовка на участието на заместник-министъра за Българското председателство на Съвета на Европейския съюз 2018, отговарящ за връзките с Европейския парламент, в заседанията на Европейския парламент. С цел провеждане на успешно Председателство се предвижда и регламентирането на основните принципи на работа на българските държавни служители, които ще председателстват заседанията на Съвета на Европейския съюз и неговите подготвителни органи. Министерският съвет одобри проекта на нов Закон за физическото възпитание и спорта и предлага на Народното събрание да го приеме. Новите изисквания и потребности на обществото в сферата на спорта и физическата активност налагат приемането на закон за регулация и мениджмънт на системата на спорта, който да осъвремени и систематизира нормативната уредба в сферата на спорта. Законопроектът има 15 глави и 153 члена, а действащия закон – 12 глави и 69 члена. Законопроектът предвижда промени по отношение на възможностите за инвестиции в спортни обекти и съоръжения, по отношение на статута, правата и задълженията на спортните организации и регламентира на ниво закон борбата срещу употребата на допинг. Законопроектът осигурява провеждането на държавната политика в сферата на спорта и засилва текущия контрол и изискванията към спортните организации. В проекта се създава възможност спортният клуб да бъде регистриран и като всякакъв вид капиталово търговско дружество, като се запазва действащото сега правило финансиране с публични средства да могат да получават само спортните клубове, регистрирани като юридически лица с нестопанска цел за осъществяване на общественополезна дейност. Съществени изменения, които ще позволят да се ограничи съществуването на клубове-фантоми, са изискването спортните клубове да бъдат членове само на една спортна федерация, както и задължението да имат наети треньорски кадри, за да бъдат вписани в регистъра на спортните организации. Изрично е предвидена възможността за създаване на студентски спортни клубове, които могат да се подпомагат финансово от висшето училище и Министерството на образованието и науката. Новата уредба на спортните федерации предвижда издаването на безсрочна спортна лицензия от министъра на младежта и спорта и засилен последващ контрол върху федерациите, притежаващи лицензии. Има нови изисквания по отношение на лицензирането на федерациите – трябва да имат най-малко 15 клуба за членове, регистрирани в три административни области. В действащия закон изискването е за седем клуба. Федерациите могат да получат финансиране с публични средства, ако имат не по-малко от 20 члена или когато картотекиран от тях спортист е спечелил на олимпийски игри медал за България по съответния спорт. Законопроектът въвежда националната паралимпийска организация, която е член на Международния паралимпийски комитет и е част от т. нар. „специални организации“ в областта на спорта. По смисъла на законопроекта такива са още Българския олимпийски комитет, националната организация за спортно-туристическа дейност (в момента Български туристически съюз) и обединените спортни клубове. Законопроектът цели да създаде условия за ефективно използване и качественото обновяване на съществуващите спортни бази, привличането на по-сериозни инвестиции за изграждането на нови спортни бази при гарантиране на публичния или обществен интерес. Отчетен е фактът, че възвращаемостта на инвестицията в спортни обекти е най-бавна. В законопроекта е предвидено да има възможност за отдаване под наем и учредяване на право на ползване на спортни обекти и съоръжения държавна и общинска собственост за срок до 30 години в полза на спортен клуб, спортна федерация или обединен спортен клуб, които са регистрирани като юридически лица с нестопанска цел за общественополезна дейност и са вписани в съответния регистър на Министерството на младежта и спорта. Законът се съобразява със задължението за спазването на европейските правила за държавната помощ при финансовото подпомагане на спортни организации. Дейностите, които се подпомагат финансово, са извън обхвата на правилата за държавни помощи, тъй като подпомагането се предоставя на юридически лица с нестопанска цел – лицензирани спортни федерации и спортните клубове – техни членове, за дейности в областта на развитието на спорта за всички и спорта за високи постижения. Правителството одобри допълнителни трансфери по бюджетите на общини в размер на 3 482 140 лв. за финансово осигуряване на дейности по две от националните програми за развитие на средното образование за 2017 г. За обучение на талантливи ученици за участие в олимпиади по НП «Ученически олимпиади и състезания» се предоставят 1 311 700 лв. За подобряване на условията за експериментална работа по природни науки по НП «Осигуряване на съвременна образователна среда» са осигурени 2 170 440 лв., които ще се използват за закупуване на уреди, прибори, пособия, реактиви и други консумативи за изпълнение на практически дейности. Отпуснатите средства се осигуряват като трансфер от бюджета на Министерството на образованието и науката. Министерският съвет утвърди класификация на областите на политики/функционалните области и бюджетните програми от компетентността и отговорността на съответния първостепенен разпоредител с бюджет по бюджетите на Министерския съвет, на министерствата, на държавните агенции и на Държавен фонд „Земеделие“ за периода 2018-2021 г. В изпълнение на чл. 18, ал. 4 от Закона за публичните финанси бюджетните прогнози и проектите на бюджети на бюджетните организации, прилагащи програмен формат на бюджет, се разработват съгласно класификацията и в съответствие с одобрената Програма за управление на правителството на Република България за периода 2017-2021 г. Класификацията е разработена на база утвърдените с РМС 468/2015 г. области на политики и бюджетни програми за периода 2016-2018 г. Промените в нея са свързани с постъпили предложения от първостепенните разпоредители с бюджет за изменение на дефинираните области на политики/функционалните области и бюджетните програми, във връзка с настъпили нормативни промени, които засягат дейността на бюджетните организации: изменението и допълнението на Закона за отбраната и въоръжените сили, във връзка с което министърът на отбраната предложи обособяването на отделна бюджетна програма с наименование „68 бригада „Специални сили“ към Политика в областта на отбранителните способности; изменението и допълнението на Закона за съдебната власт, във връзка с което министърът на правосъдието предложи създаването на нова самостоятелна бюджетна програма „Държавни съдебни изпълнители и съдии по вписванията“; заложените мерки 10 и 11 към приоритет Външна политика от Програмата за управление на правителството на Република България за периода 2017-2021 г., във връзка с което министърът на външните работи предложи за включване в класификатора на нова бюджетна програма „Международно сътрудничество за развитие и хуманитарни въпроси“ към Политика в областта на активната двустранна и многостранна дипломация. С утвърждаване на класификацията ще се постигне съответствие с приоритетите на правителството за периода на неговия мандат 2017-2021 г. и с актуалните функционални компетентности и отговорности на първостепенните разпоредители с бюджет, съгласно нормативната уредба, която да служи за основа при разработването на бюджетните прогнози и проектите на бюджети в програмен формат в рамките на бюджетната процедура за съответната година от периода 2018-2021 г. Освен това, класификацията ще се прилага и за разпределението на разходите по области на политики и/или бюджетни програми, което се утвърждава със закона за държавния бюджет за съответната година. Правителството одобри допълнителни разходи по бюджета на Министерския съвет за 2017 г. в размер на 1 224 000 лв. за изграждане на допълнителен участък от временното възпрепятстващо съоръжение по българо-турската граница и прилежащия към него път по поречието на река Тунджа на територията на област Хасково. Средствата за изпълнението на постановлението се осигуряват чрез преструктуриране на разходите и/или трансферите по централния бюджет за 2017 г.", "date": "2017.08.30", "title": "Вижте какво реши Министерски съвет днес"}
{"url": "https://www.24chasa.bg/novini/article/6416696", "text": "Бомба от Втората световна война предизвика във вечерните часове на вторник истински транспортен хаос във федералната германска столица, съобщава берлинският вестник Der Tagesspiegel, цитиран от \"Фокус\". Заради обезвреждането на снаряда – руски модел, 24 полети от летище „Тегел“ бяха пренасочени към „Шьонефелд“, отдалечено на около 20 км от столицата. Това създаде значителни неудобства за пасажерите, които бяха принудени да чакат на терминалите, а някои от тях останаха блокирани в самолетите заради липса на достатъчно автобуси, които да ги извозят. „Няма излитания и кацания заради унищожаването на бомба от Втората световна война“, гласеше съобщението от летищните власти, което се появи в социалната мрежа „Туитър“. Обезвреждането на бомбата започна около 20 часа (местно време) и завърши три часа по-късно. След консултация с властите полетите бяха възобновени през нощта.", "date": "2017.08.30", "title": "Хаос на летище в Берлин заради бомба от Втората световна война"}
{"url": "https://www.24chasa.bg/novini/article/6416736", "text": "Правителството одобри допълнителни разходи по бюджета на Министерския съвет за 2017 г. в размер на 1 224 000 лв. за изграждане на допълнителен участък от временното възпрепятстващо съоръжение по българо-турската граница и прилежащия към него път по поречието на река Тунджа на територията на област Хасково. Това съобщиха от правителствената информационна служба. Средствата за изпълнението на постановлението се осигуряват чрез преструктуриране на разходите и/или трансферите по централния бюджет за 2017 г.", "date": "2017.08.30", "title": "Отпускат още 1,2 млн. лева за оградата с Турция"}
{"url": "https://www.24chasa.bg/novini/article/6416725", "text": "Правителството одобри присъединяването на България към две технически споразумения, сключени между страни от НАТО – за взаимна поддръжка чрез обмен на услуги в областта на въздушния транспорт и дейности на военновъздушните сили и за взаимна поддръжка чрез обмен на услуги в областта на транспорта по повърхността за осигуряване на дейности на въоръжените сили. Това съобщиха от правителствената инфроамционна служба. Решението ще позволи на България да изпълнява поетите военни ангажименти, произтичащи от пълноправното членство на страната в НАТО, с което ще бъдат повишени отбранителните способности за гарантиране на националната сигурност и интегриране към колективната отбрана.", "date": "2017.08.30", "title": "Повишават отбранителните способности за гарантиране на националната ни сигурност"}
{"url": "https://www.24chasa.bg/novini/article/6416759", "text": "Министърът на регионалното развитие и благоустройството Николай Нанков и министърът на транспорта, информационните технологии и съобщенията Ивайло Московски ще направят официална първа копка за изграждането на АМ \"Струма\" между Благоевград и Крупник. Участъкът, с дължина 12,6 км, е част от лот 3.1 на магистралата. Символичната първа копка на обекта ще бъде направена утре -31 август, от 15 часа. ", "date": "2017.08.30", "title": "Министрите Нанков и Московски правят първа копка на част от магистрала \"Струма\""}
{"url": "https://www.24chasa.bg/novini/article/6416748", "text": "Полицаи от Районното управление в Троян са задържали двама мъже, заподозрени за извършване на телефонни измами, съобщават от областната дирекция на МВР в Ловеч. Вчера /29 август/ около 16.00 часа в троянската полиция е постъпил сигнал от 78-годишна жена от града, че непосредствено преди това е станала жертва на телефонни измамници и по позната вече схема им е предоставила сумата от 2800 лева. Минути по-късно в полицейското управление е получен втори сигнал от 77-годишен местен жител, че след телефонен разговор с непознат е предоставил 4200 лева на измамници. Предприети са били незабавни оперативно-издирвателни и заградителни мероприятия, като на ул. \"Васил Левски\" в града e спрян за проверка лек автомобил \"Опел Астра\", управляван от 60-годишен мъж от град Сопот. В близост до превозното средство e задържан още един жител на Сопот, на 62-години, който е държал в ръката си найлонов плик със сумата от 7000 лева. По случая са образувани две досъдебни производства, а мъжете са задържани за срок от 24 часа в РУ - Троян. Работата по случая продължава.", "date": "2017.08.30", "title": "Задържаха двама мъже за телефонни измами в Троян"}
{"url": "https://www.24chasa.bg/novini/article/6416718", "text": "Министерският съвет одобри Работната програма на Комуникационната стратегия на България за Европейския съюз за 2017 г. Общият бюджет за изпълнението й възлиза на 900 000 лв. За изпълнението на Националния план по програмата са предвидени 360 000 лв., а за Международния план – 540 000 лв. Това съобщиха от пресцентъра на правителството. В Националния план на Работната програма са включени дейности, които ще бъдат осъществени с цел последователно провеждане на правителствената политика за повишаване информираността на българското общество за ролята и приоритетите на Европейския съюз. Акцент ще бъде поставен върху комуникационни инициативи, популяризиращи приоритетите на Българското председателство на Съвета на ЕС и насърчаващи партньорството в процеса на вземане на решения в ЕС. В Международния план дейностите са насочени към изпълнение на дългосрочните приоритети на страната ни в областта на външната политика, включително утвърждаване на положителния образ на България като член на ЕС и популяризиране на активното й участие в разработването и осъществяването на политиките на Съюза с акцент върху пълноправната интеграция на страните от Западните Балкани и задълбочаване на сътрудничеството със страните от Източното партньорство. Със същото решение е приет и отчетът за изпълнение на Работната програма за 2016 г.", "date": "2017.08.30", "title": "Приеха Работната програма на Комуникационната стратегия на България за ЕС"}
{"url": "https://www.24chasa.bg/novini/article/6416740", "text": "\"Цената на природния газ ще бъде увеличена с 2%, не са верни спекулациите, че ще има драстично увеличение с 50%\", това каза енергийният министър Теменужка Петкова след заседанието на Министерски съвет. Такса пренос и такса достъп до \"Булгартрансгаз\" трябва да бъдат увеличени заради задължения на България да изпълни директива на Европейската комисия. По този повод днес ще се проведе среща между Министерството на енергетика, \"Булгаргаз\", \"Булгартрансгаз\" и Комисията за енергийно и водно регулиране. Действия за изпълнение на директивата са започнали още през 2012 година. Методики за това са разработени от консултант на Комисията за енергийно и водно регулиране по прозрачни условия. Този модел ще гарантира приходите на операторите. Другата седмица Министерството ще проведе среща с бизнеса и за да се изяснят условията.", "date": "2017.08.30", "title": "С 2% ще поскъпне газът от таксите за мрежата"}
