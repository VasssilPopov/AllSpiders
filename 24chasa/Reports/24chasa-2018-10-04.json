{"url": "https://www.24chasa.bg/novini/article/7086711", "text": "Без лични карти, нито бордни карти на летищата - индийското правителство обяви днес намерението си да въведе лицевото разпознаване по индийските летища, сблъскващи се с тенденцията за бързо увеличаване на броя на пътниците, предаде Франс прес. Още от началото на следващата година индийските пътници на вътрешните полети ще могат да избират да пътуват без документи за самоличност или бордни карти благодарение на система за биометрична идентификация, каза индийският държавен секретар за гражданското въздухоплаване Раджив Наян Чубей. \"Сигурността ще се подобри чрез способността на технологията да идентифицира пътника на всяка проверка\", заяви Чубей, предава БТА. Технологията за лицево разпознаване е в експанзия на летищата по света, които се опитват облекчат потока от пътници, който не спира да се увеличава. Във Франция на летищата Роаси и Орли в Париж и на летището в Ница има биометрични терминали за лицево разпознаване от юли 2018 г. В Индия броят на пътниците се умножи шесткратно за 10 години благодарение на възхода на нискотарифните компании и повечето обслужвани дестинации. Това е истинско предизвикателство за летищата обаче. Според анализатори нужни са инвестиции в размер на няколко милиарда долара, за да се справят летищата с увеличението на потока от пътници. Предложението на индийското правителство предвижда автоматично разпознаване на пътниците, фотографирани при тяхното влизане на летището. Автоматично разпознаване ще има по време на проверките за сигурност за достъп до гейтовете и на проверката за качване в самолета. Технологията ще бъде въведена първо на летищата в Бангалор и Хайдерабад през февруари, а до април - и на летищата в Колката, Варанаси, Пуна и Виджаявада.", "date": "2018.10.04", "title": "Индия въвежда лицевото разпознаване\nпо летищата"}
{"url": "https://www.24chasa.bg/novini/article/7086612", "text": "Шефът на \"Пътна полиция\" пред “24 часа”:  Рязката смяна на посоката на движение и отнемането на предимство са причина за загубата на 188 живота на пътя у нас от 1 януари до 30 септември, твърди шефът на Пътна полиция комисар Росен Рапчев в интервю за “24 часа”. Тези инциденти може да се обобщят под критерия “нахални шофьори”. Сумарно те са повече от несъобразената скорост, алкохола и наркотиците като причина за ПТП. В цяла Европа водещата причина е скоростта. Това означава, че наглостта и чувството за безсмъртие, които обземат българските водачи, са наистина фатални. От интервюто става ясно, че въпреки силно завишения контрол и наказанията жертвите не са спаднали драстично и усилията трябва да бъдат насочени към вразумяване на шофьорите.", "date": "2018.10.04", "title": "Комисар Росен Рапчев: 188 убити от нагли шофьори от началото на годината"}
{"url": "https://www.24chasa.bg/novini/article/7086707", "text": "Губернаторът на щата Ню Йорк Андрю Куомо каза, че международното летище \"Джон Кенеди\" ще се превърне от остаряло съоръжение в пътнически хъб от световна класа. Трансформацията ще струва 13 милиарда долара, предаде Асошиейтед прес. Плановете за промяна на летището бяха представени днес по време на заседание в Манхатън на Асоциацията за един по-добър Ню Йорк, предава БТА. Летището ще има два нови международни терминала, централизиран наземен транспорт и по-добри пътища. С тези подобрения капацитетът на летището ще се увеличи с най-малко 15 милиона пътници на година. Сега летището обслужва около 60 милиона пътници годишно. Строителните дейности се очаква да започнат през 2020 г. Първите два нови гейта се очаква да заработят три години по-късно. По-голямата част от проекта ще бъде завършена през 2025 г.", "date": "2018.10.04", "title": "Ремонтират летище \"Кенеди\" в Ню Йорк с 13 млрд. долара"}
{"url": "https://www.24chasa.bg/novini/article/7086656", "text": "Гръцки синдикат, представляващ персонала на древните обекти в страната и на държавните музеи, призова за 24-часова стачка на 11 октомври, предаде Асошиейтед прес. Протестът ще затвори за туристи Акропола и много други обекти из цялата Гърция, които са популярна туристическа атракция, предава БТА. Синдикатът обвини правителството, че не е представило списък на държавните имоти, които са били прехвърлени на могъщ приватизационен фонд, създаден по време на международния спасителен план за Гърция. Министерството на културата оспори твърденията, че обекти с историческо и археологическо значение са сред имотите, контролирани от фонда.", "date": "2018.10.04", "title": "Стачка затваря Акропола и други обекти и музеи в Гърция на 11 октомври"}
{"url": "https://www.24chasa.bg/novini/article/7086658", "text": "Европейската комисия (ЕК) призова днес органите, отговарящи за защита на потребителите, да прегледат внимателно неотдавнашните промени в политиката на авиокомпания \"Райънеър\" (Ryanair) за обезщетенията. Според ЕК те нарушават правото на ЕС, предаде Франс прес. Еврокомисията посочва по-конкретно задължението, наложено на пътници от някои държави членки на ЕС, да се обръщат към съдилища в Ирландия за всяко искане на обезщетение от компанията, предаде Франс прес. \"Прочетох със загриженост информациите за \"Райънеър\", написа в \"Туитър\" комисарят по въпросите на правосъдието, потребителите и равнопоставеността между половете Вера Йоурова, предава БТА. \"Фактът, че пасажерите ще могат да внасят юридически жалби само в Ирландия, очевидно противоречи на правилата\". Авиокомпанията, която е изправена пред стачки на персонала, съобщи, че ще връща парите за билетите, но няма да плаща обезщетения на пътниците за анулирани полети и закъснения, посочи АФП.", "date": "2018.10.04", "title": "ЕС: \"Райънеър\" нарушава правата на потребителите"}
{"url": "https://www.24chasa.bg/novini/article/7086575", "text": "  Създателите на дигитално съдържание ще са хората, които ще получават високи заплати в бъдеще. Тази прогноза направи главният изпълнителен директор на Vivacom Атанас Добрев на кръглата маса “Учители за дигитално образование”. Това бе първото събитие от продължението на кампанията “Образование 4.0” на “24 часа” и Vivacom. На него еврокомисарят по цифровото общество Мария Габриел, която е патрон на инициативата, и министърът на образованието Красимир Вълчев чуха мнението на учителите как трябва да бъде модернизирано българското образование. На дискусията присъстваха преподаватели и директори на училища от цялата страна. Следващите две кръгли маси ще са с родителите и учениците, за да бъде чуто и тяхното мнение, обяви издателят на “24 часа” Венелина Гочева. “Качеството на образованието ще определи дали България ще стане богата и добра живееща държава, или ще сме на опашката и само ще се оплакваме. Новите професии, които ще получават добри пари, ще са свързани със създаването на дигитално съдържание”, заяви още Атанас Добрев на дискусията. “Първоначално изискването към образованието е било грамотност – да можеш да четеш. С времето е било нужно и да можеш да пишеш, а след това и етапът да създаваш текст. След това изискванията се повишават и с чужди езици. Цифровите умения, за които говорим в момента, имат две фази – да си потребител и да си създател. Трябва да научим децата да създават изкуствените интелекти, защото добре платените хора ще са тези, които създават”, каза изпълнителният директор на Vivacom. “Писането на справки на ексел не са цифрови умения”, подчерта той. Интернетът в училищата, макар и безплатен, трябва да бъде филтриран, за да нямат достъп учениците до порно или неподходящи игри, препоръча още той. “Можем ли да променим нещо в системата без учителите, звучи като реторичен въпрос Днес не сме сигурни през 2060 г. какви професии ще съществуват, но и тогава ще имаме нужда от учители”, заяви на кръглата маса пък министърът на образованието Красимир Вълчев. “Учителят ще е още по-необходим, за да изгради ценности при детето, да го направи знаещ и можещ човек. Ще ни трябват учители на роботи, а не роботи учители”, допълни той. 4 важни неща открои като нужни промени образователният министър. “Едното е обучението за дигитални умения. Въведено е компютърно моделиране от 3-и клас. Стартирана е програмата “Старт за IT кариера”, която МОН разширява. Стартираме голям проект, една от дейностите е за компютърно моделиране още от 1-и клас. Министър Красимир Вълчев обяви, че по проекта за 105 млн. лева по ОП “Наука и образование за интелигентен растеж” ще има обучения за ученици и за учители, които преподават чрез информационни технологии и ще създават дигитални уроци. Процедурата ще обхване всички 1949 общообразователни училища. Има отделени 25 млн. лв. допълнително за финансиране на дейности по интереси. За всичко това ще разчитаме на учителите”, каза Вълчев. Втората промяна според министъра е свързана с обучението чрез информационните технологии, като догодина МОН ще създаде платформа с електронно съдържание с отворен код. Министърът отбеляза, че трябва да се мотивират учителите да създават електронно съдържание. “Ще има допълнително заплащане на всеки електронен урок, създаден от учителите”, каза Вълчев. Wi-Fi вече има в 1100 училища, ще се отпуснат 7 млн. за още 700 Други 600 училища ще получат интернет до началото на следващата година. Третата промяна е в системата, каза още министърът. Всички политики трябва да са ориентирани към иновациите, уточни Вълчев. Четвъртата е свързване на уменията с изкуствения интелект със социално-емоционалните умения и ценностите на човека. “Това може да направим, като свържем дигиталните умения с креативността. Така да променяме системата, че да се провокира развитието на креативността”, подчерта Вълчев. “Истинският проблем е, че дигиталното образование е образованието изобщо и за това не сме готови. Животът ни изпреварва Всичко трябва да се промени”, коментира ректорът на Софийския университет проф. Анастас Герджиков. За първи път учители, ученици, родители са обединени зад една инициатива. През декември ще я предложа и на ниво ЕС, заяви пък еврокомисарката Мария Габриел. Тя очаква от инициативата конкретни мерки, които да предложи на ниво ЕС, когато събира през декември в Брюксел и на която ще участват дигиталните шампиони на Европа. Идеята е чрез разпространяването на инициативата и в другите страни на ЕС да се отговори на предизвикателствата по отношение на цифровите умения. Габриел посочи, че трябва да се прецени за кои учебни програми може да се прилагат интернет платформи и дали може да се стартира бързо с малки работни проекти. “Най-важният извод е, че имаме нужда от модел на утрешния ден – 2040, 2050, 2060 г. Когато знаем за какъв свят готвим нашите деца, трябва да изработим стратегията си като нация и на Европа като континент. Стратегия с ясни цели и срокове - от свързаност на училищата до филтриране на съдържанието и подготовка на учители. Мечтая като родител в учебния процес да влязат “Нешънъл джиографик”, “Анимал планет” и “Хистори”, които децата ми гледат с интерес. И да бъде изваден този материал, който няма да им трябва”, закри дискусията пък лидерката на Дигиталната национална коалиция Гергана Паси. Шефката на образователния инспекторат в София Ваня Кастрева посочи като предизвикателство ролята на университетите да обучават новите преподаватели.  Наредба № 9 - за компютърното обучение в училищата, е от 1994 г. Това обяви  на кръглата маса “Учители за дигитално образование”. Документът ограничава обучението с абсурдни изисквания за площ в кабинетите и норматив на деца за група. Тази остаряла наредба спъва възможността в час децата да се обучават с компютри, таблети или телефони, обясни тя. На дискусията дойдоха близо 70 учители от София и цялата страна. Те говориха откровено, понякога емоционално, и с гордост, и с болка за проблемите и добрия опит при въвеждането на дигиталното съдържание в училищата си. 68% от преподавателите в  където има уникален дигитален център, са минали на обучение в Китай и други държави, съобщи директорката  Но предупреди, че с оглед на темповете на развитие на дигиталните технологии там, където колегите ѝ били преди 3-4 г., вече е различно и те трябвало да отидат пак, за да са в крак с новостите. “Учителите трябва да се самообучават, всяка година да добавят нови мерки - да наблюдават и да ги внасят”, каза тя. За целта в 18-о СУзаплатите били с около 20% над средните в образованието. настоя за трансфериране на положителните учителски практики и да се създадат условия за роботика. Както и на учителите, които създават дигитални уроци, да им бъдат намалени нормативите за офлайн преподаване. Има много учебни материали, създадени от деца с подкрепата на IT специалисти. Всички материали са изобретени според интересите на децата и са отворени за ползване от всички. Учениците подписват декларация, с която предоставят за свободно ползване свои продукти, разказа  в което 90 учители преподават на 950 ученици, вече работят само с електронен дневник. 3 години са поддържали едновременно дневник и на хартия и електронния, обясни директорката Атанаска Рейха. “Още в предучилищна възраст въведохме интерактивни дъски. Резултатите са големи. Приложението на тези продукти дава възможност децата да са активни участници в процеса на обучението - и при рехабилитация на слуха, и при развитие на речта”, включи се  Тя допълни, че развитието на слуховите им възможности води до социализация и интеграция. В средния курс прилагат работа с таблети по определени предмети. Резултати имаме, всяка година ги отчитаме. Нашите учители използват материалите, съобразени с особеностите на децата с увреден слух. Учител от 31-о училище в София попита министъра на образованието Красимир Вълчев ще бъдат ли обучени началните учители, за да могат спокойно да преподават компютърно моделиране. “Направихме обучение, но това не е достатъчно”, отговори министърът. Според него обучението трябва да бъде както по национални програми, така и за сметка на училищния бюджет. Да се създаде национална платформа за добри практики, поиска  Акцентът трябва да е икономическият аспект на дигиталността, подчерта пък зам.-кметът на София Тодор Чобанов. IT секторът е най-бързо развиващият се в София. 40 000 души са заети в този сектор само в София, с най-добрите възнаграждения са и се радват на най-висок жизнен стандарт. “Учителите са ключови фигури и имат историческата мисия да въведат следващото поколение в дигиталния свят по най-добрия начин”, каза още Тодор Чобанов. Според него децата на 3-4 години вече са в дигиталния свят и е много важен въпросът за дигиталната сигурност. Нуждаем се от законов документ, който да гарантира сигурността на децата в интернет. Според зам.-кмета на Пловдив Стефан Стоянов в града му 50-60% от децата. Там вече имат лични акаунти. В града имало над 20 сертифицирани учители, а 500 преподаватели минали на поне един курс. ", "date": "2018.10.04", "title": "Високите заплати ще бъдат за създателите на дигитално съдържание (Обзор)"}
{"url": "https://www.24chasa.bg/novini/article/7086660", "text": "Изпълнителният директор на френската информационна агенция АФП Фабрис Фрис обяви план за съкращаване на 125 работни места в идните пет години, съобщава Франс прес. Съкращенията се планира да бъдат извършени, като не бъдат заменени служители, които ще се пенсионират през тези пет години. През този период ще се пенсионират 160 души. Но агенцията посочва, че ще бъдат създадени и 35 нови позиции, предава БТА. Съкратените 125 работни места представляват около 5 процента от персонала на агенцията според данни към края на 2017 г. Ще бъдат съкратени около 85 технически и административни длъжности заедно с 40 журналистически позиции. Ръководството казва, че мярката е необходима, за да се справи агенцията с повишаващите се разходи и цени. Така до 2023 г. ръководството се надява да намали с 16,5 милиона евро разходите на агенцията, от които 14 милиона евро на ниво разходи за персонала. Паралелно с тези мерки ръководството на агенцията иска да приложи в рамките на своя план за трансформация целта си за разрастване на дейностите. Тази цел бе заявена от Фабрис Фрис през юли. Тя визира генерирането на 30 милиона евро допълнителни търговски приходи за 5 години благодарение на инвестиции във фотографията или видеата. За финансирането на този план, който се очаква до 2023 г. да струва 21 милиона евро, Франс прес има намерение да поиска помощ в размер на 17 милиона евро от фонд, подпомагащ трансформацията на обществените компании. Фабрис Фрис пое ръководството на Франс прес през април.", "date": "2018.10.04", "title": "Франс прес съкращава 125 работни места за пет години"}
{"url": "https://www.24chasa.bg/novini/article/7086667", "text": "Ирландският парламент започна да разглежда законопроект за узаконяване на абортите в Ирландия след историческия референдум през май, с който отпадна конституционната забрана на абортите, предаде Франс прес. В референдума на 25 май над 66 процента от гласувалите подкрепиха либерализация на абортите. Това е културен шок в страната със силна католическа традиция, три години след узаконяването на еднополовите бракове, предава БТА. Очаква се законопроектът да бъде приет от депутатите. В него се предвижда разрешаване на аборт при всички случаи в първите 12 седмици от бременността и до 24 седмици по изключение, например при опасност за живота на майката.", "date": "2018.10.04", "title": "Ирландският парламент започна да разглежда законопроект за абортите"}
{"url": "https://www.24chasa.bg/novini/article/7086407", "text": "Холандия експулсира 4-ма руснаци заради опит за хакерска атака срещу Организацията за забрана на химическите оръжия (ОЗХО), съобщи Би Би Си. САЩ, Великобритания и Канада също обвиниха Русия за кибератаки. Военният министър на Холандия Анк Билевелд каза, че операцията е била подготвяна от руското военно разузнаване през април 2018 г. Холандските служби успели да предотвратят опита за хакване на организацията и идентифицирали четиримата заподозрени лица от Русия. Предполагаемите хакери са Алексей Сергеевич Моренец, Евгений Михайлович Серебряков, Олег Михайлович Сотников и Алексей Валериевич Минин. Те разполагали с дипломатически паспорти и били заловени на 13 април. Когато готвели атаката срещу ОЗХО, организацията разследвала химическата атака срещу бившия руски шпионин Сергей Скрипал във Великобритания. Анк Билевелд също разкри, че друга мишена на руските разузнавачи били файлове от разследването на катастрофата на полет MH17 в Източна Украйна. На пресконференция в Хага военният министър призова Русия да прекрати кибердействия, които “подкопават” западните демокрации. По-рано правителството в Лондон обвини руските служби, че стоят зад четири кибератаки срещу компании в Русия и Украйна, Демократическата партия в САЩ и малка телевизия във Великобритания. САЩ също са повдигнали обвинения за глобални кибератаки на 7 руски граждани, които според Вашингтон работели за руското военно разузнаване. Седмината са участници в заговор за хакерски атаки срещу системи в различни страни с цел да откраднат данни за допинг тестовете на руски атлети. По-късно Канада обяви, че срещу Световната антидопингова агенция, базирана в Монреал, е извършена кибератака, за която е много вероятно да е отговорно руското разузнаване. Премиерите на Холандия и Великобритания Марк Рюте и Тереза Мей нападнаха Русия и обявиха, че Москва “не зачита световните ценности”. Шефът на Пентагона Джим Матис пък поиска да бъде потърсена отговорност на Русия за действията ѝ. Говорителката на руското външно министерство Мария Захарова заяви, че обвиненията на Великобритания били “фантазии” и продукт на някой, който има “богато въображение”. “Това е някакъв дяволски коктейл от обвинения”, изтъкна Захарова. “Русия трябва да престане с безотговорния си модел на поведение, който подкопава международното право и институции”, каза шефът на НАТО Йенс Столтенберг. ЕС пък порица удара срещу ОЗХО като посегателство срещу международния ред. ", "date": "2018.10.04", "title": "Холандия гони 4-ма руснаци за атака срещу химически оръжия (Обзор)"}
{"url": "https://www.24chasa.bg/novini/article/7086653", "text": "Увеличават се минималните прагове за някои обществни поръчки на 10 млн. лв. Това решиха депутатите с окончателно приети промени в Закона за обществените поръчки. Когато с публични средства се финансира пряко с повече от 50% строителство, поръчка ще се обявява задължително, ако стойността е над 10 млн. лв, Досега прагът бе 5 млн. лв. Променя се редът за санкция, когато възложител не изпълни изискванията. Той ще се наказва с глоба в размер на 2% от стойността на сключения договор с включен ДДС, но не повече от 50 000 лв. Досега санкцията беше от 1000 до 5000 лв. С текстовете е разписано и обществените поръчки да се възлагат чрез електронна платформа. С промените се цели да се допълнят правилата и условията за етапно въвеждане и използване на електронна платформа. “Целта е да преодолеем спекулациите и злоупотребите с обществените поръчки - електронни документи и достъп, както и оповестяването. По искане на върховните административни съдии бяха допълнени правата за обжалването пред ВАС, като се ускоряват и производствата, при които има злоупотреба с обжалването”, заяви шефът на правната комисия Данаил Кирилов.", "date": "2018.10.04", "title": "Увеличават прагове за поръчки"}
{"url": "https://www.24chasa.bg/novini/article/7086694", "text": "Около 3000 демонстранти се събраха пред Върховния съд на САЩ във Вашингтон, за да протестират срещу номинирането на Брет Кавано за върховен съдия, предадоха Асошиейтед прес и Франс прес. Сред присъстващите има група демонстранти от Мейн, които призовават републиканската сенаторка от този щат Сюзън Колинс да гласува против кандидатурата на Кавано. По-рано днес Колинс заяви, че ФБР изглежда е водило щателно разследване по обвиненията за сексуално посегателство срещу Кавано, предава БТА. Сенатори демократи пък разкритикуваха разследването на ФБР и обвиниха Белия дом, че е ограничил обхвата му. На пресконференция сенатор Даян Файнстайн каза, че докладът е продукт на непълно разследване. Кавано, неговата обвинителка Кристин Блази Форд и няколко свидетели не са били разпитани от разследващите. Миналата седмица на изслушване в правната комисия на Сената Кристин Блази Форд повтори, че Брет Кавано се е опитал да я изнасили на парти в началото на 80-те години. Съдията категорично отрича. Утре Сенатът ще гласува по кандидатурата на Кавано за върховен съдия.", "date": "2018.10.04", "title": "Хиляди протестират във Вашингтон, не искат Брет Кавано да е върховен съдия (Снимки)"}
{"url": "https://www.24chasa.bg/novini/article/7086703", "text": "Твърденията, че холандското разузнаване е осуетило руска кибератака срещу Организацията за забрана на химическите оръжия (ОЗХО), са антируска \"пропаганда\". Това заяви днес руското министерство на външните работи, цитирано от Франс прес. \"Това е пропагандна акция срещу нашата страна\", посочи ведомството в комюнике. Според него в Холандия се насажда фобия, че навсякъде дебнат руски шпиони и тези обвинения ще нанесат тежък удар на дипломатическите отношения между двете страни, предава БТА. Холандия не изключва никакви мерки по отношение на Русия във връзка с кибератаката и ще обсъди по-нататъшните си стъпки със съюзниците си, каза днес премиерът Марк Рюте, цитиран от ТАСС. Москва попита защо \"Холандия е чакала близо шест месеца да оповести данните за експулсирането на четиримата руснаци. Според Москва на започващата на 9 октомври сесия на ОЗХО ще се обсъжда финансирането на механизъм, даващ право на организацията да посочва \"виновници\" в случаи на химически атаки. Западните страни настояват да бъде въведен такъв механизъм, а според Русия той би противоречал на нормите на международното право. ОЗХО разследва през последните месеци предполагаема химическа атака в сирийския град Дума, която Западът приписва на сирийските правителствени сили, подкрепяни от Москва. Русия отрича тези обвинения и казва, че химическото нападение е било постановка.", "date": "2018.10.04", "title": "Москва: Холандските твърдения за\nосуетени кибератаки са антируска пропаганда"}
{"url": "https://www.24chasa.bg/novini/article/7086540", "text": "“Приравняваме заплатите на свещениците с тези на учителите, които също се повишават. Това са хората, които също обучават, проповядват вяра, ценности.” Това обяви премиерът Бойко Борисов след извънредното си посещение в Светия синод в четвъртък. С него при патриарх Неофит и митрополитите отидоха депутати от ГЕРБ, ДПС и “Обединени патриоти”. Причината е изявлението на синода от сряда, с което владиците изказват несъгласие с предложените норми в законопроекта.  “Между първо и второ четене в комисията работна група с участието на 5 митрополити ще направи така, че законопроектът да стане приемлив. Никой не е мислил да контролира техните доходи, които получават от дарения, продажба на свещи и други. Става дума за това, което държавата отпуска целево - от бюджета, по еврофондове. И за контрол на тези средства синодът няма нищо против. Ще обсъдим и праг за анонимните дарения, които да се декларират. И тук не става въпрос само за Българската православна църква, а и за другите вероизповедания”, каза още Борисов.  Два часа по-късно депутатите от парламентарната комисия по вероизповеданията и правата на човека приеха двата идентични законопроекта - единия внесен от ГЕРБ, ДПС и БСП, а другият от “Обединени патриоти”, но с уговорка до второто четене спорните текстове да се променят. Още в началото зам.-председателят на комисията Васил Антонов от БСП отбеляза, че левите не са били поканени на срещата в синода. А Корнелия Нинова е един от вносителите на първия законопроект заедно с лидерите на ПГ на ГЕРБ Цветан Цветанов и на ДПС Мустафа Карадйъ. Въпреки че са вносители, в сряда в правната комисия от БСП изказали несъгласие с част от текстовете, защото синодът има забележки.  Възраженията бяха представени вчера в ресорната комисия по вероизповеданията от варненския и великопреславски митрополит Йоан. С него при депутатите бяха Неврокопския Серафим, Видинския Даниил и главния секретар на синода - Мелнишкия епископ Герасим. “За първи път в историята на прехода имаме консенсус държавата да започне сериозно финансиране на вероизповеданията”, каза Йордан Цонев, който представи законопроекта на ГЕРБ, БСП и ДПС. Но призна, че има и текстове, които трябва да се променят. “При контрола на средствата има напрежение. Ще решим проблема. Някои текстове не бяха достатъчно ясни. Няма да се контролират собствените приходи на вероизповеданията, а само тези, които държавата отпуска. Не е решен въпросът с финансирането на диоцеза на БПЦ извън страната. Недомислен е и текстът за това, че свещенослужителите трябва да са български граждани, а има вероизповедания, където всички са чужденци”, обясни Цонев. Павел Шопов от “Атака” декларира, че оттук нататък ще гласува всичко, което е по волята на Светия Иинод. “Най-големият проблем на двата законопроекта е, че вероучение няма да бъде въведено в близките няколко години. Освен това се облагодетелстват мюсюлманите. Тук надничат интересите на ДПС”, заподозря Шопов. “15 млн. лв., като се има предвид броят на свещениците, ще стигнат, и то не напълно, единствено за заплатите”, пише и в становището на синода към законопроектите. На срещата си патриархът и премиерът обсъдили вариант тази сума да се актуализира. “Против сме пълния контрол върху финансирането на вероизповеданията. Дарителството има право на анонимност. Да не се поставят ограничения за държавната субсидия. Да не се увеличават правомощията на дирекция “Вероизповедания”. Понятието религиозен радикализъм трябва да отпадне от законопроекта”, изреди спорните моменти в законопроектите митрополит Йоан на заседанието на парламентарната комисия по вероизповеданията в четвъртък. Той заяви, че Светият синод е против и определянето на заплати на свещениците от държавата. Според него това няма как да стане, защото Българската православна църква има своя йерархия, която администрацията не познава. “Правото на проповед е изконно за отделните вероизповедания, включително и извън храма, което е заложено да се забрани със законопроекта”, каза още митрополит Йоан.", "date": "2018.10.04", "title": "Борисов: Заплатите на свещениците като\nтези на учителите (Обзор)"}
{"url": "https://www.24chasa.bg/novini/article/7086621", "text": "Централната избирателна комисия /ЦИК/ на Босна и Херцеговина глоби днес кандидата за член на колективното босненско председателство Милорад Додик с 5000 конвертируеми марки /около 2500 евро/ за език на омразата по време на предизборната кампания за общите избори на 7 октомври, предаде агенция Бета. Водената от Додик партия Съюз на независимите социалдемократи е глобена със 7000 марки, предава БТА. В решението на ЦИК се казва, че на предизборен митинг в Билеча на 22 септември Додик е използвал \"език, който би могъл да подтикне някого към насилие или омраза\". На същия митинг Додик е отправил и заплахи към общински съветник от Сръбската радикална партия \"Д-р Воислав Шешел\". Милорад Додик в момента е президент на Република Сръбска.", "date": "2018.10.04", "title": "Глобиха с 2500 евро кандидат за член на босненското председателство за език на омразaта"}
{"url": "https://www.24chasa.bg/novini/article/7086630", "text": "Авиокосмическата компания \"Еърбъс\" изпробва днес ято от дронове, които да бъдат използвани, за да придружават изтребители над Балтийско море край северните брегове на Германия, предаде ДПА. \"Ние проучваме възможността за използване на безпилотни летателни апарати в стратегия за съвременни въздушни битки в бъдеще\", каза преди изпитанието висшият мениджър в \"Еърбъс\" Флориан Таич, предава БТА. Американските сили са доста напреднали в тази сфера, но се предполага, че китайците и руснаците също извършват проучвания, заяви той. По думите му \"Еърбъс\" разработва дронове от над 10 години. Според него компанията си е поставила за цел до 2025 г. да разработи система за дронове, които да съпровождат изтребители по време на мисии. Това може да е възможност за новия европейски изтребител, който Франция и Германия планират да разработят. Ятата от дронове могат да бъдат използвани за разузнаване и разстройване на вражеските съобщителни системи. Дроновете може дори да бъдат въоръжавани, каза Таич.", "date": "2018.10.04", "title": "\"Еърбъс\" изпробва ято от дронове над Балтийско море край бреговете на Германия"}
{"url": "https://www.24chasa.bg/novini/article/7086558", "text": "Падането на тавана на пенсиите, което трябваше да се случи от 1 януари 2019 г., ще бъде отменено, договориха се вчера правителството и синдикатите. “От 1 юли 2019 година се увеличава таванът за всички пенсии, независимо кога са отпуснати, на 1200 лева и отпада темата с отпадането на тавана. Той по естествен път ще отпадне тогава, когато пенсиите се изчисляват на базата на целия осигурителен живот на съответния гражданин”, обяви финансовият министър Владислав Горанов след среща на премиера Бойко Борисов, вицето Валери Симеонов и лидерите на КТ “Подкрепа” Димитър Манолов и на КНСБ Пламен Димитров. Социалният министър Бисер Петков не бе поканен на разговорите. Тази промяна се получава заради увеличението на максималния осигурителен доход от 1 януари 2019 г. И вместо 2600 лв., колкото бе предвидено да е до края на мандата, ще стане 3000 лв. Таванът на пенсиите ще е закован на 40% от максималния осигурителен доход, или 1200 лв. Тази година таванът е 910 лв., а догодина трябваше да стане 1040 лв. “Промените в пенсионната формула и всичките ѝ несъвършенства не ни дават основание с лека ръка да преценим, че трябва да падне таванът”, обясни Горанов. Натрупани през годините несъвършенства в пенсионната формула разкъсвали връзката между осигурителния принос и размера на пенсията, твърди той. “Увеличението на тавана до 1200 лева ще реши 90% от проблема с ограничаване размера на пенсиите. Но няма да допусне неоснователно получаване на незаработени пенсии, които са изчислени на базата на натрупаните промени в пенсионната формула в размери, които не са свързани с приноса на хората. Т.е. има едни екстремно високи пенсии, които заради метода, по който се изчисляват, може да се смята, че са необосновано високи”, обясни Горанов. “Формулата, която е действала през годините, има ограничени периоди, и то обикновено най-благоприятните – преди 1990-а година. Планираме и промени в пенсионната формула, които ще изчистят до голяма степен всички тези натрупани несъвършенства”, допълни той. “Аз не съм присъствал на срещатата, но знаете, че в момента се обсъждат различни варианти”, коментира по-късно през деня социалният министър Бисер Петков. Той се обяви за привърженик на сега действащото законодателство, според което таванът на пенсиите, отпуснати до 31 декември 2018 г., ще е 40% от максималния осигурителен доход през 2019 г., но отпада напълно за новоотпуснатите. “Вероятно за това решение е натежало недоволството на пенсионерите, че таванът ще отпадне за едни, но ще остане за други”, каза още Петков. Пресметна, че ако това предложение бъде прието, около 2/3 от пенсионерите ще получат действителните си размери. Сега около 65 хил. пенсионери са ограничени от 910 лв. По-голямо увеличение от обещаните 10% за бюджетните заплати от догодина ще получат служителите към агенции и структури, работещи на терен - Национална агенция за приходите (НАП), Националния осигурителен институт (НОИ), Българската агенция по храните (БАБХ) и др. За това са се разбрали синдикатите и правителството на вчерашната среща в Министерския съвет. “Поискахме увеличението да бъде разпределено по системно организиран и координиран начин във всички структури. Не да има разнобой, както е имало. Това е нашата цел, като правителството ще гарантира, че в някои агенции, особено тези, които са “на терен”, и приходните администрации, ще бъде гарантирано по-високо от средното увеличение на работните заплати в рамките на 10-процентното общо увеличение, тоест за сметка на някои други звена и структури в съответното ведомство”, обясни президентът на КНСБ Пламен Димитров. Така увеличението ще бъде в две части. Ще има твърда част, която компенсира инфлацията, и гъвкава, която ще отчита индивидуалния принос на всеки служител. Допълнителните средства, формирани на база на увеличението, пък ще се използват изцяло за промени на основните работни заплати, но не и за допълнителни възнаграждения за постигнати резултати. Следващата седмица пък ще бъде сформирана работна група, която да разработи предложения за усъвършенстване на наредбата за реда и условията на оценяване на всички работещи в системата.  Увеличават енергийните помощи за предстоящия отоплителен сезон, обяви президентът на КНСБ Пламен Димитров. Това се налага заради поскъпването на природния газ от 1 октомври тази година. За целта бюджетът по енергийната програма ще бъде увеличен с близо 43 млн. лв. Агенцията за социално подпомагане обаче тепърва ще прави разчети дали да се увеличи само размерът на помощта, или да се включат повече хора в нея.", "date": "2018.10.04", "title": "Таванът на пенсиите няма да падне от 2019 г. (Обзор)"}
{"url": "https://www.24chasa.bg/novini/article/7086247", "text": "Банка ДСК е поискала от Комисията за защита на конкуренцията да ѝ позволи да придобие Сосиете Женерал Експресбанк, става ясно от регистъра на регулатора. Купувачът е поискал да придобие и непряк контрол върху няколко дъщерни дружества: “Сосиете Женерал Факторинг”, “Сожелиз - България” и “Регионален фонд за градско развитие”. Поискала е и да упражнява самостоятелен контрол върху Застрахователно акционерно дружество “Сожелайф България”. В съобщението на КЗК се посочва, че “Банка ДСК” се занимава с банкови, платежни и финансови услуги и някои съпътстващи - като застрахователно посредничество, туристически и охранителни услуги, дейности по финансов лизинг и факторинг. Предприятия от групата на Сосиете Женерал Експресбанк се занимават с предоставяне на банкови, платежни и финансови услуги, дейности по финансов лизинг и факторинг, животозастраховане, застрахователно посредничество. Очаква се операцията да окаже въздействие върху редица продуктово-географски пазари в страната: банкови услуги (банкиране на дребно и банкиране на едро), платежни услуги и др. Предполага се, че стойността на сделката ще е не по-малко от 600 млн. евро. С пазарен дял от приблизително 6,7% Сосиете Женерал Експресбанк е 7-ата по големина банка на българския банков пазар. В резултат на придобиването “ОТП Груп”, чието българско дружество е Банка ДСК, ще засили пазарната си позиция у нас. Банка ОТП присъства в България от 2003 г. и нейната дейност е печеливша, обявиха от институцията преди няколко месеца.", "date": "2018.10.04", "title": "Банка ДСК иска разрешение за сделката с Експресбанк"}
{"url": "https://www.24chasa.bg/novini/article/7086554", "text": "Космическият апарат \"Нови хоризонти\" на НАСА, който изследва Плутон, запали двигателите си, за да се насочи към следващия обект, който ще изследва в покрайнините на Слънчевата система, съобщи Асошиейтед прес. Ледения свят, наречен временно Ултима Туле, е на 6,4 милиарда км от Земята в пояса на Койпер. \"Нови хоризонти\" трябва да прелети край 30-метровия обект на Нова година, след като още три пъти смени курса си през октомври и ноември, предава БТА. Сондата \"Нови хоризонти\" изследва Плутон през 2015 г. Улитма Туле е на 1,6 милиарда км зад планетата-джудже.", "date": "2018.10.04", "title": "Сондата \"Нови хоризонти\" коригира курса си"}
{"url": "https://www.24chasa.bg/novini/article/7086457", "text": "Антимафиоти от ГДБОП и спецпрокурори влязоха в четвъртък в две специализирани болници за онкологично лечение заради проверка за злоупотреби. Екипите са в столичната болница “Йоан Павел” и в благоевградската “Свети Мина”, разкриха източници от ГДБОП. Проверяват се данни за злоупотреби с лекарства за лечение на болни, съобщиха от прокуратурата. “Разследването е със сериозен характер, то не е започнало по сигнал”, уточни магистрат. Според запознати прокуратурата разполага с информация, че двете болници са източвали пари от НЗОК по добре измислени схеми, за които разследващите отказват подробности, докато не приключат проверките. В четвъртък разследващите проверявали документацията на болниците, информация за доставки, наличности и приложения на скъпи лекарства за терапия и профилактика. Част от папките са иззети. Акцията започнала без много шум. Някои от работещите в болниците дори не разбрали, че са дошли полицаи и прокурори. На телефоните в сайта на болница “Йоан Павел”, чиято сграда се намира на бул. “Ген. Столетов” в София, вчера следобед не отговаряше никой. За коментар не бе открит и шефът на раковата болница в Благоевград. Около нея периодично избухват скандали заради тежкото ѝ финансово състояние и просрочени плащания от порядъка на 1 млн. лв. В края на миналата година директорът д-р Георги Георгиев предложи да бъдат закрити отделенията по хирургия, гинекология и микробиология, за да се намалят разходите. Общината отпускаше средства, за да се купуват медикаменти и да не остават пациентите без лечение. Д-р Георгиев обоснова предложението си за закриване на отделения с това, че онкоболницата трябва да извършва само дейности, които не се предлагат в другите две болници в града - химиотерапия и лъчетерапия. Пациенти и граждани обаче скочиха срещу закриването на отделения и общинският съвет отхвърли предложението. ", "date": "2018.10.04", "title": "Разследват злоупотреби с лекарства за болни от рак (Обзор)"}
{"url": "https://www.24chasa.bg/novini/article/7086454", "text": "Бившият кмет на Трън Станислав Николов е окончателно оправдан за причиняване на катастрофа по непредпазливост отпреди 3 г., когато блъсна с джипа си пред училището в града 6-годишния тогава Ивайло Стоянов. Окръжният съд в Перник потвърди присъдата на първата инстанция, според която Николов е невинен, тъй като катастрофата е станала случайно. “Разочарована съм от българския съд, очаквах справедливо и безпристрастно решение”, коментира майката на Ивайло Анита Гълъбова. След инцидента малчуганът е без далак и с половин черен дроб. На 13 ноември 2015 г. на кръстовище край училището при опит да премине зад автобус, момчето се ударило в задницата на джипа “Фолксваген Туарег” на Николов. “Пострадалият е изскочил внезапно на пътя, като в момента, в който подсъдимият обективно е могъл да го възприеме, не е разполагал с техническа възможност да спре”, се казва в решението. В момента на удара Николов карал с 15 км/ч, което съдът приема за съобразена скорост. Съдът отправя и критики към родителите на Ивайло, които го оставили без надзор преди катастрофата. “Цената на моята вина ще си я плащам цял живот, но не аз съм карала колата на 13 ноември 2015 г.”, каза майката.", "date": "2018.10.04", "title": "Съдът оправда екскмета на Трън - детето, чийто далак бе изваден, само се блъснало в джипа му (Обзор)"}
{"url": "https://www.24chasa.bg/novini/article/7086521", "text": "В центъра на всичко - начина, по който живеем, учим, работим, са дигиталните умения. Когато говорим за дигитални умения, няма как да не стигнем много бързо до това, което в. “24 часа” идентифицира като триъгълник - ученици, учители, родители. Целта на дискусията е да се изведат напред конкретни мерки, които да доведат до подобряване на цялостната система. Тъй като за първи път се случва учители, ученици и родители да бъдат обединени около тази идея, тази успешна инициатива ще бъде пренесена като добра практика на европейско ниво. Затова смятам през декември, когато събирам отново националните коалиции, европейската комисия за цифрови умения, заедно с нашите дигитални шампиони - тук е един от най-активните в Европа, г-жа Гергана Паси, да предложим това да бъде направено и в другите страни в ЕС. Защото предизвикателството цифрови умения е голямо на ниво ЕС. Има 80 милиона европееца, които никога не са използвали интернет, само 43% от европейските граждани - 169 милиона европееца, имат основни цифрови умения. Затова инвестицията в цифровите умения е най-важна. Всички знаем, че инвестицията в образованието е инвестиция в дългосрочен план. Ефектите от цифровизацията може би ще бъдат напълно видими след няколко години. Те със сигурност ще бъдат видими, когато могат да бъдат анализирани в по-нататъшното обучение или кариерите на учениците. Но още отсега бих искала да ви уверя, че с цифровизирането на образованието чрез използването на новите възможности, които технологиите развиват, вие, учителите, променяте живота на днешните деца към по-добро. Вие им давате още един хоризонт за успешна реализация. Вашата отговорност в това начинание наистина е голяма, затова се възхищавам на отдадеността ви, на търпението ви, на желанието ви самите вие, чрез обучението в новостите, да го предавате и на учениците. Няколко важни елемента, по които ще трябва да продължим да работим. Няма как, когато говорим за цифрово образование, да не продължаваме да градим инфраструктура. Затова е важно да търсим средства, отговарящи на потребностите за техника, тъй като всички знаем как новостите в технологиите се случват всеки ден и ние не трябва да изоставаме от тях. Какво означава да имаме цифров клас? Означава да имаме добра техника, в идеалния случай широколентов достъп до интернет във всички класни стаи. Това означава да има добро оборудване в информационни и комуникационни технологии. Да има учители, които работят уверено с тези технологии, и не на последно място да може да се използва повторно образователният ресурс, със свободен достъп. Искам наистина това да е един от акцентите - все повече и повече да говорим за свободен достъп и свободно движение на данни. Разбира се, оборудването и свързаността не са достатъчни. Има нещо, което за мен е още по-важно, а именно човешкият фактор. Това е аспектът, който според мен има нужда да става по-видим, да му се дава ценност, да му се дава стойност, и той да бъде оценяван по достойнство. Вниманието към учителите и тяхната подготовка е от изключително значение. Изключително важно е учителите, които имат такова ниво, в което владеят информационните технологии. Това е едно от предизвикателствата. Има няколко добри инициативи в тази посока. Проектът, който стартирахме с г-жа Паси с гугъл - за дигиталните посланици учители, си заслужава да бъде продължен и да стигне до всяка област в България. Могат да бъдат повдигнати и други въпроси - за кои предмети от учебната програма е възможна употребата на интегрирани цифрови образователни платформи? Те са възможни за всички предмети, но има специфични условия и въпроси - къде можем да очакваме най-високата добавена стойност, можем ли бързо да стартираме с малки пилотни проекти, за да се докаже ефективността от употребата на дадено приложение, и след това да го разширим? Тук моята първа мисъл е следната: цифровото съдържание трябва да подкрепя педагогиката, а не обратното - не педагогът да служи на технологиите, а те на него, и съответно на учениците. Втората ми мисъл е свързана с възрастта - колко рано трябва да започва цифровото обучение. Опитът показва, че добрата цифрова стратегия включва обучение на основни цифрови способности на ниво начално училище, че дори и по-рано. Добре е да се започва по-рано. Нека не се плашим от това - нашите деца са се сблъсквали със смартфони, с лаптопи, с широка гама от цифрови устройства още от ранна възраст. И училищата отдавна не отдават дължимото на тази действителност. Но предизвикателството всеки път е как да приспособим нивото на образование към дадената възраст. Ключови думи като увлекателност, ангажираност, работа на проектна основа, съответствие на реалността, са думи, които показват в каква посока трябва да се работи. Днешните деца са родени с телефон или таблет в ръка. Затова трябва да не се спираме само до констатацията. Да, част от тях инстинктивно могат да работят с технологично устройство, но истината е, че не трябва да превръщаме децата просто в цифрови потребители. Да пращаш съобщение по уотс ап или да играеш не е равнозначно на това да имаш цифрови умения. Затова искам да го подчертая - нуждаем се от добре изградено и добре премислено цифрово образование, с програма, която да адаптира цифровите умения спрямо възрастта, за да позволи критичното мислене, социалното отношение, иновативността и креативността - това, което нито машините, нито технологиите някога ще ни заместят. Третата ми мисъл е, че имаме много да учим един от друг. Ако гледаме опита на страни със сравним брой население като Австрия или с по-малък като Ирландия, виждаме интересен елемент, който включва така наречените експертни училища с утвърден опит в специфична цифрова практика. Те тренират партньорски училища как успешно да приложат дадена стратегия. Училищата са свободни да избират своите партньори и често се насочват към различен вид училища или учебни степени. Тази стратегия има много добри резултати и можем да споделим и по-нататък информация на тези, които се интересуват. Най-вече трябва да се има предвид важността на човешкия фактор. И накрая още една мисъл, свързана с ролята на изчисленията в облак. Тези изчисления, предлагани от по-големите фирми, все повече се използват в образованието и понякога заместват официално системи за управление на обучението. Тук обаче трябва да бъдем и бдителни, защото това на първо време може да доведе до някакво намаляване на разходите и по-голяма административна ефективност, но може да имаме повече предизвикателства, свързани с неприкосновеността и собствеността на данните. Дългосрочен проблем е намаляването на способността на училищата да координират данни и инструменти с други училища. Зависимостта от Зависимостта от даден доставчик също трябва да бъде взета предвид, особено в по-дългосрочен план, а сега вече имаме и ново задължение - преносимост и свободно движение на личните и нелични данни на ниво ЕС. България допринася изключително положително. Няма как да не поздравя министър Вълчев и неговия екип, защото на ниво ЕС те се отличават с конкретни стъпки в тази посока. В ЕК имаме ключова инициатива - Европейска седмица на програмирането. Тази година между 6 и 21 октомври в цяла Европа доброволци показват как наистина да не бъдем просто потребители, а създатели на съдържание. Моята гордост е, че тази година на 15 октомври в Брюксел ще имаме и българските участници - отбори победители или индивидуални лауреати на награди, както и напреднали ученици. Имаме много ясна амбиция - до 2020 г. да включим 50% от всички училища в цяла Европа, така че много ще се радвам, ако вие, учителите, позволите вашето училище да бъде сред цитираните добри практики и след това България много бързо да надмине дори тези 50%. Няма как да не засегна въпроса с жените и младите момичета в информационните и комуникационни технологии. Вече имаме много ясни данни, които показват, че младите момичета се интересуват също толкова, колкото момчетата в ранна възраст, но след това от 1000 завършващи висше образование само 24 са жени и само 6 от тях правят кариера в тази област. Някъде се къса връзката. И тук мисля, че ролята на учителите може да бъде ключова. И накрая няма как да не спомена, специално за учителите, че октомври е месецът на киберсигурността в цяла Европа. Ние поставяме началото на инициатива за общоевропейско обучение по киберсигурност. В следващите дни ще има на разположение моб за всички учители в цяла Европа по отношение на киберсигурността. Много важно е нашите млади хора да знаят, че в интернет наистина има място, което позволява да се чувстват по-защитени и съответно да им дават възможност за повече развитие и повече перспектива. България е сред най-активните и това се забелязва в Брюксел, така че можем само да окуражаваме тези инициативи. Това е посоката. Мога само да благодаря за това, което правите и да изразя още веднъж цялостната си подкрепа за дейности и инициативи, колкото и понякога да изглеждат смели и не толкова централни да ни се струват. Всичко, което подкрепя младите по пътя им към цифровото бъдеще на Европа е инвестиция, която се връща многократно за всички нас - като общество и като икономика. Днешното обсъждане е още една стъпка напред към подобряване качеството на българското образование и към това Европа в своето цифрово бъдеще да има това, което дава най-високата добавена стойност - граждани с критично мислене и с възможност за информиран избор и с умение за това да превръщат новите технологии в позиции, да минимизират рисковете. Огромно благодаря!", "date": "2018.10.04", "title": "Мария Габриел: Основното цифрово обучение да започва още преди 1-и клас (Обзор)"}
{"url": "https://www.24chasa.bg/novini/article/7086497", "text": "Три бранша - производители на цигари, на алкохол и на горива, подкрепиха поправки в Наказателния кодекс, които да криминализират нелегалното производство на акцизни стоки. Това стана ясно на заседание на комисията за борба с контрабандата и сивата икономика. Председателят Емил Димитров ги бе поканил, за да обсъдят промените. Представителите на производителите настояха праговете за определянето на това кога една дейност ще попадне под разпоредбите на НК, да са различни. От алкохолния бранш са притеснени дали новият режим няма да направи производителите на ракия в селските казани престъпници. Бизнесът призова депутатите да обмислят внимателно промените, за да не се превърнат те в средство за репресия срещу легалните компании. Комисията реши промени да има в Наказателния кодекс и в три закона - за акцизите, за горивата и за виното и спиртните напитки, за да е ясно кои нарушения ще се криминализират и ще се наказват и със затвор. Да се създаде регистър за съоръженията, с които се произвеждат цигари и алкохол, към икономическото министерство, реши комисията. Законовите промени, които да криминализират подготовката за нелегално производство на акцизни стоки, бяха поискани от главния прокурор Сотир Цацаров преди десетина дни. По неговите предложения вече има работна група към правосъдното министерство, която подготвя текстове за поправки в Наказателния кодекс.", "date": "2018.10.04", "title": "Машини за цигари в регистър, за да \nсе спре нелегалното производство"}
{"url": "https://www.24chasa.bg/novini/article/7086449", "text": "Владимир Путин критикува България, че под натиск е проявила слабост с “Южен поток”, и предупреди ЕС да не проявява същата слабост при решаването на газовите въпроси по проекта “Северен поток 2”, предаде ТАСС. “България под натиск отвън се отказа от този проект, сега те съжаляват, сега говорят за това да получат наш газ вече през “Турски поток”, каза руският президент на пресконференция в Санкт Петербург с австрийския канцлер Себастиан Курц. Австрия е ротационен председател на Съвета на ЕС. Путин припомни каква бе печалната съдба на проекта “Южен поток”, отбелязва ТАСС. “Българските колеги ни увериха, че ще се борят докрай за “Южен поток”, тъй като това отговаря на националните им интереси”, каза руският държавен глава. Българската страна разчиташе да създаде няколко хиляди работни места, добави Путин. Руският президент говори подробно по въпроса на енергиен форум в Петербург. “Искам да ви уверя, че Русия е била, е и безусловно винаги ще бъде надежден доставчик, в това число и защото тази тръбопроводна система идва от първоизточника, направо от Ямал, Сибир”, каза той. Приветствам позицията на Австрия в подкрепа на изграждането на газопровода “Северен поток 2”, каза руският президент. Австрийският канцлер подчерта, че европейските партньори на проекта са заинтересовани от неговата реализация. В същото време Курц посочи, че “за нас е важно да бъдат взети предвид интересите на Украйна като важна страна транзитьор”. “За да бъде гарантирана енергийната сигурност, смятаме, че е необходимо голямо количество източници на енергия, също така е рационално едно определено разнообразие на енергийните маршрути”, посочи канцлерът. Путин подчерта, че руският газ, доставян по тръбопроводи, е значително по-евтин от американския втечнен газ. Би било “глупаво и прахосническо” Европа да избере по-скъп вариант, навреждайки на своите потребители. На енергийния форум Путин заяви още, че ще посъветва американския президент Доналд Тръмп да се погледне в огледалото, за да открие виновника за покачването на цените на петрола. След разговори между Путин и Курц шефовете на руската газова компания “Газпром” и на австрийската OMV сключиха основополагащо споразумение за продажба на активи. Шефът на “Газпром” Алексей Милер съобщи, че строителството на морската част на газопровода “Турски поток” ще приключи след два месеца.  Гневна реакция предизвика критиката на Путин и от страна на главния секретар на президента Румен Радев Димитър Стоянов. Той обвини днешните ни политици, че веднага са готови да загърбят род и родина. Реакцията му идва след изявлението на руския президент, че България е зачеркнала проекта “Южен поток” под външен натиск и не е защитила интересите си. “Това са днешните ни политици, “защитници” на националните ни интереси, готови за потупване по рамото да загърбят род и родина”, пише във фейсбук Димитър Стоянов. Бившият енергиен министър Делян Добрев заяви, че върху него не е упражняван натиск, коментирайки думите на Путин. Шефът на Комисията по енергетика обаче подчерта, че не е бил министър при спирането на проекта. Добрев отбеляза, че от ГЕРБ имали критики към начина, по който проектът се е структурирал по времето на кабинета “Орешарски”. По думите му тогава имало проблеми и с комуникацията с ЕК. “Нашите основни критики още тогава бяха, че обществената поръчка, която проведе кабинетът “Орешарски”, стартира на Коледа и приключи на Нова година, а все пак това е най-големият по мащабите си проект в България”, посочи Добрев.  ГЕРБ спряха “Южен поток”, коментира Драгомир Стойнев - бивш енергиен министър в кабинета на Пламен Орешарски. Той посочи, че сме имали готовност да реализираме проекта. Тръбите били на пристанищата във Варна и Бургас. “Нека не забравяме, че госпожа Бъчварова се хвалеше, че ГЕРБ е партия, която е спряла три руски проекта”, изтъкна червеният депутат. Критиките на ЕК били към три правителства, не само към Орешарски. Върху страната ни не е имало натиск, заяви Стойнев. По мнението му спирането на проекта е заради процесите в Европа по онова време, както и заради ситуацията в Украйна. Газът за Унгария по “Турски поток” ще минава по тръби през България и Сърбия. Будапеща се е споразумяла с двете страни за разработка на газопреносните мрежи в рамките на изграждането на втората линия на газопровода, заяви унгарският министър на външните работи и търговията Петер Сиярто. Той се срещна с руския си колега Сергей Лавров в Москва. Министърът призова ЕС да не слага прът в колелата на “Турски поток”. “Западна Европа може да купува газ по северния маршрут (включително от “Северен поток 2”). Ние от Централна Европа настояваме за това право за себе си. Искаме Западна Европа и Брюксел да не поставят прът в колелата, така че от юг (от “Турски поток”) да имаме възможност да получаваме газ”, отбеляза Сиярто. Първият дипломат на Будапеща каза също така, че Унгария ще купува от Русия през 2020 година над 4 милиарда кубични метра газ. Лавров от своя страна увери, че строителството с помощта на Русия на два нови блока на АЕЦ “Пакш” ще засили сигурността на Унгария. ", "date": "2018.10.04", "title": "Путин: България бе слаба и сега съжалява за “Южен поток” (Обзор)"}
{"url": "https://www.24chasa.bg/novini/article/7086571", "text": "САЩ санкционираха турска фирма, ръководството й и севернокорейски дипломат по обвинение, че са търгували с оръжия и луксозни стоки с Пхенян в нарушение на международните санкции, предаде Ройтерс. Фирмата \"СИА Фалкон интернешънъл груп\", която има клон и в Латвия, попада в списъка на американските санкции за износ на оръжия в или от Северна Корея. Санкционирани са и нейният главен изпълнителен директор Хюсеин Шахин и генералният мениджър Ерхан Сулха, съобщи финансовото министерство на САЩ, предава БТА. Санкции са наложени и на И Сон-ун, икономически и търговски съветник в посолството на КНДР в Монголия.", "date": "2018.10.04", "title": "САЩ глобиха турска фирма и севернокорейски дипломат за търговия на оръжие с КНДР"}
{"url": "https://www.24chasa.bg/novini/article/7086520", "text": "“Енерго-Про”, което снабдява с ток Североизточна България, предупреди за измама с приложение в гугъл. В центровете за обслужване на клиенти на компанията постъпили жалби от потърпевши, които описват новия начин за измама. Схемата е следната: клиентът получава обаждане от скрит номер с предупреждение, че електромерът му е разпломбиран и трябва да плати сума, за да не му спрат тока. Накрая телефонният разговор завършва със звучен смях. След като се запознали със случаите, служители на “Енерго-Про” установили, че става дума за приложение, което се използвало за шеги. От компанията поясняват, че предоставят на своите клиенти няколко начина за уведомяване за прекъсване на електроснабдяването вследствие на ненавременно плащане на сметки. Това става чрез имейл, есемес или по пощата. В случаите, в които служители на дружеството се свързват с клиенти по телефона за просрочени задължения, те се представят с име и длъжност, като ги съветват да заплатят сметките си за ток на официално обявените за това места - в центровете за обслужване на клиенти, на каси на партньори или по банков път.  Измамниците твърдят пред клиенти на компанията, че електромерът им е разпломбиран, поради което трябва да платят пари, за да не им спрат тока.", "date": "2018.10.04", "title": "“Енерго-Про”: Има нова измама с  тока чрез  приложение в гугъл"}
{"url": "https://www.24chasa.bg/novini/article/7086634", "text": "Мъжът, който зашлеви млада жена в края на юли на улица в Париж, бе осъден днес на една година затвор, включително шест месеца условно, съобщи Франс прес. Двайсет и пет годишният мъж, чието деяние бе заснето от камера за видеонаблюдение, трябва да плати обезщетение в размер на 2000 евро. Издадена му е и ограничителна заповед, съкласно която той не трябва да се опитва да влиза в контакт с жената, която е ударил, предава БТА. Мари Лагер, 22-годишна студентка, разказа през юли във \"Фейсбук\" за нападението и прикачи снимки и видео като доказателство. По думите й мъжът първо й направил сексуални намеци и тя го отблъснала. На видеото се вижда как мъжът й удря шамар край кафене посред бял ден и пред други хора.", "date": "2018.10.04", "title": "6 месеца затвор за мъж, зашлевил през юли млада жена в Париж"}
{"url": "https://www.24chasa.bg/novini/article/7086622", "text": "Съд в Обединените Арабски емирства прати жена в затвора за три месеца, защото е пргледала телефона на съпруга си без негово знание. Мъжът, който е от Саудитска Арабия, подал съдебен иск срещу жена си, обвинявайки я в нарушение на личното пространство, информира \"Дейли мейл\". Съдът в Рас ал-Хайма призна жената за виновна и я осъди на три месеца зад решетките. Пред съда съпругът заявил, че жена му е копирала всички данни от телефона на друго устрийство, за да може по-късно да прегледа информацията. Това се случило, когато той заспал. Тя пък твърди, че той й е предоставил паролата за телефона му и е позволил да го използва, тъй като и преди тя го е хващала в изневери с други жени. В ОАЕ има строги закони за борба с киберпрестъпността.", "date": "2018.10.04", "title": "3 месеца затвор, ако проверяваш телефона на половинката си в ОАЕ"}
{"url": "https://www.24chasa.bg/novini/article/7086524", "text": "Комисията за енергийно и водно регулиране е започнала разследване дали има опити за манипулация на пазара на ток на едро, съобщи пред журналисти председателят на регулатора Иван Иванов. Това е първият случай, в който експерти на регулатора ще проучват има ли злоупотреби при търговията след промяната на Закона за енергетиката, която възложи на комисията разследващи функции за свободния пазар на ток. Иванов поясни, че в КЕВР са получени сигнали (от Асоциацията на индустриалния капитал в България и от асоциацията “Свободен енергиен пазар” - б.а.) за високите цени на Българската независима енергийна борса и особено в сегмента за търговия “ден напред”. “Работодателите настояват комисията да започне пълно проучване дали има нарушаване на правилата на търговията на борсата. По-този повод с моя заповед бе сформирана работна група, която започва предварително проучване има ли извършено нарушение в търговията на едро на еленергия на борсата”, каза Иванов. В рамките на проучването ще се събират всички данни от борсата, както и от участниците в търговията. Иванов поясни, че то трябва да завърши с доклад, който да установи има ли манипулиране, или опити за манипулиране на пазара и има ли търговия с вътрешна информация Докладът ще бъде разгледан от КЕВР и тя ще реши дали да образува производство. Според Иванов това е сериозно проучване. Опитът на европейските регулатори показвал, че за това трябвали 3 месеца, а при българската КЗК срокът е 4 месеца. Председателят на КЕВР поясни, че не е задължително проверката да е толкова дълга. В момента, в който работната група е готова, комисията ще разгледа доклада ѝ. Колкото до поскъпването, Иванов даде пример с търговията на енергийната борса от последните дни. Базовата цена на тока, който се търгуваше на борсата на 3 октомври с дата на доставка 4 октомври, беше близо 150 лв. за мегаватчас, което е извънредно високо. Всъщност тази цена се оказа и рекордна от стартирането на платформата “ден напред”, показват справки. На 4 октомври извън работа са един от блоковете на АЕЦ “Козлодуй”, който е в планов ремонт почти до края на октомври, и 3 от блоковете на ТЕЦ “Марица-изток 2”. Затова пък двете американски централи работят на пълна мощност, поясни Иванов. Запитан за разговорите между “Булгаргаз” и “Газпром”, Иванов поясни, че анексите в договора за доставка са основата за започване на преговори за цената на газа.", "date": "2018.10.04", "title": "Разследват за  манипулации с цената на енергийната борса"}
{"url": "https://www.24chasa.bg/novini/article/7086552", "text": "Необичаен протест срещу Брекзит ще се проведе в неделя в Лондон пред сградата на британския парламент, предаде Франс прес. В демонстрацията, наречена \"Бауреферендум\", ще участват кучета и техните собственици. Те ще протестират срещу излизането на Великобритания от ЕС и ще настояват за нов референдум по въпроса, предава БТА. Сред организаторите на инициативата е и британският журналист Даниъл Елкан, допълва ДПА. Той разчита, че на протеста ще дойдат между 4000 и 5000 кучета и техните стопани. Участниците в демонстрацията ще се отправят от парламента до Даунинг стрийт 10, резиденцията на британския премиер Тереза Мей. Там те ще връчат петиция, в която настояват за нов референдум за Брекзит. Организаторите на инициативата публикуваха и клип в ЮТюб, наречен \"Бауреферендумът идва\". В него се появяват различни кучета, които \"изразяват\" своето мнение за Брекзит. В демонстрацията ще участват само четириноги, които са обучени от собствениците си да се държат добре. Ще има и награди за най-добре държащите се кучета, предаде ДПА. На протеста няма да бъдат допускани представители от четири породи, попадащи в британския списък на опасните кучета. \"Знаем, че Брекзит ще е катастрофален за хората, но той може да се окаже също толкова вреден и за нашите домашни любимци\", казва Доминик Дайър, който също е сред организаторите на инициативата. Недостиг на ветеринари, повишаване на цените на храните и на грижите за животните, край на европейския паспорт за животни - това са само някои от проблемите, които могат да възникнат при Брекзит. Според най-мрачния сценарий Брекзит ще доведе до такава рецесия, че собствениците на животни, ще бъдат принудени да ги изоставят на улицата или в претъпкани от животни приюти.", "date": "2018.10.04", "title": "Кучета също ще протестират\nсрещу Брекзит"}
{"url": "https://www.24chasa.bg/novini/article/7086529", "text": "Турция няма да напусне Сирия докато сирийският народ не проведе избори, заяви днес турският президент Реджеп Тайип Ердоган, цитиран от Ройтерс. Когато сирийският народ проведе избори, ние ще оставим Сирия на нейните стопани, след като те проведат техните избори, заяви Ердоган на форум в Истанбул. Ердоган постигна споразумение с руския президент Владимир Путин миналия месец за установяване на демилитаризирана зона между бунтовниците и правителствените сили в Северна Сирия. Турция има също присъствие в района на Африн в Северозапдна Сирия и около Джараблус, предава БТА. Турският президент Реджеп Тайип Ердоган обеща, че борбата срещу тероризма ще продължи със същата решителност, съобщава Анадолоската агенция. Жертвите, които са дали нашите мъченици и ветерани, няма да отидат напразно, каза Ердоган на среща в президентския дворец с ислямски духовници в рамките на седмицата на джамиите и религиозните служители. Коментарът на Ердоган бе направен, след като седем турски войници бяха убити, а двама ранени днес при нападение на бунтовници от Кюрдската работническа партия /ПКК/ в окръг Батман /Югоизточна Турция/. Терористите са взривили самоделно взривно устройство, поставено на пътя, при преминаването на бронирана военна кола. Ердоган засегна също темата за необходимостта от предоляване на някои погрешните убеждения за исляма. Погрешните убеждения за исляма трябва да се премахнат, включително за да се води борба срещу експлоатация от страна на терористични групировки, базираща се върху фалшива вяра, ката Ердоган. Мой персонален дълг е да насърчавам открита дискусия по всички въпроси, отнасящи се до религията и джамиите в тази страна, посочи президентът. Джамиите са места, където мюсюлманите се събират, и ние ще направи това да се случва в нашата страна. Ние ще насърчим нашите деца и жени да посещават джамиите, изтъкна Ердоган. Има ли стих или хадис /в Корана/, забраняващ на жените да влизат в джамиите? Никога не съм чувал или чел подобно нещо. Моите учители никога не са ми преподавали такова нещо. Тези погрешни вярвания трябва да бъдат премахнати, заяви президентът. Причината, поради която групировки като Фетхуллахистката терористична организация /ФЕТО/ и ДАЕШ /арабски акроним на \"Ислямска държава\"/ биха могли да се внедрят в обществото, е това, че има духовни празноти, които нашите институции не успяват да запълнят, добави президентът. Турските власти обвиняват групировката ФЕТО на живеещия в САЩ мюсюлмански проповедник Фетхуллах Гюлен, че стои зад опита за преврат в Турция през 2016 г.", "date": "2018.10.04", "title": "Ердоган: Турция няма да напусне Сирия докато сирийският народ не проведе избори"}
{"url": "https://www.24chasa.bg/novini/article/7086531", "text": "Миниатюрни чипове, вградени в произведено в Китай оборудване за американски компютри, са били използвани при опити на Пекин да открадне американски технологични тайни, съобщи днес Блумбърг. В статията на Блумбърг се посочва, че чиповете, колкото оризово зърно, са били използвани в оборудване за Амазон (Amazon) и Епъл (Apple), а вероятно и за други компании и правителствени агенции, отбелязва Франс прес. Тайно разследване е водено от три години от американските власти. Чиповете са дали възможност да бъде създадена \"неоткриваем вход\" в компютрите, който е по-труден за засичане и по-ефективен от хакерска атака при кражбата на информация, предава БТА. Като се позовава на анонимни американски официални представители, Блумбърг уточни, че подразделение на Народосвободителна армия на Китай е участвало в операцията, при която са поставяни чиповете в оборудването, произведено в Китай за базираната в САЩ технологична компания Супер микро къмпютър (Super Micro Computer Inc.). Супермикро, според Блумбърг, също така произвежда оборудване за центровете за данни на министерството на отбраната, за операциите с дронове на ЦРУ и за кораби на военноморския флот. В материала на Блумбърг се посочва, че Амазон открил проблема, когато придобил софтуерната компания Елементал (Elemental) и започнал преглед на сигурността на оборудването, произведено за Елементал от Супермикро. Шпионският чип е бил проектиран за базовите платки, използвани в центровете за данни на Епъл, Амазон уеб сървисис (Amazon Web Services) и други. Епъл заяви в съобщение, че никога не е откривал такива чипове, манипулации с хардуеър или слаби места, които нарочно да са били заложени в сървърите. В изявление до Франс прес Амазон отбелязва, че нито сега, нито в миналото, компанията е откривала проблеми, свързани с модифициран хардуеър или зловредни чипове в базовите платки на Супермикро в системи на Амазон или Елементал. Супермикро също е отрекъл пред Блумбърг да знае за разследване или шпионаж.", "date": "2018.10.04", "title": "\"Блумбърг\": Пекин е използвал миниатюрни чипове, за да краде тайни от САЩ"}
{"url": "https://www.24chasa.bg/novini/article/7086462", "text": "Българската икономика е губела по 952 595 лв. на ден в периода 2007-2017 г. заради обжалванията от страна на екоорганизация на ОВОС на значими инвестиционни обекти. Тези изчисления съобщи в четвъртък Красен Станчев - шефът на Института за пазарна икономика (ИПИ). В изследването са включени проекти в областта на туризма, пътната инфраструктура, пречиствателни станции, магистрали, златодобив и добив на нефт и природен газ. Загубите са от пропуснато потребление, несъбрани данъци и загубени работни места. Нереализираната заетост например е 22 181 места, и то ако се смята, че всеки проект се забавя средно по 2 години и половина. Други 10 875 работни места не са могли да бъдат създадени заради оттеглянето на инвеститорите, които са се отказали да харчат повече пари от предвиденото, за да се преборят с обжалванията и съпътстващите я нерегламентирани харчове. Като се добавят и пропуснатите ползи и негативните социално-икономически ефекти, загубите за 10-годишния период били над 2,6 милиарда лева, сочи докладът на ИПИ.", "date": "2018.10.04", "title": "952 595 лева на ден  губела икономиката от обжалвания"}
{"url": "https://www.24chasa.bg/novini/article/7086318", "text": "“Скоро ще оповестим обобщени резултати, които показват, че повечето от продажбите са на български храни”, заяви в четвъртък земеделският министър Румен Порожанов. Той присъства на откриването на обновените млечни отдели на “Метро България”. Министърът е и първият потребител, който опита български продукти след рестарта на отдела. “Не мога да не изразя огромното удовлетворение от добрата работа, която имаме с “Метро”, и за изключително добрата им програма “Отгледано с грижа в България”, заяви Порожанов. Той определи като изключителна възможността за реализация, която се дава на българските продукти. “Те имат своя традиционен автентичен вкус, който се цени от потребителите”, каза министърът. Порожанов пожела успех на всички български производители, който идвал при спазване на изискванията за качество, както и на Българския държавен стандарт. “Така няма да разочароват потребителите”, добави той. “Млечните продукти са много важни за България и тяхната консумация е традиция за българите. Сиренето и киселото мляко са в основата на тази традиция, а България пази много други такива съкровища, произвеждани от малките мандри в цялата страна. МЕТРО си поставя за цел да въведе тези продукти в своя асортимент по програмата “Отгледано с грижа в България”, каза главният изпълнителен директор на “Метро” за България Атила Йенисен. Той коментира, че рестартът на отдел “Млечни продукти” е важен етап заради мястото на категорията в българската кулинария. Затова и “Метро” добавя 20 нови български млечни продукта в своя асортимент - кашкавал, сирене, мляко и сметана от овче, козе, биволско и краве мляко. Почти 3000 са храните от мляко по щандовете на веригата, а над 200 от тях са новите предложения. Йенисен благодари на мандрите “Лесидрен” и “Пастир”, които са селектирани за национален доставчик на “Метро”. Освен такива партньори компанията е избрала и локални - например мандра “Строево” за Пловдив. Атила Йенисен допълни, че МЕТРО изгражда програмата си “Отгледано с грижа в България”, като си поставя три основни цели – да подпомогне навлизането на автентични български продукти на пазара, да предложи широк асортимент на професионалните си клиенти, както и да им осигури много добро съотношение между цена и качество, за да ги подкрепи в успеха на техния бизнес. Продуктите от новия асортимент са подбрани чрез дегустация “на тъмно” от специален Млечен борд.Той е воден от шеф Андре Токев, председател на българското представителство на престижното световно състезание за готвачи Bocuse d'Or. “Опитахме десетки видове млечни продукти, без да знаем кой е производителят или откъде идват”, разказа Токев. Асортиментът е подбран на база органолептичен анализ, аромат, консистенция и др. “Много се радвам, че “Метро” поде тази кампания. Винаги е трудно в България някой да е пионер и е проблем да започне едно развитие, особено в това на сирената”, каза Токев. Според него развитието на ресторантите и на нашата кухня, която да достигне гурме и високо ниво, се определя от локалните продукти. “Трябва да свикнем да се храним качествено вместо количествено”, добави специалистът.", "date": "2018.10.04", "title": "Над 50% от продуктите във веригите са български"}
{"url": "https://www.24chasa.bg/novini/article/7086367", "text": "Днес Плевен се прости с актьора Христо Домусчиев, чийто 40-годишен професионален път е свързан единствено със сцената на плевенския театър. Снимал е роли с едни от най-добрите български режисьори. В последния му път приятели, колеги, плевенчани го изпратиха с аплодисменти, предава  . \"Бебо е цяла епоха за плевенския театър - един истински приятел и прекрасен плевнелия, който би направил чест на всеки театър и на всеки град. Голям артист, той само светлина разнасяше и на Плевен ще му е тъжно. Знакова личност за град Плевен. Просто роден артист\", споделиха плевенчани.", "date": "2018.10.04", "title": "Стотици се сбогуваха с актьора Христо Домусчиев-Бебо в Плевен"}
{"url": "https://www.24chasa.bg/novini/article/7086372", "text": "Косовският президент Хашим Тачи, който е един от създателите и политическите лидери на бившата Армия за освобождение на Косово /АОК/, заяви, че по време на войната през 1998-1999 г. тя е наброявала не повече от 12 хиляди бойци, предаде агенция МИА. Тачи каза това на регионална конференция за борба с корупцията, която бе организирана днес в Прищина, предава БТА. \"Нямаше повече от 12 000 борци в АОК. Другите са измамници\", каза Тачи във връзка със скандала с изплащане на специални пенсии на фиктивни ветерани от войната. Компетентните органи в Косово водят разследване за злоупотреби с пенсионните фондове, тъй като малцина вярват, че в състава на АОК е имало над 35 000 борци, които фигурират в списъка на ветераните със специални пенсии.", "date": "2018.10.04", "title": "Хашим Тачи: Армията за освобождение на Косово имаше не повече от 12 хиляди борци"}
{"url": "https://www.24chasa.bg/novini/article/7086368", "text": "Румънската Национална санитарно-ветеринарна служба съобщи днес, че в момента в страната има 980 огнища на африканска чума по свинете в 240 населени места в 13 окръга, а до момента заради болестта са унищожени общо 343 662 прасета, съобщава информационният сайт Зиаре. Най-много огнища на болестта има в югоизточния окръг Тулча - 564, от които пет са в търговски ферми, в окръг Яломица има 122 огнища, в Браила - 83 огнища, в Констанца - 79 огнища, предава БТА. Агенцията отбелязва, че до момента са били обезщетени 5916 собственици, а общата стойност на изплатените обезщетения в 64 040 810 леи. Присъствието на вируса на африканската чума по свинете беше регистрирано за първи път на 31 юли 2017 г. в северния окръг Сату Маре.", "date": "2018.10.04", "title": "Близо 1000 са огнищата на свинска чума в Румъния, над 340 000 животни са убити"}
{"url": "https://www.24chasa.bg/novini/article/7086382", "text": "11-годишно момче беше ударено на пешеходна пътека в Ямбол. Петокласникът пресичал на връщане от училище, когато го връхлетял лек автомобил. Детето е откарано е в ямболската болница без опасност за живота, със счупен крак, предаде  . Инцидентът станал малко преди 14 часа, на едно от най-оживените кръстовища в града. По първоначална информация, 27-годишният шофьор е ударил детето, което в момента преминавало на пешеходна пътека. Пробите на водача за алкохол и наркотици са отрицателни. Продължават процесуално-следствените действия на мястото на инцидента. Живеещи в квартала поискаха пътния участък, който е близо до училище, да бъде обезопасен допълнително, защото колите ежедневно преминавали с висока скорост. Аз дочух този удар, след удара последва един писък и изскочих навън, видях Стивън и го хванах, защото дуги коли продължаваха да минават, а той лежеше на пешеходната пътека, шофьорът обаче не видях, разказва Димитър Димитров, кото станал очевидец на инцидента и дал първа помощ на момчето.", "date": "2018.10.04", "title": "Кола блъсна 11-годишен на пешеходна пътека в Ямбол и го вкара в болница"}
{"url": "https://www.24chasa.bg/novini/article/7086385", "text": "Ръководителят на прищинския екип за технически преговори с Белград Авни Арифи заяви, че диалогът между Белград и Прищина е \"умрял\" в момента, когато сръбската страна не е приела да изпълни останалите споразумения, предаде Танюг. \"От март сръбската страна блокира техническия диалог с одобрението на Брюксел\", каза Арифи за сайта Лайми, предава БТА. Той напомни изявлението на сръбската страна, че няма да продължи преговорите, ако не се приложи споразумението за създаване на Съюз на сръбските общини. С това поведение Сърбия показа, че е същата, каквато беше през 90-те години, каза Арифи. Пет години след подписването на Брюкселското споразумение нито е формиран Съюз на сръбските общини, нито е изготвен неговият статут, макар Брюксел да даде за това срок от четири месеца, който изтече, отбелязва Танюг.", "date": "2018.10.04", "title": "Прищина: Техническият диалог с Белград мъртъв"}
{"url": "https://www.24chasa.bg/novini/article/7086396", "text": "Ако участието в референдума е слабо, това може да означава три неща - бойкот, незаинтересованост или лошо поставен въпрос. Кое от тези три неща се отнася за Република Македония, трябва да си отговорят македонците, каза президентът на Чехия Милош Земан на съвместна пресконференция с македонския президент Георге Иванов, който е на двудневно официално посещение в Чешката република, предаде агенция МИА. Георге Иванов посочи, че не може конституцията и законите да се интерпретират свободно, те ясно показават какво е успешен и какво неуспешен референдум, съобщи кабинетът на президента, предава БТА. По отношение на членството в НАТО и ЕС Иванов подчерта, че Република Македония е жертва на двойни стандарти и договорът с Гърция не съдържа гаранции, че ще бъде спазван от гръцка страна. Той напомни, че Гърция не спази нито Временната спогодба /като блокира присъединяването на Македония към НАТО през 2008 г./, нито присъдата от Международния съд в Хага /който призна това/. \"В договора няма гаранции. Този договор е правен лично от премиера, без да знае президентът. Ние като държавно ръководство в Република Македония сме изградили национален консенсус през изминалите години. Това беше позиция и на предишните президенти и в парламента е приета декларация от 2008 г. Ние приемаме решение, но никога не сме приемали промяна на конституцията на Република Македония за промяна на конституционното име\", каза Иванов в отговор на журналистически въпрос.", "date": "2018.10.04", "title": "Георге Иванов: Македония е жертва на двойни стандарти, няма гаранции, че Гърция ще спазва договора"}
{"url": "https://www.24chasa.bg/novini/article/7086389", "text": "САЩ намекнаха, че могат да се изтеглят от договор за ядрените оръжия, датиращ от Студената война, ако Русия \"продължава да нарушава\" това споразумение, предаде Франс прес. Американската администрация се оплаква вече от две години от разполагането от Москва на ракетната система 9М729, което, според Вашингтон, представлява нарушение на Договора за ликвидиране на ядрените ракети със среден обсег, подписан от Роналд Рейгън и Михаил Горбачов през 1987 г., предава БТА. \"Тази ситуация е нетърпима и ние трябва да вземем мерки срещу това продължаващо нарушаване на този много важен договор\", заяви днес постоянният представител на САЩ в Конференцията на ООН за разоръжаването Робърт Ууд. Той допълни, че въпросът ще бъде един от приоритетите на разговорите за разоръжаването идната седмица в ООН. \"Не знам колко време още ще можем да продължаваме да спазвам нашите задължения в името на този договор, докато Русия го нарушава по един толкова крещящ и открит начин\", допълни Ууд. Москва не престава да твърди, че гореспоменатата ракетна система не представлява нарушение на договора от 1987 г. Но Ууд днес припомни, че Русия дълго време е отричала съществуването на тези ракети. \"Сега те (руснаците) признават тяхното съществуване и следователно ние поискахме от тях да отговорят на нашите въпроси. Докато те не отговорят, най-вероятната хипотеза е, че става дума за нарушение на договора\", допълни той. Договорът от 1987 г. предвижда забрана на използването на цяла палитра от ракети с обсег, вариращ от 500 до 5000 километра. Той сложи край на криза, породена през 80-те години от разполагането на съветските ракети СС-20 с ядрени бойни глави, взимащи на прицел западни столици.", "date": "2018.10.04", "title": "САЩ може да напусне договор за ядрените оръжия, ако Русия \"продължава с нарушенията\""}
{"url": "https://www.24chasa.bg/novini/article/7086410", "text": "Турският президент Реджеп Тайип Епдоган е поздравил днес по телефона новоизбрания президент на Ирак Бархам Салих за встъпването му в длъжност, съобщава Анадолската агенция, като се позовава на източници от президентството, предава БТА. В разговора Ердоган и Салих са изразили решителност за укрепване на двустранните отношения.", "date": "2018.10.04", "title": "Ердоган поздрави новоизбрания президент \nна Ирак по телефона"}
{"url": "https://www.24chasa.bg/novini/article/7086416", "text": "„Темата за Западните Балкани продължава да е водеща в дневния ред на Европа и то не само на институционално и политическо ниво, но и на икономическо, защото от нас и общите ни усилия зависи каква Европа ще имаме утре. Западните Балкани са регион с голям потенциал, регионалните икономики се развиват бързо и задълбочаването на отношенията с ЕС е от взаимен интерес“. Това каза министърът за българското председателство на Съвета на ЕС Лиляна Павлова по време на участието си на Седмата среща на високо ниво „Европейски съюз – Югоизточна Европа“, която се провежда в Белград на 4 и 5 октомври 2018 г. Това съобщиха от пресцентъра на Министерството за българското председателство на Съвета на ЕС. Форумът, който се провежда под мотото: „Устойчиво възстановяване на Балканите? Водещата роля на Сърбия“, е посветен изцяло на Западните Балкани и политиката на разширяване на ЕС. Сред участниците в дискусиите са премиерът на Сърбия Ана Бърнабич и ръководителят на делегацията на Европейската комисия в страната Сем Фабризи, министърът, отговорен за европейската интеграция Ядранка Йоксимович, настоящи и бивши министри от кабинета и представители на правителствата на страните от ЕС, посланиците на Великобритания и САЩ, настоящи и бивши дипломати, експерти в сферата на икономиката, инфраструктурата, иновациите, банковото дело и др. „Поддържането на стабилна и силна Европа преминава извън отделните политически стратегии и самостоятелните действия на европейските институции. Процесът на разширяване на ЕС е стратегическа инвестиция в мир, демократичност, просперитет, сигурност и стабилност за целия Балкански регион и цяла Европа“, каза още по време на участието си в панела, посветен на разширяването на Съюза министър Лиляна Павлова. Тя подчерта, че страните от региона трябва да се възползват от благоприятния момент и страните от ЕС и от Западните Балкани да покажат взаимно доверие. Министърът за Българското председателство посочи още, че подкрепата за членство в ЕС в целия регион е нараснала с почти 10 % повече в сравнение с 2016 година и вече почти 50% от населението и по-голямата част от бизнеса (53%) считат, че присъединяването към ЕС ще донесе само положителни резултати за техните компании. „България ще продължи да работи за изпълнение на Софийския дневен ред, който беше приет от лидерите в София на 17 май тази година и заложените в него инфраструктурни проекти, които осигуряват свързаност с региона“, декларира министърът за Българското председателство и посочи, че вече се работи по разширяването на транс-евроейската транспортна мрежа към Западните Балкани. „Считам, че всички международни финансови институции и донори трябва да бъдат включени по систематичен и прагматичен начин в изграждането на транспортни, енергийни, комуникационни и друг вид връзки в региона“, каза още министърът и посочи, че страната ни продължава да работи с всяка страна от Западните Балкани, както на двустранна основа, така и на ниво ЕС, за постигане на напредък и още по-видими резултати. Министър Павлова припомни някой от постиженията на България и резултатите от положените усилия: Въз основа на решенията на Европейския съвет от юни 2018 г. в рамките на Българското председателство на Съвета на ЕС се очаква през 2019 г. освен с Македония, да започнат преговорите за членство и с Албания. Преговорите със Сърбия и Черна гора са в ход и се наблюдава значителен напредък. От друга страна, в момента страните от Югоизточна Европа имат възможност за смели политически инициативи за насърчаване на иновациите и конкурентоспособността, както и повишаване на нивата на умения и образование, което трябва да допълни потенциала им за растеж и да подобри привлекателността им за инвестиции.", "date": "2018.10.04", "title": "Павлова: Темата за Западните Балкани продължава да е водеща в Европа"}
{"url": "https://www.24chasa.bg/novini/article/7086431", "text": "Управляващата партия в босненската Република Сръбска Съюз на независимите социалдемократи /СНСД/ на президента Милорад Додик има убедителна преднина в навечерието на изборите на 7 октомври, показва проучване на агенция Плус медия, цитирано от Танюг. В сравнение с 2014 г. рейтингът на СНСД е нараснал с около 7 процента. Според резултатите от проучването СНСД се ползва с доверието на 39 процента от избирателите в Република Сръбска, следвана от Сръбската демократическа партия - с 22,2 процента, Демократичен народен съюз - 10,9 процента, Партия за демократичен напредък - 9,7 процента и Социалистическата партия - 6,3. Останалите партии са под 5-процентния минимум за участие в парламента, предава БТА. Според анкетата, направена в периода 28 септември - 2 октомври, в която са участвали 6800 граждани, 88 процента от избирателите вече са решили как ще гласуват. В надпреварата за сръбски член на колективното босненско председателство Милорад Додик води пред досегашния член на председателството Младен Иванич в съотношение 57:43. Фаворит за президент на Република Сръбска е досегашният премиер на републиката Желка Цвиянович, която се ползва с доверието на 41 процента от избирателите, докато нейният съперник, лидерът на Сръбската демократическа партия Вукота Говедарица се радва на подкрепата на 33 процента. На 7 октомври гражданите на Босна и Херцеговина ще избират членове на колективното председателство /президентство/, депутати в Камарата на представителите на Босна и Херцеговина, президент и вицепрезиденти на Република Сръбска, парламент на Република Сръбска, Камара на представителите на Мюсюлманско-хърватската федерация и парламенти на десетте кантона на федерацията.", "date": "2018.10.04", "title": "Управляващата партия в Република Сръбска води убедително в навечерието на изборите"}
{"url": "https://www.24chasa.bg/novini/article/7086428", "text": "Фонд на фондовете заедно с Европейската банка за възстановяване и развитие(ЕБВР) ще финансират водни проекти у нас с 230 млн. евро. Финансовите институции подписаха оперативно споразумение за сътрудничество за изпълнението на финансов инструмент за развитие на водния сектор. Средствата, който ще достигнат до крайните получатели за развитие на водния сектор са в размер на 230 млн. евро. Фонд на фондовете предоставя 115 млн. евро публични средства и мобилизира допълнителен ресурс от ЕБВР, чийто минимален праг, трябва да е поне същия като този на фонда. „Това е знаково споразумение, чрез което се комбинират публични средства с допълнително частно съфинансиране, които имат за цел подобряването на инфраструктурата във водния сектор и качеството на живот в България.“, каза изпълнителният директор на Фонда на фондовете Светослава Георгиева. \"За този инструмент търсихме партньор, който да има опит във финансирането на инфраструктурни проекти.\", посочи още Георгиева за избора на ЕБВР. „Сътрудничеството е прекрасен пример как държавите членки на ЕС могат да ползват ресурси от европейските структурни и инвестиционни фондове по интелигентен и ефикасен начин. Чрез управлението на европейски фондове и мобилизирането на собствени ресурси, ЕБВР ще подкрепи инвестиции, които ще донесат дългосрочни и устойчиви ползи на водния сектор и хората в България.“, акцентира директорът Общинска структура и околна среда в ЕБВР Сюзън Горенсон. \"Споразумението ни приближава към цивилизацията, към която се стремим, посочи екоминистърът Нено Димов при подписване. Той допълни, че юли е отворен ресурс от над 1.5 млрд. лв., който ще е достъпен за 14 ВиК дружества, които трябва да имат собствено съфинансиране и именно този финансов инструмент ще гарантира това. \"Аз очаквам успешен резултат до следващите 5 години“, допълни Димов. Финансовият инструмент има за цел да допълни безвъзмездното финансиране от оперативната програма за финансиране на допустими проекти на ВиК операторите. Очаква се средствата по финансовият инструмент да представляват до 20% от общите разходи на проекта. Финансирането е по оперативна програма \"Околна среда\" 2014-2020 г. ВиК операторите ще получат дългосрочно заеми, както и гаранции за търговски банки, предоставящи кредити за финансиране на допустими проекти на операторите. Заемите ще могат да се погасяват в срок до 15 години, като има и до 3 години гратисен период. Георгиева посочи, че заемите ще се предоставят на по-добри от пазарните предложения. Тя посочи, че ще бъдат предоставени средства за осигуряване на техническа помощ и оптимизация на дейността на ВиК операторите. Целта е повишаване на ефективността и финансовата им устойчивост. \"Доказахме, че финансовите инструменти на територията на страната, могат да се управляват добре\", заяви зам.-министърът на финансите Маринела Петрова и допълни, че споразумение е знаково. Тя акцентира, че Фондът на фондовете е важен орган, който е видим в публичното пространство и не само за широката публика, но и за крайния бенефициент с предложенията, които са достигнали до крайните си потребители „Тепърва трябва да докажем, че участието на частен ресурс за финансиране на толкова важен публичен сектор, като предоставянето на ВиК услуги, е възможно и в България“, заяви зам-министърът на регионалното развитие.", "date": "2018.10.04", "title": "Фонд на фондовете и ЕБВР финансират ВиК проекти у нас с 230 млн. евро  (Обзор)"}
{"url": "https://www.24chasa.bg/novini/article/7086430", "text": "На заседание на Изпълнителния комитет на ВМРО-ДПМНЕ депутатите от опозиционната партия в Република Македония са подписали декларация, че няма да гласуват в парламента за конституционни промени във връзка със спора за името и са ги предали в партийната централа, съобщава неофициално телевизия Алсат М, предаде БТА. В първата официална среща след референдума ВМРО-ДПМНЕ снощи заяви, че няма да подкрепи договора с Гърция в парламента, с което предсрочните парламентарни избори стават неизбежни. Посочва се, че парламентарната група е единна и е против промяна на конституцоионното име. В случай на тайно гласуване в Собранието депутатите от партията ще напуснат заседанието, заяви координаторът на парламентарната група Драган Данев. Константин Богданов от бившата реформаторска фракция обаче каза, че Собранието е това, което ще вземе решение за договора с Гърция и потвърждава, че като него мислят и други представители на ВМРО-ДПМНЕ. Богданов и бившите реформатори във ВМРО-ДПМНЕ не са единствените, които имат различно от партийното становище. След освобождававнето на Петър Богоевски от поста заместник генерален секретар на ВМРО-ДПМНЕ, той написа, че партията на Християн Мицкоски не е реформирана въпреки промяната в ръководството и върви в напълно погрешна посока.", "date": "2018.10.04", "title": "Македонска медия: Опозицията е подписала декларация, че няма да гласува за промени в конституцията"}
{"url": "https://www.24chasa.bg/novini/article/7086446", "text": "Лекари в Южна Африка са трансплантирали част от черния дроб на заразена с вируса ХИВ майка на тежко болното й дете, съобщи Асошиейтед прес. Специалистите са преценили, че възможността да бъде спасен животът на детето е по-значима от риска от предаване на вируса. Възможност за получаване на черен дроб от здрав донор не е имало, предава БТА. Майката и детето са се възстановили след трансплантацията през 2017 г. Все още обаче не е известно дали детето се е заразило с вируса, причиняващ СПИН, казаха от медицинския център \"Витс Доналд Гордън\" в Йоханесбург. Според тях това е първият подобен случай в медицинската практика. Лекарствата, давани на детето преди трансплантацията, може и да са предотвратили заразяването с ХИВ. Това обаче ще стане ясно с времето. През седмиците след трансплантацията лекарите помислили, че детето е заразено, защото открили антитела срещу ХИВ. Следващите изследвания обаче не установили активна инфекция с вируса.", "date": "2018.10.04", "title": "Заразена с ХИВ майка е дарила черен дроб на тежко болното си дете"}
{"url": "https://www.24chasa.bg/novini/article/7086450", "text": "Руското министерство на отбраната съобщи, че САЩ, изглежда, тайно разработват биологически оръжия в лаборатория в Грузия в нарушение на международните правила, което представлява пряка заплаха за сигурността на Русия, предаде Асошиейтед прес. Това безпрецедентно обвинение бе отправено днес само часове след като Великобритания и Холандия обвиниха руското военно разузнаване, че стои зад поредица от нови кибератаки по света, предава БТА. В съобщението на руското военно министерство се казва, че въпросната лаборатория в Грузия е част от мрежа от американски лаборатории покрай границите на Русия и Китай. Изнесената в него информация се опира до голяма степен на материали от бившия грузински министър на държавната сигурност Игор Гиоргадзе. Той твърди, че грузинската лаборатория функционира под прикритието на Центъра за обществено здравеопазване на името на бившия американски сенатор Ричард Лугар, намиращ се в населеното място Алексеевка и финансиран от САЩ. Миналия месец американски и грузински официални представители отхвърлиха твърденията на Гиоргадзе. Посолството на САЩ в Грузия днес запази мълчание по въпроса. На брифинг в министерството на отбраната в Москва днес началникът на войските за радиационна, химическа и биологическа защита в състава на руските въоръжени сили генерал Игор Кирилов, цитиран от ТАСС, съобщи, че в центъра \"Лугар\" под форма на лечение САЩ вероятно са изпитвали токсичен препарат или биологически агент с висока смъртност. До този извод са стигнали руските експерти, анализирайки материалите, публикувани от Гиоргадзе. Кирилов обърна внимание на случая с гибелта на пациенти - грузински граждани, при изпитанията на препарата, назован в документите като \"Совалди\". Този препарат бил произведен от американската компания \"Гилеад Сайънсиз\", един от основните акционери в която е бившият министър на отбраната на САЩ Доналд Ръмсфелд. \"Практически едновременната смърт на голям брой доброволци дава основание да се предполага, че в центъра \"Лугар\" под формата на лечение е била проведена оценка на високотоксичен химически препарат или на биологично вещество, което причинява висока смъртност\", каза генералът. Той уточни, че въпреки смъртта на 24 души при изпитанията на препарата \"Совалди\" през декември 2015 г., \"клиничните изследвания били продължени в нарушение на международните норми и против желанието на пациентите\", което \"довело до гибелта на още 49 души\". \"Даже по време на големи епидемии в инфекциозните болници такова количество смъртни случаи не се наблюдава\", подчерта руският генерал. Кирилов посочи, че въпросният препарат \"Совалди\" е вписан в регистъра на лекарствените средства в Русия и \"в процеса на клиничното му изследване не е фиксиран нито един смъртен случай\". Според Кирилов САЩ търсят в огнища из цяла Грузия причинители на атипична чума. Особен интерес у американците предизвикват атипичните форми на чума, при това \"колкото по-атипична, толкова по-добре\". Той посочи, че публикуваната от Гиоргадзе информация \"ни позволява по нов начин да погледнем на биологичната обстановка в Южна Русия\". Генералът разказа за епидемията от африканска чума по свинете (АЧС), която през 2007-2018 г. се разпространява от Грузия на територията на Русия и в някои страни от Европа и Китай. На територията на тези държави в проби от умрелите животни са открити щамове на вируса на АЧС, идентични на щама от Грузия-2007. Кирилов приведе данни, че \"преките икономически щети само на руските предприятия от тази болест по свинете са достигнали 5 млрд. рубли, а косвените загуби - над 50 млрд. рубли\". Той съобщи също така, че в района, където е разположен центъра \"Лугар\", особено силно се влошава положението със заболявания, разпространявани от насекоми преносители. Според него в момента тече процес на преместване на ареала на различни видове комари, които по-рано са се срещали само в южни страни, включително от Грузия на територията на Русия. Кирилов посочи за пример огнищата на Кримско-Конгоанската хеморагична треска в Ставрополския край и в Ростовска област. Русия ще предприеме дипломатически и военни мерки в отговор на провежданата от САЩ мащабна военно-биологическа програма на територията на съседни на Русия държави, в частност в Грузия, заяви днес бившият командващ на руските въздушно-десантни войски генерал Владимир Шаманов. \"Ние не можем просто така да гледаме безучастно, разбирайки, че там става нещо, която пряко влияе на сигурността на южните ни граници, ще вземем дипломатически и военни мерки\", каза той на брифинга в министерството на отбраната. Междувременно министерството на отбраната на Азербайджан опроверга днес съобщенията за наличието на територията на страната на лаборатории, намиращи се под контрола на САЩ.", "date": "2018.10.04", "title": "Русия: САЩ разработват биологически оръжия в лаборатория в Грузия"}
{"url": "https://www.24chasa.bg/novini/article/7086452", "text": "Американският вицепрезидент Майк Пенс засили днес натиска на Вашингтон върху Пекин, като обвини Китай, че използва различни средства, за да се намесва в политиката в САЩ преди изборите за Конгреса следващия месец, предаде Ройтерс. \"Пекин прилага подход, обединяващ усилията на различни държавни ведомства, като използва политически, икономически и военни инструменти, както и пропаганда, за да засилва влиянието си и да извлича полза за своите интереси в САЩ\", каза Пенс в реч в института \"Хъдзън\" във Вашингтон, предаде БТА. \"Китай също така използва тази сила по по-активни начини от когато и да било преди, за да упражнява влияние и да се намесва във вътрешната политика и политиката на нашата страна\", заяви той. Речта му бележи изостряне на американския подход към Китай. Това не се ограничава само до търговската война между двете най-големи икономики в света, а включва спорове, свързани с кибердейности, Тайван и Южнокитайско море. Миналата седмица американският президент Доналд Тръмп заяви в обръщение пред ООН, че Китай се опитва да се намеси във важните избори на 6 ноември, за да го накаже за позицията му по търговията. Нито Тръмп, нито Пенс представиха категорични доказателства за китайска намеса, отбелязва агенцията.", "date": "2018.10.04", "title": "Майк Пенс: Китай се намесва в американската политика"}
{"url": "https://www.24chasa.bg/novini/article/7086127", "text": "Председателят на Народното събрание Цвета Караячева се срещна с докладчиците на Парламентарната асамблея на Съвета на Европа за България Жолт Немет и Франк Швабе. Това съобщиха от пресцентъра на Народното събрание. Жолт Немет изрази благодарност за доброто и ползотворно сътрудничество с представителите на българската делегация в ПАСЕ и с Народното събрание. Той информира председателя на българския парламент, че заедно с колегата си са на посещение в България във връзка с изготвянето на доклад, който през следващата година ще бъде обсъден от ПАСЕ и по който ще бъде приета резолюция. В България имаме интензивна програма, която включва срещи с президента, с министър-председателя, с представители на парламентарните групи в Народното събрание и др., добави той. Цвета Караянчева благодари за оценката за доброто сътрудничество между българските парламентаристи и ПАСЕ. През изминалите две години България предприе редица стъпки за изпълнение на препоръките, отправени й в рамките на пост-мониторинговия диалог с ПАСЕ, отбеляза председателят на парламента. Тя подчерта, че България работи за прекратяване на постмониторинговия диалог и вече са извършени редица стъпки в трите сфери, които са обект на наблюдение – съдебна реформа, свобода на медиите и изборно законодателство. Председателят на Народното събрание уточни, че с промени в Наказателния и Наказателно-процесуалния кодекс е била продължена съдебната реформа. Вярвам, че направихме уверена крачка и в областта на борбата с корупцията с приемането през януари 2018 г. на нов Закон за противодействие на корупцията и за отнемане на незаконно придобито имущество, отбеляза Цвета Караянчева. С него създаден нов независим специализиран постоянно действащ антикорупционен орган, уточни тя. В отговор на въпрос във връзка с прозрачността на собствеността на медиите, Цвета Караянчева информира гостите, че Народното събрание е приело на първо четене законопроект, който регламентира тази тема. Преди дни и преди обсъждането му на второ четене беше организирана и дискусия по проекта с участието на всички заинтересовани страни, добави тя. Председателят на Народното събрание изрази очакване в доклада на ПАСЕ да бъде дадена конструктивна и обективна оценка на усилията на българските институции и на предприетите реформи.", "date": "2018.10.04", "title": "Караянчева: Вярвам, че направихме уверена крачка в областта на борбата с корупцията"}
{"url": "https://www.24chasa.bg/novini/article/7086124", "text": "Президентът Румен Радев удостои с орден „Св. Св. Кирил и Методий“ първа степен изтъкнатия учен, преподавател, отолог и невроотолог в световен мащаб проф. д-р Жак Манян, съобщиха от прессекретариата на държавния глава. \"Усилията на проф. д-р Жак Манян дадоха голям импулс за засилване на връзките между България и Франция в областта на медицината, образованието и науката. Със своята дейност той доказа, че хуманизмът няма граници.\" Това заяви президентът Румен Радев на церемония в Гербовата зала на „Дондуков“ 2. Проф. д-р Манян е основател на специалността невроотология. През годините развива своята академична и клинична дейност в Марсилия, Франция. У нас е организирал и участвал в множество научно-практически курсове, което е дало възможност за обучение, усъвършенстване и осъвременяване на оперативните умения на десетки български лекари оториноларинголози. При връчването на държавното отличие президентът Румен Радев изказа благодарност за усилията и всеотдайността, с които видният френски учен е работил за повишаването на квалификацията на нашите медици. Връчването на това държавно отличие е само едно от признанията за цялостната дейност на проф. Манян за повишаването на подготовката на българските лекари и за въвеждането у нас на европейски и световни стандарти в тази специфична област на медицината, заяви държавният глава. Президентът Радев открои заслугите на проф. Манян за възстановяването на Балканското дружество по оториноларингология, хирургия на глава и шия, както и за учредяването на „Черноморско дружество по отология“. „Благодаря Ви за подкрепата за нашите лекари, за утвърждаване на връзките между България и Франция в областта на медицината, науката и образованието“, заяви Румен Радев. \"За мен е голяма гордост да получа този орден, гордея се и с моите български приятели оториноларинголози\", заяви проф. Манян. По думите му, след като с колегите си в България са дали тласък на развитието на отологията и невроотологията, страната ни се е превърнала в лидер в тази област сред страните на Балканите и Черноморския регион. С голямо удоволствие ще помагам и занапред за развитието на медицината в България, заяви проф. Манян.", "date": "2018.10.04", "title": "Румен Радев удостои с орден „Св.Св.Кирил и Методий“ проф. д-р Жак Манян"}
{"url": "https://www.24chasa.bg/novini/article/7086134", "text": "Меморандум за разбирателство между министерствата на отбраната на България, Словения, Унгария и Хърватия за създаването на Многонационална програма за подготовка на авиацията за специални операции беше подписан днес в Брюксел в рамките на срещата на министрите на отбраната на страните-членки на НАТО. От българска страна документът беше подписан от заместник-министъра на отбраната Атанас Запрянов, който участва в двудневния форум, съобщи Пресцентърът на Министерството на отбраната. Изграждането на център за обща подготовка на авиационните формирования за специални операции на четирите държави ще оптимизира разходите за обучение на екипажите и ще унифицира тяхната подготовка по стандартите на НАТО/ Вторият ден от срещата на министрите на отбраната на страните-членки на НАТО в Брюксел продължи със заседание на Северноатлантическия съвет с участието на върховния представител на ЕС по външни работи и политика за сигурност Федерика Могерини и министрите на отбраната на Финландия и Швеция. В рамките на заседанието бяха обсъдени въпроси, свързани със сътрудничество между НАТО и ЕС. Срещата завърши със сесия във формат \"29\", посветена на възпиращия и отбранителен потенциал на НАТО.", "date": "2018.10.04", "title": "Подписаха меморандум за създаването на подготовка на авиацията за специални операции в Брюксел"}
{"url": "https://www.24chasa.bg/novini/article/7086135", "text": "Специализираната прокуратура и ГДБОП започнаха днес проверки в две специализирани болници за онкологично лечение, съобщиха от прокуратурата, цитирани от БТА. Предмет на проверките са данни за извършвани злоупотреби с медикаменти за лечение на раково болни. Проверява се документация, доставки, наличности и приложения на скъпо струващи лекарства за терапия и профилактика. Специализираната прокуратура ще предостави информация за резултатите от проверките след тяхното приключване.", "date": "2018.10.04", "title": "Спецпрокуратурата и ГДБОП проверяват две онкоболници за злоупотреби с лекарства"}
{"url": "https://www.24chasa.bg/novini/article/7086108", "text": "Съпругът на \"Мис България 1998 г.\" Наталия Гуркова - Джордже Михалевич ще бъде погребан на 6 октомври - събота. Това стана ясно от публикация в личния фейсбук профил на майка му Мира. Опелото ще се проведе в гръцка православна църква в Йоханесбург. Преди дни майката на Михалевич сподели и сърцераздирателен статус, както и снимки, на които е заедно със сина си. \"Скъпо мое дете. Единствен мой. Моя светлина. Моя гордост, сила, радост. Моята красота. Доброта, най-голямата ми любов. Най-добрият ми приятел и най-добрият син. Благодаря ти за всичко. Благодаря ти, че ми остави двама ангели Джорджио и Кристиана (децата на Джордже б.а.), за които трябва да живея, както съм живял за теб. Ти за нас си ЖИВ. Твоето голямо сърце и огромна любов ще ни водят през този живот. Молим се на Бога да те приеме в Рая, защото Той знае за твоите добри дела, за вниманието, което проявяваше към близки и приятели, които заедно с мен скърбят. Мъката е безкрайна, но ще продължа тежка битка без теб, да бъда утеха на двете ти деца и прекрасната Наталия. Почивай в мир, мой ангеле\", пише Мира. Джордже Михалевич бе разстрелян в края на септември в ЮАР. Убийството е станало в град Бедфордвю, близо до Йоханесбург. За него полицейският говорител в Бедфордвю Андре де Жардер обяви: “Жертвата е спряла на светофара до “Клоуф” и “Ван Бюрен роуд”. Докато е чакал на светофара, до него е спрял мотор с две лица, които са го застреляли през прозореца. Разследването продължава.", "date": "2018.10.04", "title": "Погребват съпруга на Наталия Гуркова в събота"}
{"url": "https://www.24chasa.bg/novini/article/7086151", "text": "Доверието на обществото в институциите може да бъде възстановено само ако те отговорят на очакванията за справедливост и ефективни резултати. Доверието е необходимост и за осъществяване на промените, които гражданите отдавна очакват в правосъдието, върховенството на закона и гарантирането на свободата на медиите. Това заяви държавният глава Румен Радев, който разговаря днес на „Дондуков“ 2 с докладчиците на Комисията по мониторинг на Парламентарната асамблея на Съвета на Европа /ПАСЕ/ – Жолт Немет, представител на групата на Европейската народна партия, и Франк Швабе, представител на социалистите, демократите и зелените в Асамблеята, предадоха от Прессекретариата на държавния глава. „Както младите българи, които учат, работят и търсят възможност за реализация в европейските държави, така и гражданите и възрастните хора в България, поставени в унизително положение, очакват по-високи доходи и подобряване на качеството на живот. Ефективната борба с корупцията и независимото правораздаване са задължителни условия за това“, подчерта още Румен Радев. Президентът беше категоричен, че приобщаването на българите зад граница с въвеждането на дистанционно електронно гласуване следва да бъде осъществявано при наличието на гаранции срещу опитите за външна намеса и контролиран вот в българските избори. Докладчиците на Комисията по мониторинг на ПАСЕ поставиха по време на срещата въпроса за постоянното „пропадане“ на България в класациите за свобода на словото, като според проучването на „Репортери без граници“ от т.г. страната ни е на 111-о място в света, последна по този показател в ЕС, включително и след държавите от Западните Балкани. Президентът подчерта, че липсата на законова рамка, обхващаща дейността на всички видове медии в България, както и неясните критерии, по които се финансират много медии и техните собственици, създават предпоставки за зависимости, автоцензура и изтласкване на професионализма от различни интереси.", "date": "2018.10.04", "title": "Румен Радев: Институциите трябва да отговорят на очакванията за справедливост и ефективност"}
{"url": "https://www.24chasa.bg/novini/article/7086163", "text": "Десетки румънски интелектуалци подписаха публичен призив срещу кампанията в полза на насрочения за този уикенд референдум за дефиницията на семейството, която според тях се е превърнала в антиевропейско движение, подкопаващо националните интереси, съобщава информационният сайт Зиаре. Призивът е подписан от 39 души, сред които преподаватели, актьори, учени, писатели и други, предаде БТА. \"Това, което в началото изглеждаше като хомофобско движение, се превърна в най-мащабната антиевропейска проява от средата на 90-те години до днес\", подчертават те. Интелектуалците искат \"назначаване на парламентарна комисия, която да разследва манипулациите, които превърнаха референдума в движение, което подкопава националните интереси на румънската държава\". \"Действията, целящи да мобилизират 6-те милиона души, необходими за признаването на референдума, наречен \"за традиционното семейство\", достигнаха в последно време немислими пропорции (. . .) Стана прозрачна готовността на политиците да стигнат \"до край\" в атентата си срещу демокрацията с цел да установят един тип авторитарна олигархия с теократични акценти, подобна на тази в Русия\", посочват подписалите апела. Интелектуалците подчертават в заключение, че \"Европа, демокрацията и човешките права са единственият достоен за следване път за Румъния\". На 6 и 7 октомври в Румъния ще се състои референдум за промяна на конституционната дефиниция на семейството, за да бъде уточнено, че то се основава на съюз между мъж и жена, а не между съпрузи, както е в момента. Организирането на допитването беше решено, след като гражданското движение \"Коалиция за семейството\" събра подписите на 3 милиона румънци и внесе инициативата в парламента. Същевременно Зиаре цитира и публикация на бившия лидер на Демократичния съюз на унгарците в Румъния (ДСУР) Марко Бела, който казва, че няма да участва в референдума за промяна на дефиницията на семейството в конституцията. \"Защото не искам този референдум да бъде валиден. . . Защото ще последва друга инициатива. Първата вероятно ще бъде за аборта, после за държавната религия, след това за смъртно наказание . . . \", пише той. Миналата седмица над 900 етнически унгарци в Румъния подписаха петиция за бойкот на референдума, предупреждавайки той може да се превърне в \"опасен прецедент\", насочен срещу малцинствата.", "date": "2018.10.04", "title": "Румънци: Кампанията за референдума се превръща в антиевропейско движение"}
{"url": "https://www.24chasa.bg/novini/article/7086173", "text": "Лондон и Хага обвиниха днес руското военно разузнаване (ГРУ), че не зачита международните правни норми, като извършва кибератаки срещу институции в чужди страни, предаде Франс прес. Министърката на отбраната на Холандия Анк Бейлевелд заяви по-рано днес, че е била осуетена руска хакерска атака срещу Организацията за забрана на химическите оръжия (ОЗХО). \"Този опит да се получи достъп до системата за сигурност на международна организация, работеща за спасяването на света от химически оръжия, показва, че ГРУ не зачита международните ценности и правила, гарантиращи сигурност на всички нас\", заявиха британският премиер Тереза Мей и холандският й колега Марк Рюте в съвместно изявление, предава БТА. Двамата европейски лидери публикуваха текста, след като Холандия потвърди, че е изгонила четирима шпиони за опита за кибератака, посочи ДПА. \"Безразсъдните операции на ГРУ се простират от разрушителни кибердейности до използване на незаконни нервнопаралитични вещества, както видяхме в Солсбъри\", добавиха те, имайки предвид отравянето на бившия руски двоен агент в Южна Англия през март. Мей и Рюте се зарекоха да бранят \"основаната на правила международна система и международните институции от тези, които искат да им навредят\".", "date": "2018.10.04", "title": "Тереза Мей и Марк Рюте: Руското военно разузнаване не зачита нормите, гарантиращи\nсигурност"}
{"url": "https://www.24chasa.bg/novini/article/7086166", "text": "Чуждестранни самолети започнаха да пристигат в Индонезия, за да помогнат в оказването на помощ след опустошителното земетресение и цунами на остров Сулавеси миналата седмица, предаде ДПА, цитирана от БТА. Потвърдена е смъртта на най-малко 1424 души, а близо 2550 са получили сериозни наранявания, като повечето жертви са от провинциалната столица Палу с население близо 330 000 души, съобщиха днес от Националната агенция за справяне с бедствията. Броят на загиналите със сигурност ще нарасне, защото стотици хора, погълнати от кални свлачища, все още не са открити, заяви говорител на агенцията. Повече от 70 000 души е трябвало да напуснат домовете си, съобщи той. Единайсет страни, сред които САЩ и Великобритания, изпращат 20 самолета в засегнатия от бедствието район, съобщи командващият ВВС на Индонезия. Пет самолета пристигат днес и още 15 утре. Пристигането на самолетите не означава ,че проблемът с логистиката е решен, добави той, защото възможностите на летището в Палу са силно ограничени и разтоварването на всеки самолет отнема поне 30 минути. Австралийски военен самолет С-130 Херкулес е на път за Индонезия с товар от дрехи, инстрпументи, завивки, платнища и храни. ЕС, наред с няколко отделни страни членки, обещаха около 8 млн евро хуманитарна помощ за Индонезия. По данни на ООН почти 200 000 души се нуждаят от спешна хуманитарна помощ. Три кораба с цистерни за вода, полеви кухни и други стоки от Индонезийския Червен кръст са на път за зоната на бедствието, като първият се очаква да пристигне още днес. В много части на Палу и околните селища в провинция Донгала няма течаща вода и липсват тоалетни, заяви международната благотворителна организация Оксфам, като изрази загриженост от влошаването на санитарните условия и обеща да осигури чиста вода, хигиенни пакети и палатки за около 500 000 души", "date": "2018.10.04", "title": "Чуждестранна помощ пристига в Индонезия след земетресението, близо 1500 загинали"}
{"url": "https://www.24chasa.bg/novini/article/7086174", "text": "Посолството на Русия в Лондон нарече \"груба дезинформация\" и , предаде ТАСС. \"Подобни изявления на Форин офис са груба дезинформация за британското и световно обществено мнение\", заяви прессекретарят на руското посолство в Лондон. Според него това \"безотговорно изявление по традиция не е подкрепено от никакви доказателства и представлява още един елемент от антируската кампания, водена от британското правителство\", и \"едва ли случайно съвпада със срещата на министрите на отбраната от НАТО и с обявяването на началото на създаване в редица западни страни на киберструктури във въоръжените им сили\". Той напомни също, че по време на визитата на бившия британски външен министър Борис Джонсън в Москва през декември 2017 г. неговият руски колега Сергей Лавров е предложил, в случай, че Лондон има някакви въпроси във връзка с киберсигурността, които би искал да обсъди с руски специалисти, Москва е \"готова оперативно да организира съответните консултации между експерти\". \"Британската страна отказа подобен диалог и единственото разумно обяснение за това е предположението, че не са имали какво да кажат по същество\", заяви руският дипломат, цитиран от ТАСС.", "date": "2018.10.04", "title": "Посолството на Русия в Лондон: Обвиненията за кибератаки са груба дезинформация"}
{"url": "https://www.24chasa.bg/novini/article/7086194", "text": "Американският министър на отбраната Джим Матис каза днес, че трябва да се потърси отговорност на Русия за опитите й за хакерски действия срещу Организацията за забрана на химическите оръжия (ОЗХО), предаде Ройтерс, цитирана от БТА. \"По същество руснаците бяха хванати със своето оборудване, с хора, които го правеха, и трябва да понесат последиците, ще трябва да им се потърси отговорност. Как ще отговорим е политическо решение на засегнатите държави\", заяви Матис след среща на министрите на отбраната от НАТО в Брюксел. Според него обаче няма непременно да има реципрочен отговор от Запада. \"Днес ние сме готови да предоставим киберподкрепа на нашите съюзници. Запознат съм с достатъчно от доказателствата, за да кажа, че холандците и британците са 100 процента точни на кого приписват това\", заяви той. Генералният секретар на НАТО Йенс Столтенберг предупреди Русия да спре своето \"безразсъдно\" поведение след поредицата кибератаки по света, за които е обвинявана, и каза, че съюзниците от алианса са обединени зад Великобритания и Холандия, според които руското военно разузнаване се е опитало да извърши кибератаки срещу ОЗХО и други мишени, посочва Асошиейтед прес.", "date": "2018.10.04", "title": "Джим Матис: Да се потърси отговорност на Русия за кибератаките"}
{"url": "https://www.24chasa.bg/novini/article/7086128", "text": "В персонални писма до всеки от българските евродепутати, които гласуваха против замразяването на гласа му на заседание на Европейския парламент на 12 септември, унгарският премиер Виктор Орбан благодари лично на всеки от тях. На тази дата ЕП в Страсбург препоръча безпрецедентно наказание за страна членка, понеже погазвала основни принципи, на които е основан Европейският съюз. Резолюцията бе предложена от депутатката от Зелените Джудит Саргентини. Унгарският премиер е бил благодарствените послания незабавно, след като мнозинството в Европарламента му вдигна червен картон - на 14 септември.  Първи за писмото си съобщи днес по обед Николай Бареков от Европейските консерватори и реформисти. \"Ето това писмо получих онзи ден от унгарския премиер Виктор Орбан в офиса ми в Брюксел. Гордея се, че третият ми син се казва Виктор\", написа Бареков във фейсбук. След това писмото си показа и Асим Адемов от ГЕРБ/ЕНП. Ето пълното съдържание на благодарствените послания до Асим Адемов, Андрей Ковачев, Андрей Новаков, Емил Радев, Владимир Уручев от ГЕРБ/ЕНП, Николай Бареков и Ангел Джамбазки от Европейски консерватори и реформисти и Момчил Неков от БСП/ПЕС. “Бих искал да изкажа своята благодарност за подкрепата Ви по време на гласуването на доклада относно ситуацията в Унгария, проведен в Европейския парламент на 12 септември. Вярвам, че докладът е присъда срещу Унгария и унгарския народ. Не само се основава на политически спекулации и фактически грешки, но прилага и двойни стандарти и като такъв подкопава доверието и почтеността на Европейския парламент и на европейските институции като цяло. Оценявам подкрепата, която показахте по отношение на националния суверенитет и солидарност, по време на гласуването. Мога да ви уверя, че независимо от срамните атаки на про-имиграционните сили, няма да се поддаваме на изнудване. Ние ще продължим да изпълняваме европейските си задължения и да защитаваме границите на Европа и Унгария в името на нашите граждани. Желая ви добро здраве и много успехи във вашите изключително отговорни задължения. Искрено Ваш, Виктор Орбан”", "date": "2018.10.04", "title": "Орбан прати лични писма на българските евродепутати, които го подкрепиха"}
{"url": "https://www.24chasa.bg/novini/article/7086236", "text": "Ако бъде приложено предложението от днес таванът на пенсиите - и на стари, и на нови, да стане 1200 лева, около две трети от пенсионерите, чиито пенсии са ограничени с таван, ще получат действителните размери на пенсиите си, каза пред журналисти социалният министър Бисер Петков. По данни на НОИ около 65 хиляди са пенсионерите с пенсии, ограничени от сегашния размер на тавана, предаде БТА. Днес на среща в МС финансовият министър Владислав Горанов обяви, че таванът на всички пенсии, нови и стари, ще стане 1200 лева от 1 юли догодина. Министър Бисер Петков посочи, че не е присъствал на срещата, на която е взето това решение. По думите на Петков темата за тавана на пенсиите е актуална, обсъждат се различни варианти. Той отбеляза, че е привърженик на прилагане на действащите разпоредби, но вероятно за решението е натежало това, че пенсионерите, чиито пенсии са ограничени от таван, считат, че е несправедливо да има два различни режима - за едните отдадане на максималния размер, за другите таван. Според сега действащото законодателство се предвиждаше от догодина да падне таванът на новоотпуснатите пенсии, а за старите да стане 1040 лева.", "date": "2018.10.04", "title": "Петков: Ако стане таванът 1200 лв., 2/3 от пенсионерите ще получат действителните си пенсии"}
{"url": "https://www.24chasa.bg/novini/article/7086201", "text": "Диалогът е мястото и начина по който трябва да се решават тези различия. Искам да благодаря на патриарха и митрополитите, които присъстваха на срещата със Светия синод. Нямаме никакви различия. Това каза председателят на ПГ на ГЕРБ и председател на Комисията по вътрешна сигурност и обществен ред Цветан Цветанов пред bTV. От Синода излязоха вчера с остра позиция и възражения срещу много от промените в закона, свързани основно с финансирането на вероизповеданията. Лично Борисов увери патриарх Неофит, че заплатите на проповедниците от вероизповеданията в България ще се приравнят с учителските заплати. \"За първи път ще се осъществява контрол върху средствата. Правим разграничаване между собствени средства и това, което държавата за първи път ще направи за да има субсидии за вероизповеданията в страната. Това са средства, които може да бъда контролирани как се разходват. Те са смятали, че ще е върху всичко, които имат те като собствени приходи. Държавата и контролните органи са длъжни да контролират как се разпределя ресурса. Личните средства те си разпределят по техните устави, няма никакво недоразумение, всичко е изчистено\", каза Цветанов. \"От вчерашното гледане в правната комисия БСП бламираха Корнелия Нинова, тя е съвносител. Те не подкрепиха проекта в правна комисия. БСП имат една цел - да има неприятности и безредици и да може да им се сбъдне мечтата са предсрочни избори. Днес в залата имаше не повече от 5-6 човека. Когато правим закони за един по-дългосрочен проект трябва да си в пленарна зала и да подкрепиш народните си представители, в случая говорим за спорта\", каза Цветанов. \"Ние разчитаме на отговорността на всяка една от политическите сили, когато се търси политическия консенсус, от това по-хубаво няма. Ние сме винаги отворени за диалог\", добави той. \"Още от март миналата година БСП има една единствена цел - дестабилизация на страната чрез предсрочни избори. Те много добре знаят, че няма как да дойдат на власт, освен ако президентът Румен Радев не ги назначи в един евентуален служебен кабинет. Една такава криза обаче ще унищожи инвеститорския интерес към България, високия икономически растеж и увеличените доходи. Ако попитате сега представител на БСП как ще обезпечат финансово своята \"визия\", отговорът ще бъде - с дефицит. Затова по време на избори хората трябва да гласуват за онези, които наистина са направили нещо добро за България\", каза Цветанов. \"Аз си спомням, когато Борисов стана кмет на София, спомням си протестите на бул. \"Витоша\". Днес всеки, който покани гости от чужбина се разхожда по \"Витоша\". Нека погледнем кой какво е направил и кой какво е свършил, за да изглежда София така\", каза той. \"Институциите трябва да покажат, че държавата е по-силна от всеки, който иска да не плаща данъци. Време е отново да стабилизираме страната ни и всеки да бъде добросъвестен. Ние партнираме изключително добре с Европол. В предстоящия месец предстои обучение с Европол с българската прокуратура, за да можем да повишаваме този капацитет\", каза Цветанов.", "date": "2018.10.04", "title": "Цветанов: Вече няма недоразумение със Светия синод, всичко е изчистено"}
{"url": "https://www.24chasa.bg/novini/article/7086250", "text": "Германия и Израел са съгласни, че не бива никога да се допусне Иран да се сдобие с ядрени оръжия, но са на различни мнения как да се постигне тази цел, заяви германската канцлерка Ангела Меркел на съвместна пресконференция с израелския премиер Бенямин Нетаняху, предаде Ройтерс. \"Ние сме убедени и твърдо споделяме позицията на Израел, че трябва да се направи всичко да се попречи на Иран да се сдобие с ядрени оръжия. Не сме обаче на едно мнение по кой път да се стигне до тази цел\", каза Меркел. Меркел заяви, че Иран трябва да оттегли военните си сили от Сирия, защото те са заплаха за Израел, предаде ТАСС. \"Предприели сме много усилия, казвала съм на руския президент, че иранските сили трябва да си вървят и по възможност да се сведе до нула влиянието на Иран в Сирия, което естествено е сложен проект. Разполагането на ирански сили при Голанските възвишения е заплаха за Израел. Подобна заплаха има и от Ливан\", каза Меркел. Тя увери, че Германия използва всичките си възможности такава опасност за Израел да не съществува, предава БТА. Германия ще продължи да работи за решение с две държави на близкоизточния въпрос и ще се постарае да убеди палестинците да водят мирни преговори с Израел, заяви Меркел. В Германия продължава да съществува антисемитизъм и дори отчасти е нараснал, каза тя и увери, че германското правителство е решено да се противопоставя на тази тенденция. Израелският премиер Бенямин Нетаняху призова всички страни в света да окажат натиск на Иран да съкрати военната си ядрена програма и да напусне Сирия. \"Смятам, че всички страни по света трябва да се обединят в оказването на натиск на Иран напълно да спре военната си ядрена програма, да прекрати терористичната си дейност в Европа и по цял свят и да престане да използва Сирия като база за атаки над Израел. В крайна сметка иранците трябва изцяло да напуснат Сирия\", каза той. Израел ще продължава да се защитава от агресията на Иран и ще блокира опитите на Техеран да използва Сирия и Ливан като бази за атаки срещу еврейската държава, увери Нетаняху. Изрелският премиер разкритикува иранското ядрено споразумение, по което Германия е страна и заяви, че то \"финансира военната машина на Иран\", но омаловажи степента на разногласията си с Меркел, предаде ДПА. \"Имаме съгласие за повечето неща и разногласия за някои неща, какво толкова?\", каза Нетаняху и похвали Меркел за \"безрезервната й позиция\" против антисемитизма.", "date": "2018.10.04", "title": "Меркел: С Израел сме съгласни, че Иран никога не трябва да се сдобива с ядрени оръжия"}
{"url": "https://www.24chasa.bg/novini/article/7086252", "text": "Срещу Световната антидопингова агенция, базирана в Монреал, е извършена кибератака, за която е \"много вероятно да е отговорно\" руското военно разузнаване (ГРУ). Това каза днес канадското министерство на външните работи, цитирано от Франс прес, съобщи БТА. Агенцията и Канадският център за спортна етика са били атакувани през 2016 г. и правителството на Канада смята, че ГРУ е \"много вероятно да е отговорно за тези действия\", заяви министерството. То осъди \"серията от злонамерени кибероперации, извършени от руската армия\" срещу Канада и нейните съюзници.", "date": "2018.10.04", "title": "И Канада обвини Русия в кибератаки"}
{"url": "https://www.24chasa.bg/novini/article/7085050", "text": "Един полицай бе убит, а шестима други бяха ранени, след като мъж откри огън по помощник-шерифи, дошли да изпълнят заповед за претърсване на дома му, предаде Асошиейтед прес. Стрелбата продължи няколко часа, тъй като мъжът взе деца за заложници и се барикадира в къщата си, стреляйки от разстояние по дошлите да помогнат полицаи, предаде БТА. На властите им се наложи да използват брониран автомобил, за да натоварват на него ранените, а стрелецът пусна децата и бе задържан, съобщиха властите. Нападателят се предаде след преговори, съобщи местна телевизия, цитирана от Франс прес. Убитият полицай Терънс Карауей, на 52 г., наскоро бе награден за 30-годишната си служба в полицията на Флорънс, отбелязва Асошиейтед прес. \"Моите мисли и молитви тази вечер са насочени към службата на шерифа на окръг Флорънс и полицейското управление на Флорънс, Южна Каролина. Признателни сме, завинаги, за това, което правят нашите сили на реда\", написа в Туитър президентът на САЩ Доналд Тръмп.", "date": "2018.10.04", "title": "Стрелба по униформени в Южна Каролина, един полицай е загинал, шестима са ранени (Видео)"}
{"url": "https://www.24chasa.bg/novini/article/7085928", "text": "Посланикът на Саудитска Арабия в Анкара заяви, че няма информация за журналиста Джамал Кашоги, който бе обявен за изчезнал, след като влязъл в саудитското консулство в Истанбул преди два дни, предаде Ройтерс, позовавайки се на турската телевизия НТВ. Посланикът каза на официални представители от турското външно министерство, че ще ги уведоми, ако получи някаква информация. Телевизия НТВ посочва, че със саудитския дипломат е разговарял турският заместник-министър на външните работи Явуз Селим Къран. Посланикът на Саудитска Арабия в Анкара бе повикан в турското министерство на външните работи днес, за да даде обяснения във връзка с изчезването на саудитския журналист Джамал Кашоги, предава БТА. Джамал Кашоги, бивш генерален директор и главен редактор на медийната група Ал Араб, е бил забелязан за последно на влизане в консулството на Саудитска Арабия в Истанбул в 13 ч. на 2 октомври. Журналистът е пишел за в. \"Вашингтон пост\" статии, в които критикува престолонаследника на Саудитска Арабия. Ибрахим Калън, говорител на турския президент Реджеп Тайип Ердоган, заяви вчера, че Кашоги все още се намира в консулството и че правителството следи ситуацията.", "date": "2018.10.04", "title": "Посланикът на Саудитска Арабия обяснява за изчезналия журналист в турското външно министерство"}
{"url": "https://www.24chasa.bg/novini/article/7085930", "text": "Южнокорейска правителствена делегация пристигна днес в Северна Корея за съвместно отбелязване на годишнината от междукорейската среща на върха през 2007 г., както и за потенциален диалог по въпроса за бъдещи мирни преговори, предаде Асошиейтед прес, цитирана от БТА.  Преди да отпътува днес, южнокорейският министър за националното обединение Чо Мьон-кьон заяви, че посещението ще даде възможност за укрепване на \"помирението, сътрудничеството и мира\" между двете Кореи. Делегацията бе посрещната на летището в Пхенян от И Сон-гуон - председател на южнокорейската агенция по въпросите на междукорейските отношения. Той каза, че споразуменията, постигнати при поредицата от междукорейски срещи на върха - две през първото десетилетия на този век и три само през тази година, са трасирали пътя на обединението на страната. Южнокорейската делегация включва депутати, граждански и религиозни лидери, както и сина на покойния южнокорейски президент Но Му-хен, участвал в срещата на върха през 2007 г. заедно с тогавашния севернокорейски лидер Ким Чен-ир, покойния баща на Ким Чен-ун. Визитата се осъществява точно преди държавният секретар на САЩ Майк Помпейо да посети за четвърти път Пхенян в неделя, за да подготви втора среща на върха между президента Доналд Тръмп и Ким Чен-ун, отбелязва АП. По време на тридневното си посещение в Пхенян Чо Мьон-кьон предвижда да обсъди с И Сон-гуон пътищата за реализация на споразуменията, постигнати от президентите Ким Чен-ун и Мун Дже-ин при срещата им в Пхенян миналия месец - третата за тази година. Двамата лидери потвърдиха решимостта си да разрешат \"ядрения проблем\". Южнокорейската делегация също така ще посети важни севернокорейски обекти и ще присъства на представление в рамките на традиционните за Северна Корея масови гимнастически игри.", "date": "2018.10.04", "title": "Честват годишнината от междукорейската среща на върха през 2007 г."}
{"url": "https://www.24chasa.bg/novini/article/7085962", "text": "Под ръководството на районната прокуратура в Бяла Слатина се провежда разследване по повод тежкото пътно-транспортно произшествие от 2 октомври т. г. във врачанското с. Търнак. При него шофьор на лек автомобил, в пияно състояние, блъсна 11-годишно дете и му причинени тежки и животозастрашаващи наранявания, съобщиха от прокуратурата. По предложение на директора на Национална следствена служба Борислав Сарафов, главният прокурор г-н Сотир Цацаров с постановление от днес – 4.  октомври възложи разследването по делото да се извършва от следователи от Националната следствена служба.", "date": "2018.10.04", "title": "Инцидентът с 11-годишната Сара се поема  от националното следствие, възложи Цацаров"}
{"url": "https://www.24chasa.bg/novini/article/7085965", "text": "От общо 7 обвиняеми, Варненският окръжен съд намери двама за виновни за смъртта на четирима работници при събарянето на хотел \"Вероника\" в комплекс \"Слънчев ден\" край Варна. Собственикът на фирма \"Дигинг\" Георги Георгиев ще лежи зад решетките 3 години при общ режим, а техническият ръководител на фирма \"Бултранспорт груп\" ЕООД Пламен Николов, който бил координатор по здравословните и безопасни условия на труд, получи 3 години, отложени с 5 години изпитателен срок. Двамата трябва да заплатят по 100 000 лв. на наследниците на починалите. Останалите петима бяха оправдани. Трагедията се разигра на 8-и април 2015-а година. 11-етажната сграда се срина по време на ремонт. Под отломките бяха извадени телата на Борислав Стефанов, Манол Манолов, Тодор Тодоров и Йосиф Стефанов, които според патолозите са загинали на място. Делото влезе в съда през юли 2017г., като подсъдими бяха общо 7 души. Представлява над 4200 страници материали, събрани в 24 тома, както и 8 тома класьори. Досега са били изслушани 43 свидетели и 12 вещи лица, изготвили 5 съдебни експертизи. Общо 12 адвокати участваха в делото, защитаващи всички страни. Варненската окръжна прокуратура бе внесла обвинения срещу 7 души, които, според държавното обвинение, би трябвало да носят отговорност за инцидента. Георги Георгиев, собственик на фирма „Дигинг“, наета от подизпълнителя, строителният надзорник Валентин Пенчев от фирма \"Инекс консулт\" ООД, който бил консултант, изпълняващ строителния надзор и координатор по здравословни и безопасни условия на труд. От същата фирма подсъдима бе и експертката по строителен надзор Виолета Ганева. Обвинени бяха още инспекторът по здраве и безопасност в \"Планекс\" ООД и координатор по здравословните и безопасни условия на труд Валентин Тонев, техническият ръководител на обекта Мехнур Манав, Пламен Николов от фирма \"Бултранспорт груп\" ЕООД и Йовко Русев, който бил координатор по здравословните и безопасни условията на труд. Припомняме, че за реконструкцията на хотел „Вероника“ „Слънчев ден“ АД наема строителната фирма “Планекс”. Поради липса на лиценз за изнасяне на строителни материали “Планекс” наемат подизпълнител за събарянето – “Бултранспорт груп”. На свой ред “Бултранспорт груп” наема “Дигинг”. След срутването от последната фирма твърдят, че контрактът с тях е само за наем на техника и реално не са подизпълнители на обекта. Според обвинението на прокуратурата обаче именно управителят на тази фирма вкарва хора да събарят колоните на рухналия хотел. Държавното обвинение счита още, че и останалите обвиняеми имат принос към случилото се.", "date": "2018.10.04", "title": "Съдът реши: Двама са виновните за убитите работници в комплекс \"Слънчев ден\""}
{"url": "https://www.24chasa.bg/novini/article/7085981", "text": "Опитът на руското военно разузнаване ГРУ да нанесе хакерски удар по Организацията за забрана на химическите оръжия (ОЗХО) се провали и не успя, защото бе пресечен. Това заяви генералният секретар на НАТО Йенс Столтенберг след края на двудневното заседание на министрите на отбраната от алианса, предаде БТА. ГРУ не успя, провали се с това нападение. Това показва, че сме в състояние да възпрепятстваме и разобличаваме извършителите, поясни Столтенберг. Той отбеляза, че НАТО възприема нападенията в електронното пространство като заплаха, която може да доведе до задействането на чл. 5 от Вашингтонския договор. Отговорът ни при подобни обстоятелства ще определяме случай по случай. Винаги ще действаме съразмерно и в рамките на международното право. Всеки ден отвръщаме на подобни нападения и това, че ги засичаме, показва колко сме напреднали във възможностите си. Трудно е да си представим бъдещи военни действия без електронно измерение, коментира генералният секретар. По неговите думи по-тревожно от опита за удар по ОЗХО е, че Русия от дълги години следва подобна посока на поведение. Той добави, че светът е все по-непредсказуем, което внася допълнителна спешност в необходимостта от достигането на разходи за отбрана в НАТО, равни на два процента от БВП на държавите от пакта. Снощи военните министри от алианса са решили до края на годината да бъдат изготвени националните планове за достигането на тази цел. Очаква се през февруари догодина плановете да бъдат обсъдени и да предвиждат повишение на разходите всяка следваща година спрямо предишната. Въпросът не е само за честна подялба на тежестта, а и за собствената ни сигурност, посочи Столтенберг. Ясно е, че напредваме - четвърта поредна година повишаваме разходите, но ни остава още много път, обобщи той.", "date": "2018.10.04", "title": "НАТО: Опитът на Русия да нанесе хакерски удар по ОЗХО е провал"}
{"url": "https://www.24chasa.bg/novini/article/7085979", "text": "Най-малкият от четиримата синове на лидера на организацията Ислямска държава Абу Бакр ал Багдади е бил ликвидиран при въздушен удар на руските военно-космически сили в Сирия, предаде ТАСС, като се позова на телевизия \"Ал Арабия\". Според представител на иракската проправителствена милиция Ал Хашд аш Шааби ударът е бил нанесен от руските сили в Сирия на 22 септември. Повече подробности за нападението не се съобщават. Засега няма потвърждение от руска страна. Не се съобщава и името на убития син на Ал Багдади. ТАСС припомня, че лидерът на ИД е имал четирима синове. В началото на юли иракското разузнаване каза, че в Сирия е бил ликвидиран най-големият от тях - Худайфа ал Бадри, информира БТА. Все още не е известно къде се намира самият Ал Багдади. На няколко пъти той бе обявяван за мъртъв. Според редица близкоизточни издания Ал Багдади неотдавна е изгубил контрола над ИД. Според някои версии Ал Багдади пък страдал от тежка форма на рак, според друга версия той бил прикован на легло в резултат на получени тежки рани. За последно 46-годишният Ал Багдади се появи на публично място през юли 2014 г., когато в Мосул бе провъзгласен така нареченият халифат на ИД в Близкия изток. Според източници от американското разузнаване Ал Багдади не използва мобилен телефон. Той не остава и на едно място повече от 72 часа.", "date": "2018.10.04", "title": "Най-младият син на лидера на \"Ислямска държава\" е убит при руски удар в Сирия"}
{"url": "https://www.24chasa.bg/novini/article/7085983", "text": "Македонският премиер Зоран Заев заяви днес в Охрид, че исканията на опозиционната партия ВМРО-ДПМНЕ за служебно правителство с мандат 100 дни, за нов главен прокурор и анкетна парламентарна комисия за референдума са \"абсолютно неприемливи\", предаде агенция МИА. \"Нито има причина, нито има нужда да се обсъждат подобни въпроси. Самите институции направиха своите коментари. Да се иска комисия, която да провери дали референдумът е бил законен, дали е спазена законността при провеждането му при положение, че председателят на Държавната избирателна комисия е от ВМРО-ДПМНЕ, а в Административния съд не е сменен нито един член - това само по себе си говори какво всъщност се цели с подобни искания\", каза Заев. Премиерът повтори, че през следващите няколко дни ще разговаря с депутати в парламента \"в една приятна, нормална и отговорна атмосфера\". Заев определи 10 октомври като евентуална дата, на която ще съобщи на обществеността какви стъпки ще бъдат предприети занапред, като изрази надежда, че ще може да съобщи, че е осигурено необходимото мнозинство от две трети за приемане на договора за промяна на името на страната. Така според него държавата няма да губи ненужно месеци. Премиерът посочи, че остава и опцията за предсрочни избори, макар те да са нежелателни. Попитан дали ще разговаря с лидера на ВМРО-ДПМНЕ Християн Мицкоски, Заев каза, че няма за какво да се говори. \"В миналото дадохме картбланш за служебно правителство. Приехме исканията за финансиране на политическите партии, формирахме Държавна избирателна комисия с председател от ВМРО-ДПМНЕ. В замяна те изобщо не искаха и да разговарят за подкрепа на процесите, които са важни за Македония\", каза премиерът.", "date": "2018.10.04", "title": "Заев: Исканията на ВМРО-ДПМНЕ за \nслужебен кабинет са неприемливи"}
{"url": "https://www.24chasa.bg/novini/article/7085984", "text": "Правителството одобри пакет от общо 1528 мерки за промяна и подобряване на административното обслужване за гражданите и бизнеса. Промените са вдъхновени от наблюдения на администрацията „отвън“ и са базирани на данни от посещения в 3700 точки за предоставяне на услуги от всички централни администрации и техните териториални звена, включително всички областни, общински и районни администрации. За първи път във фокуса попадат и т.нар. доставчици на обществени услуги - болници, детски градини, училища, висши училища, библиотеки, музеи, пощи, електроразпределителни дружества, ВиК, топлофикационни дружества и др., съобщиха от правителствената пресслужба. Планът за привеждане на мерките в действие изисква до края на годината министрите да организират заличаване или вписване в Административния регистър на предоставяните административни услуги, а в срок до 31 март 2019 г. да изготвят и внесат за одобрение от Министерския съвет проектите за изменения на закони и подзаконови нормативни актове във връзка с предприетите промени. Заместник министър-председателят, отговорен за административната реформа, ще внася отчет за изпълнението на мерките на всеки три месеца. Прилагането им ще бъде проследявано и чрез проучване по метода \"Таен клиент\". Мерките са групирани условно в пет направления: В тази група влизат услуги за удостоверения и справки, които администрацията ще набавя вътрешно и по служебен път чрез обмен на информация, достъп до регистри и др. Например ще има възможност за служебно предоставяне на информация за наличие или липса на задължения към общините чрез проверка в информационната система по чл.5а от ЗМДТ, поддържана от Министерството на финансите. Такава служебна проверка ще може да се прави и за данъчните оценки, включително при заявяване и получаване от нотариус. Друга масова услуга, която се предоставя над 500 000 пъти годишно - удостоверението за характеристики на земеделски земи - ще се извършва чрез служебна проверка в районите с кадастрална карта. Администрацията ще проверява служебно и разрешения за строеж, удостоверения за въвеждане в експлоатация, ще прави справка за наличието на персонал (без да се представят трудови договори). Ще бъде премахнато изискването за подпечатване на заявления на юридически лица с печат, освен ако това изрично не е предвидено в закон. Предвижда се също увеличение в срока на валидност на издадени документи (лицензи, разрешения, регистрации и др.), например Акредитация на органи по сертификация на продукти и услуги от Българската служба за акредитация, както и намаляване на сроковете за издаване на някои документи. За 68 услуги са формулирани препоръки за намаляване на сроковете и съобразяването им с изискванията на АПК. В тази група са включени мерки за обслужване на едно гише, намаляване на изискваните от администрацията удостоверения и прилагане на служебното начало, комплексно административно обслужване. Така например по отношение на документите за образование ще бъде засилено служебното начало и ще отпадне необходимостта от предоставяне на дипломи за средно и висше образование, както и дипломи, придобити в чужбина. По аналогия с отпадането на декларирането на нов автомобил, подаването на данъчни декларации в общините при придобиване на имот ще бъде преустановено. При изповядване на сделка нотариусът ще вписва сделката в Имотния регистър, а общините ще бъдат уведомявани служебно. За издаването на удостоверение за раждане ръководителите на лечебните заведения ще уведомяват по електронен път общините, а те ще издават удостоверението на базата на уведомлението, без да се заявява услугата отново. Ще се разгледа и опция удостоверение за раждане и препис-извлечение от акт за смърт да могат да се получават директно от лечебното заведение, а не да се ходи в общината. Ще се създаде възможност за издаване на удостоверение за наследници, в което не се вписват всички наследници, а само едно отделно лице, за което се удостоверява, че е наследник. По този начин това удостоверение ще важи безсрочно. Ще отпадне необходимостта от смяна на регистрационните табели на автомобили при смяна на постоянния адрес на собственика и при закупуване на автомобил с регистрация в друга област. Ще бъде премахната шестмесечната валидност на скиците, издавани от общините. Те ще стават безсрочни и ще важат до промяна. , включително такива, които са незаконосъобразни (без правно основание). Предложени са 322 услуги за заличаване от Регистъра на услугите. Част от тях ще продължат да бъдат извършвани като дейности от съответните администрации. Например се предвижда да отпадне дублирането на регистрация на собственици на пчели и пчелни семейства, която сега се извършва и от общински администрации, и от Българската агенция по безопасност на храните.  - предимно услугите на болници, училища, електроразпределителни дружества, ВиК, топлофикационни дружества и други организации, предоставящи обществени услуги. Това е първата стъпка за прилагане от тяхна страна на предвидените преди години законови приложения, които изравняват някои стандарти за техните услуги с тези на администрацията. Така например статут на услуги ще получат десетки и сега извършващи се дейности като издаване на академични справки и свидетелства за специализации; свързване, проверки за редовност, възстановяване на подаването на комунални услуги като водоснабдяване, електроснабдяване и газоснабдяване; сключване на застрахователен договор, издаването на негов дубликат, заявяването на застрахователна претенция, както и много други. Това означава, че администрациите ще стандартизират и синхронизират сходни услуги, които предлагат. Така ще бъдат премахнати различията в сроковете и процедурите, в броя и вида на изискваните документи и данните, които се попълват от гражданите. По този начин се установява пряка комуникация между администрациите и гражданинът спира да бъде посредник и куриер между тях. Предложени са 158 удостоверителни административни услуги, които следва да се предоставят единствено като вътрешно-административни, като се прекрати заявяването на услугата от отделни лица и организации. Сред тях са сключването на договор за присъединяване на обекти на клиенти към електрическата, към газопреносна и/или газоразпределителна мрежи. Издаването на удостоверение за внесени осигурителни вноски за осигурителен стаж за периода на обучение във висше или полувисше училище и за времето на докторантура, издавано от НОИ, също ще бъде вътрешно-административна услуга. Това важи и за удостоверението за български произход, издавано от Държавна агенция за българите в чужбина. За тази услуга ще отпаднат Акт за раждане и Документ за доказване на българския произход на заявителя. Когато тези документи са издадени от български орган, същите ще могат да бъдат изискани служебно от съответната администрация. По същата логика редица услуги се предвижда да преустанови изискването за представяне на решение на ТЕЛК/НЕЛК. Пълният списък с мерки е публикуван на Портала за обществени консултации и може да бъде намерен ", "date": "2018.10.04", "title": "Кабинетът предложи над 1500 мерки за промяна на административното обслужване"}
{"url": "https://www.24chasa.bg/novini/article/7085985", "text": "Румънското правителство ще одобри намаляване на данъка върху добавената стойност (ДДС) на 5 процента в сектора на туризма, включително за хотелиерството, ресторантьорството и кетъринга, както и за спортните съоръжения, атракционните паркове и местата за отдих, предаде Аджерпрес, цитирана от БТА. \"Румънският туризъм е динамична област с потенциал за растеж. Данните на Националния статистически институт показват, че мерките за стимулиране, като отпускането на ваучери за ваканция, дават положителни резултати и ефекти върху икономиката\", посочи Дънчла по време на правителствено заседание. \"Броят на туристите, настанени през месец август 2018 г., е бил с близо 10 процента по-голям от същия месец на миналата година. Днес вземаме още едно важно решение за подкрепа на този сектор - намаляването на ставката на данъка върху добавената стойност на 5 процента за местата за настаняване, ресторантьорските и кетъринг услугите, но и за използването на спортни съоръжения, увеселителни и рекреационни паркове\", посочи още премиерът. Тя добави, че Румъния ще има по този начин най-ниското ниво на ДДС в Европейския съюз по отношение на туризма, а \"опитът от предишните години показва, че намаляването на този данък носи положителни ефекти за икономиката\". Стандартната ставка на ДДС в Румъния е 19 процента. Намалена ставка от 9 процента се прилага върху лекарствата, храните и безалкохолните напитки, ресторантьорските услуги и кетъринга, хотелиерския сектор, доставката на питейна вода или вода за напояване, на земеделски торове, семена и други. ДДС от 5 процента се прилага за учебниците, книгите, вестниците и списанията, входните такси за музеи, замъци, исторически паметници, зоологически и ботанически градини и други.", "date": "2018.10.04", "title": "Румъния ще намали ДДС в туризма на 5 процента"}
{"url": "https://www.24chasa.bg/novini/article/7086018", "text": "Горят десетки декари земеделски площи в южните покрайнини на Пловдив. Пожарът е обхванал ябълкови насаждения, предаде  До 15.00 часа пламъците и пушеците затрудняваха движението по пътя Пловдив-Марково. Три пожарни автомобила гасят огнището. Вятърът затруднява работата на огнеборците.                                                                                                                                                                                                                                                                                                                       ", "date": "2018.10.04", "title": "Горят десетски декари земеделска земя край Пловдив"}
{"url": "https://www.24chasa.bg/novini/article/7085766", "text": "Министърът на енергетиката Теменужка Петкова, бившият вътрешен министър Румяна Бъчварова и някогашните министри на социалната политика Ивайло Калфин и на отбраната Николай Ненчев бяха разпитани по делото срещу Петър Москов, заместника му Адам Персенски и още трима. Делото е за внос и износ между България и Турция на ваксини. Разпитът на Петкова и на бившите министри се налага, защото те са подписали неприсъствено решение за ваксините. Това е станало на 28 май 2015 г. Четиримата обясниха, че решението е било донесено в кабинетите им от куриер на Министерския съвет и след като са се запознали с него, са го подписали. Никой от тях не е коментирал и не е бил убеждаван от Москов предварително, но е бил наясно, че е имало проблем с ваксинацията на децата. Министър Петкова си спомни, че тогава се е говорело, че може да бъде нарушен националният имунизационен календар. Решението е в резултат на споразумение с Турция, си спомниха свидетелите. Те обясниха, че след подобна спогодба министър не може да откаже да го изпълни. Предстоят разпити и на други членове на кабинета \"Борисов -2\". По време на разслдването през януари м.т. бе разпитан и премиерът Бойко Борисов.", "date": "2018.10.04", "title": "Теменужка Петкова и бивши министри на разпит в спецсъда по делото срещу Москов (Обновена)"}
{"url": "https://www.24chasa.bg/novini/article/7086040", "text": "Протестиращите майки на деца с увреждания напуснаха среща в Народното събрание, организирана от депутати от ГЕРБ с участието на министрите на труда и социалната политика Бисер Петков, на здравеопазването Кирил Ананиев и на образованието и науката Красимир Вълчев, предаде БТА. Те излязоха разплакани от срещата и заявиха, че почват ефективни протести - гражданско неподчинение . По думите им управляващите изобщо не са наясно с това какво ще правят, как ще се разпределят 150-те милиона лева повече за хората с увреждания и ще има ли изобщо реформа. Майките бяха категорични, че не е тяхна работа да разпределят повечето пари за хората с увреждания и е време всички министри да си свършат работата, а да не оставят Бисер Петков сам. Те отново заявиха, че се борят за реформа, а не за пари .\"Тези мятания на 150 милиона за хората с увреждания, които майките трябва да разпределят със синдикатите, които свиркат срещу нас, показват, че уменията на господин Борисов като политик са се изчерпали и е време да си ходи\", заяви Вера Иванова. Министър Бисер Петков изрази съжаление за реакцията на майките, но не се ангажира с оценка на среща, оранизирана от депутатите. Хубаво е, че парламентът проявява ангажираност по решаване на този въпрос, допълни Бисер Петков. От думите му стана ясно, че още този месец проектът на Закон за хората с увреждания трябва да е готов. Той смята, че основните положения в Закона за хората с увреждания, които гарантират реформа, са били запазени дори във варианта, който е бил предложен в понеделник на Националния съвет за интеграция на хората с увреждания. Там индивидуалната оценка на хората с увреждания остава във вида, в който я искат протестиращите , отбеляза министърът. Основната част от допълнително отпуснатите 150 милиона лева за хората с увреждания ще отиде за финансиране на месечната финансова подкрепа, обвързана с линията на бедността, която трябва да влезе в сила от 1 януари 2019 година. Става въпрос за много хора с увреждания, за по-значително увеличение на размера на подкрепата за най-тежките случаи - с около 200 лева повече. Първоначалната оценка на социалното ведомство беше за необходими 110 милиона лева за финансова подкрепа, но в момента има предложение за увеличаване на подкрепата за групата хора с увреждания над 90 процента с чужда помощ, които обаче получават трудова пенсия, т.е инвалидизирали са се на по-късен етап на живота си, съобщи Петков. За тях ще са необходими 27 милиона лева. При сегашните размери на финансовата подкрепа, се получава , че подкрепата за тях е по-малка от подкрепата за тези, които получават социално инвалидни пенсии и не са работили. Останалата част от ресурса ще се използва за увеличение на парите за личната помощ или асистентската подкрепа. Тази година има 68 милиона за това, но са необходими повече пари. Всичко зависи от вида на законопроекта за личната помощ, там трябва да има някакви ограничения, защото в противен случай наличният ресурс няма да стигне, уточни Бисер Петков.Той припомни, че законопроектът за личната помощ е в НС, министерството няма преки ангажименти за него. На срещата не дойде финансовият министър Владислав Горанов, въпреки че финансовото министерство има основните забележки по проектозакона за хората с увреждания и по закона за личната помощ, разработен от майките и от омбудсмана. Председателят на социалната комисия и депутат от ДПС Хасан Адемов отбеляза, че не е ясно защо след съгласуването с министерства се е оказало, че законопроектът не се подкрепя от много от тях, включително и от финансовото, след като експерти от тези министерства са участвали в работната група по изготвянето му. Утре отново ще има среща в 14.00 часа в министерството. На срещата днес стана ясно, че здравното министерство има съгласието от 2020 година да поеме помощните средства и медицинските изделия, разработва се стандарт за тях, който трябва да е готов до 30 март догодина. Министър Кирил Ананиев отбеляза, че министерството е поело ангажименти и ги разработва в срок. Министър Красимир Вълчев каза на майките, че в образователния закон няма ограничение за присъствието на асистенти в образователните институции. 320 деца са били подкрепяни от лични асистенти в образователни институции миналата година, информира Вълчев. Майките обаче смятат, че образованието не подкрепя техните деца и дадоха пример с дете с тежки физически увреждания, което е разпределено в селскостопанско училище със специалност цветарство, а в същото време има съхранен интелект и би могло да бъде програмист. Те дадоха и пример как в ресурсни центрове на деца, които не могат да говорят, се дава въпросник, който трябва да попълнят с питане за какво мечтае детето, какви чужди езици иска да знае. Министърът посочи, че ще напрани проверка по случая с детето, разпределено да учи в селскостопанско училище и допълни, че разпределението е било от центъра за специална образователна подкрепа. По думите му индивидуалната оценка е заложена в законодателството, не е ясно защо не се изпълнява. \"Училището не е получило средства за това, че детето е в него, центровете получават пари \", обясни министърът.", "date": "2018.10.04", "title": "Майките на деца с увреждания започват активни протести, напуснаха срещата с министрите"}
{"url": "https://www.24chasa.bg/novini/article/7086015", "text": "Над 1 500 украински граждани от началото на годината са придобили български паспорт, съобщи вицепрезидентът на Република България Илияна Йотова на среща с кметове на български села от Болградски район в културния дом на с. Бановка, Украйна. Тя очаква до края на годината този брой да се удвои, предава БТА. До края на тази година ще има промени в българското законодателство, които целят да ускорят процедурата за получаване на българско гражданство, да не се чака толкова и да бъде по-лесен достъпът при подаване на документите, посочи Йотова. Тя отбеляза, че улеснението е особено в полза на децата от български произход. Увеличена е и квотата за студенти от Украйна, която до миналата година е била 260 човека. За учебната 2018-19 г. броят студенти от Украйна, основно бесарабски българи, вече е 430, съобщи Йотова. Кметът на село Бабата Петър Добрев повдигна въпроса за процедурата за получаване на българско гражданство. Той отбеляза, че много българи от Бесарабия искат да живеят в България, но по-лесно се взимало румънско гражданство. Гордеем се, че 200 години сме запазили българщината тук, защото живяхме консервирани в селата, посочи Добрев, но изрази притеснения как ще съхранят българското занапред в новите условия на глобализация. Други кметове се оплакаха, че тук нямат достъп до българска телевизия. Вицепрезидентът обеща също да говори с просветния министър за опреснителни курсове за учителите по български език в Бесарабия. По-късно Илияна Йотова посети с. Криничное, където беше посрещната с български песни и хора от децата в селото.", "date": "2018.10.04", "title": "Йотова: От началото на годината над 1 500 украински граждани са придобили български паспорт"}
{"url": "https://www.24chasa.bg/novini/article/7086068", "text": "\"Топлофикация\" Перник е готова за новия отоплителен сезон, съобщи изпълнителният директор на дружеството Любомир Спасов. По думите му в предприятието са складирани над 100 000 тона въглища и количеството е най-голямото за последните 15 години. През лятото са отстранени авариите, подготвено е въвеждането на трети парогенератор като резервен. Ремонтиран е и пети котел, който е основната мощност на ТЕЦ \"Република\", също и сероочистната инсталация, на много места в града и топлопреносната мрежа. Сега се работи по прикачваща помпена станция, която ще подобри топлоподаването в централната градска част и в крайните квартали на Перник. Спасов посочи, че частичната подмяна на въглищата с биогориво ще се отрази положително на работата на централата и няма да навреди на населението. Инвестиционното намерение на \"Топлофикация\" бе внесено през лятото в община Перник и сега е в РИОСВ. Утре Спасов ще запознае общинския съвет със състоянието на дружеството и готовността му за зимата.", "date": "2018.10.04", "title": "Топлофикация Перник е готова за зимата"}
{"url": "https://www.24chasa.bg/novini/article/7086063", "text": "Председателят на Европейската комисия Жан-Клод Юнкер призова днес за борба с \"тесногръдия национализъм\", докато \"още има време\", предаде Франс прес. \"Трябва да се мобилизираме, защото опасността, която олицетворява крайната десница, успява лесно да се наложи, когато глупавият популизъм и тесногръдият национализъм тръгнат напред\", заяви Юнкер по време на своя реч във Виена по случай честванията на 100-годишнината от обявяването през ноември 1918 г. на Република Австрия, предаде БТА. \"Трябва да спрем това, докато още има време\", посочи той, след като припомни за надигането на нацизма през 30-те години на 20 век. Председателят на Европейската комисия поясни, че не иска \"никого да обиди, най-вече евроскептиците. Разбирам ги, защото има много хора, които не са против Европа по принцип, но имат да зададат много основателни въпроси\". \"Трябва да провеждаме дебати, дискусии, да обменяме аргументи с тези хора, а не да се престорим, че тези възражения не съществуват. Трябва да си припомним, че демокрацията изисква, в хубавия смисъл на думата, усещането за битка, за бунт, за ангажимент\", подчерта Юнкер.", "date": "2018.10.04", "title": "Юнкер: Да се борим с тесногръдия национализъм докато още има време"}
{"url": "https://www.24chasa.bg/novini/article/7086074", "text": "Сравнението на ЕС със СССР е неразумно и обидно. Това заяви днес председателят на Европейския съвет Доналд Туск в отговор на коментара на британския външен министър Джереми Хънт. С неприемливи забележки само си губим времето. Съветският дух е още жив, както показа нападението в Солсбъри. Най-малко този дух може да се открие в Брюксел, коментира Туск, цитиран от БТА.  С проявата на уважение очакваме същото и от другата страна. В СССР имаше затвори, лагери, стени и граници, насилие над гражданите и съседите. ЕС е за свобода, човешки права, напредък и мир, живот без страх, за демокрация и плурализъм, без вътрешни граници и стени, посочи Доналд Туск. До заседанието на Европейския съвет по-късно този месец е необходим видим напредък в преговорите по напускането на Великобритания. Конгресът на британската Консервативна партия приключи, да се залавяме пак за работа, призова той. Няма да се откажем да търсим работещо решение за Ирландия, заяви Туск след среща днес с ирландския премиер Лио Варадкар. Винаги опитвам честно да представя позицията на ЕС. Да се казва истината, макар трудно и неприятно, е най-добрият начин да се покаже уважение към партньорите. Искаме приложими предложения как да ограничим щетите, причинени от напускането на Великобритания. Нека помним, че всеки участник в този процес има достойнство и противопоставянето на това поле не би довело до нищо добро, допълни Туск. Съжаляваме много, че Великобритания реши да напусне, надяваме се на възможно най-добри взаимоотношения в бъдеще. Никой не може да очаква, че заради това ЕС ще се откаже от основните си ценности и интереси. ЕС иска да запази възможно най-тесни връзки с Лондон. Ясно е, че и двете страни ще пострадат, отбеляза той. По неговите думи предложенията на ЕС от самото начало са били щедри и не са променени.", "date": "2018.10.04", "title": "Доналд Туск: Сравнението на ЕС със СССР е неразумно и обидно"}
{"url": "https://www.24chasa.bg/novini/article/7084838", "text": "Стремителното развитие на технологиите променя не само това как комуникираме, работим и пазаруваме, но дори и начина, по който усвояваме нови знания. Дигитализацията на образованието е една от най-актуалните и важни теми на днешния ден, тъй като от нея зависи бъдещата конкурентоспособност на учениците, уменията, които ще натрупат в училище, и цялостната им подготовка за реализация в живота. Процесът на интегрирането на новите технологии в класната стая е многостранен - от създаването на подходящо съдържание през обучението на учителите за работа с дигитални платформи до въвеждането на специална нормативна и законова база. Но всички тези елементи стъпват на технологичните възможности и най-вече - на облачните платформи. Облачните услуги са едно от ключовите направления, в които инвестират и развиват големите технологични компании като Vivacom, и това не е случайно. На практика всеки от нас, било в лично или в професионално качество, използва различни програми и апликации на телефоните и компютрите си, които се базират на облачните технологии. Изпращаме или получаваме файлове през различни платформи, съхраняваме разнообразна информация във виртуалното пространство, имаме редица акаунти в приложения. Пазарът на облачни услуги се развива с бързи темпове в три основни направления - софтуер, платформи и инфраструктура. С най-бързи темпове се развива “инфраструктурата като услуга”. Бизнесът, залагащ на иновации, като Vivacom, следва именно тази основна тенденция - всичко да се предлага като услуга, дори и тя да е виртуална, а облачните услуги са продукт на тази бизнес концепция. Специфичната онлайн услуга променя начина на функциониране и разширява неимоверно възможностите за образованието, здравеопазването, сигурността и редица други сфери. Предимствата са многобройни и комплексни. Облачните технологии са много надеждни и гъвкави, осигуряват непрекъснатост на достъпа до данни и обработването на информация. Наред със сигурността, оптимизацията и улесняването на процесите сериозен плюс е и стриктното контролиране и намаляване на разходите поради липса на физически машини и скъпоструваща поддръжка на собствен дейта център. Тоест използването на инфраструктурата не натежава на бюджета на съответното училище. Когато то например използва облачни технологии и повери цялостното решение за IT инфраструктурата си на доказан технологичен партньор, няма нужда да изгражда комуникационни връзки, да инсталира и конфигурира сървъри, операционни системи и да съобразява всички зависимости, за да постигне решение, на което може да се разчита. И още - чрез облачните технологии се оптимизират човешките ресурси. Така отпада необходимостта от вътрешни IT кадри със специализирана подготовка, които да поддържат технологичната инфраструктура. Кардиналната промяна в начина, по който се преподава, усъвършенства и контролира процесът на обучение от страна на учители и родители, става възможна благодарение на бурното развитие на облачните технологии и добрата и сигурна интернет връзка, с която в България сме на едно от челните места. Улесняването на комуникацията между учители и родители чрез електронния дневник, който от тази учебна година е официална опция, е само елемент от “умното” образование. Цялостното въвеждане на технологиите в училище ги превръща в полезен инструмент в обучението, защото те дават достъп на ученици, учители и родители до разнообразни дигитални източници на информация, интерактивни образователни платформи и приложения за по-лесно усвояване на уроците. Изключително важно е обстоятелството, че предимствата на дигиталното образование са леснодостъпни благодарение на иновативни компании като Vivacom. Осъзнавайки изискванията на утрешния ден и припознавайки образованието като важна кауза, зад която застава, Vivacom работи усилено за дигитализирането на учебния процес, стъпващо на облачните технологии. От телекома са на мнение, че няма по-важна инвестиция от тази в образованието, и следват убеждението си, че да управляваш голям бизнес и да работиш в обществена полза са взаимно допълващи се елементи за дългосрочен успех. Ето защо компанията развива множество инициативи в тази сфера, като стремежът е да бъде обхваната цялата “екосистема” на образованието. Vivacom от години трупа опит в областта на образованието, като подкрепя безплатни интерактивни платформи като Viva Cognita и Viva History. Viva Cognita има за цел да направи ученето на математика привлекателно, развивайки интереса на децата към точните науки с игри, занимателни проекти и състезания. Viva History предлага богата онлайн видеобиблиотека на историческа тематика. Друга част от проектите на Vivacom в тази сфера се отнасят пряко към основната им дейност - внедряването на нови технологии в образованието. Този процес компанията фасилитира с предлагането на успешни решения като при защитена интернет среда, в която се дава достъп на учениците само до определено съдържание, разработена е онлайн система за изпитване и обратна връзка чрез тестове и анкети и има възможност за създаване на виртуален дневник. Телекомът съдейства с обучение на преподавателите за работа със системата, възможност за пълно или частично финансиране за оборудването и изграждането на Wi-Fi мрежи. Сред популярните образователни платформи, които вече са избрали да внедрят редица училища, е и “Училище 365”. Платформата е разработена от “Уеб сървисис” ЕООД и се предлага съвместно с Vivacom, като е базирана на Office 365 for Education. Цялата информация се съхранява в облак. “Училище 365” е от полза както за преподавателите и администрацията, така и за родителите и учениците. Иновативната технология позволява непрекъснатост на образователния процес и обратна връзка в реално време чрез обмяната на информация и различни файлове - текст, графика, видео и други. Така се дава скорост на образователния процес, той става по-интересен, забавен и полезен. В “Училище 365” могат да се качват учебници и помагала, които се обновяват периодично и до които и ученици, и родители имат достъп по всяко време и от всякакво устройство. Информацията се съхранява в облак, което позволява домашните работи да се правят онлайн и дава възможност децата да работят в екипи. Сред предимствата на платформата е и електронният дневник, чрез който родители и учители могат да обменят информация в реално време. В реално време протича и дистанционното обучение. Vivacom си партнира и с другата водеща компания в образователните технологии - “Център за творческо обучение” ООД, като се работи за внедряване и на облачната образователна платформа G suite, Google for Education. Така чрез осигуряване на достъп до съдържание, съхранение и обмяна на информация облачните услуги трансформират и образователния процес. За Vivacom и неговите партньори това е единственият верен път за осъвременяване на обучението, за превръщането му в интересно, полезно и смислено занимание, от чиито резултати ще се ползва цялото общество.", "date": "2018.10.04", "title": "Облачните услуги трансформират образованието"}
{"url": "https://www.24chasa.bg/novini/article/7086086", "text": "Руските опити за проникване в системите на Организацията за забрана на химическите оръжия (ОЗХО), която разследва нападението в нервнопаралитичен агент в Солсбъри, показва несъмнено кой стои зад отравянето, заяви днес британският външен министър Джереми Хънт, цитиран от Ройтерс. По-рано днес холандските власти съобщиха, че през април са осуетили опит на агенти на руското разузнаване да извършат кибератака срещу базираната в Холандия ОЗХО, предаде БТА. Ако някои си е задавал въпроси за съпричастността на руските военни към атаките в Солсбъри, това разсейва всички съмнения, каза пред Би Би Си Хънт. Руските управляващи трябва да знаят, че ако нарушават по този начин международните закони, ще има последствия, те ще бъдат изобличени и хората ще видят какво представлява руското правителство в действителност - организация, която се опитва да подклажда нестабилност в целия свят, заяви той. Пред телевизия \"Скай нюз\" британският външен министър каза, че Лондон ще обсъди със съюзниците си какви нови санкции трябва да се въведат срещу Русия в отговор на действията й, посочва ТАСС. Австралия се присъедини към Лондон и също осъди руските кибератаки, наричайки ги недопустими, предаде Франс прес. Руската армия и нейното разузнавателно подразделение ГРУ са отговорни за тази злонамерена кибердейност, заяви австралийското правителство. Канбера поясни, че е стигнала до този извод след предупреждение от австралийските разузнавателни служби и при консултации със съюзниците си. \"Киберпространството не е Дивият Запад. Международната общност, включително Русия, са се договорили в киберпространството да важат международните закони и нормите на една отговорна държава\", заявиха в комюнике австралийският премиер Скот Морисън и министърката на външните работи Марис Пейн.", "date": "2018.10.04", "title": "Лондон: Руската атака срещу ОЗХО доказва, \nче Москва стои зад нападението в Солсбъри"}
{"url": "https://www.24chasa.bg/novini/article/7086087", "text": "Според американския министър на отбраната Джеймс Матис \"няма оправдание\" за това, че Русия нарушава договор за контрол над въоръженията и ако Москва не промени поведението си, САЩ ще трябва да изравнят тази военна способност, предаде Асошиейтед прес, цитирана от БТА.  Пред репортери в края на среща на министрите на отбраната от НАТО той заяви, че САЩ разглеждат дипломатическите и военни опции, защото Русия продължава да нарушава Договора за унищожаване на ракетите със среден обсег от 1987 г. Това изявление прави да изпъкнат твърденията от вторник на американския постоянен представител в НАТО Кей Бейли Хътчисън. Тя предупреди, че ако Русия не изпълнява договора, САЩ ще проучат начини \"да извадят от строя\" тази система. Америка, заяви посланичката, не иска да нарушава договора, но Русия може да я принуди да действа против волята си, отбелязва Асошиейтед прес.", "date": "2018.10.04", "title": "Джеймс Матис: За нарушаването от Русия на договора за ракетите \"няма оправдание\""}
{"url": "https://www.24chasa.bg/novini/article/7086085", "text": "До вторник трябва да тръгнат директните автобуси София-Пловдив, след като Столичната община избра транспортна фирма, която да обслужва линията. Въпросната фирма е спечелила след като другите двама кандидати са се отказали от конкурса. За   собственикът Миролюб Столарски каза, че компанията разполага с нови автобуси и отстъпки ще имат всички пътници, за които държавата отделя субсидии: \"Нашите най-стари автобуси са на 8 години. Няма автобус, произведен от 2007-а година до сега, който да не е оборудван както трябва. Оборудвани са дори и с видеорегистратори.“ В края на юли Столичната община прекрати концесионния договор с предишната фирма, заради неспазване на условията и превоз на пътниците на по-висока от договорената цена.", "date": "2018.10.04", "title": "До вторник трябва да тръгнат директните автобуси София-Пловдив"}
{"url": "https://www.24chasa.bg/novini/article/7086077", "text": "Израел заяви, че ще разположи допълнителни сили по границата с ивицата Газа, докато ръководените от ислямисткото движение Хамас протести се засилват, предаде Асошиейтед прес. Израелската армия съобщи, че решението има за цел да предотврати терористична дейност и да попречи на проникването на бойци в Израел. Екстремисткото движение Хамас, което управлява ивицата Газа, засилва протестите по границата, докато опитите на Египет да посредничи за сключването на прекратяване на огъня срещат спънки. От март насам Хамас организира протести практически всяка седмица, като иска вдигането на продължаващата от цяло десетилетие блокада на анклава от страна на Израел и Египет.", "date": "2018.10.04", "title": "Израел разполага допълнителни сили по границата с Газа"}
{"url": "https://www.24chasa.bg/novini/article/7086093", "text": "Украйна и Унгария обявиха днес, че всяка от тях гони дипломат на другата при поредния спор между двете съседни страни, който заплашва украинския стремеж към членство в Европейския съюз и НАТО, предаде Ройтерс. Украйна каза, че е дала срок от 72 часа на унгарски консул да напусне нейната територия, след като обвини консулството му в незаконно издаване на паспорти на представители на етническото унгарско малцинство в страната. Украинската конституция забранява на украинците да имат гражданство на други държави, предаде БТА. Украйна обвини консула в град Берехове близо до унгарската граница в \"дейности, несъвместими със статута на консулски служител\". \"Надяваме се, че унгарската страна ще се въздържа от всякакви неприятелски действия по отношение на Украйна в бъдеще и че нейните длъжностни лица няма да нарушават украинското законодателство\", каза украинското външно министерство. Унгария, от своя страна, заяви, че гони украински консул, и повтори заплахата да блокира интеграцията на Украйна в ЕС и НАТО. Унгарският външен министър Петер Сиярто обвини Украйна, че води \"крайна кампания, подбуждаща омраза към закарпатските унгарци\", и отрече унгарският консул да е нарушил закона. Той разкритикува решението на Украйна да проведе военни учения близо до унгарската граница. Миналата седмица командващият украинските въоръжени сили отрече ученията да са враждебни към Унгария. \"Ако една страна, която се стреми към членство в НАТО, разположи военни сили до границата на НАТО, тя не може да се присъедини към НАТО, а ако предприеме атака срещу двойното гражданство, което е утвърдена институция в ЕС, не може да се присъедини и към ЕС\", каза Сиярто. \"Докато Украйна не спазва своите задължения към НАТО и ЕС, ние ще налагаме вето на всеки опит, целящ да приближи Украйна към тези две интеграции\", заяви той. Украинският външен министър Павло Климкин предупреди по-рано тази седмица, че \"събитията около раздаването на унгарско гражданство в Берехове, да речем, не добавят радост\". Сиярто повтори критиките срещу решението на Украйна да задължи учителите да използват само украински в средните училища. По-рано той беше заявил, че това е довело двустранните отношения до най-ниското ниво след разпадането на Съветския съюз. Сиярто се срещна вчера с руския външен министър Сергей Лавров в Москва. Попитан днес дали блокирането на украинския стремеж за интеграция в Запада е от полза за Русия, той отговори: \"Бих искал да подчертая още веднъж, че не ме е грижа какво мислят руснаците за следваните от нас политики към Украйна. Това, за което ме е грижа, са 150 000 унгарци, които трябва да бъдат защитени, защото има явна опасност за техния ежедневен живот, техните малцинствени права\", каза Сиярто.", "date": "2018.10.04", "title": "Украйна и Унгария гонят дипломати при задълбочаващ се спор (Обзор)"}
{"url": "https://www.24chasa.bg/novini/article/7086107", "text": "Американското посолство в Анкара обяви днес, че САЩ подкрепят Турция в борбата й срещу тероризма, съобщи турската телевизия НТВ. Посолството на САЩ осъди нападението, извършено днес от бойци от Кюрдската работническа партия (ПКК) в югоизточния турски окръг Батман, при което загинаха седем турски войници, предава БТА. Трябва да бъде сложен край на нападенията, извършвани от терористи от ПКК. Ние стоим до съюзника ни Турция в борбата срещу тероризма, се казва в изявлението на американското посолство, публикувано в Туитър. Осъждаме жестокото нападение, извършено днес в Батман и изразяваме най-дълбоките си съболезнования на близките на загиналите, се казва още в текста. Турция се противопоставя на подкрепата, която САЩ оказват на сирийските кюрдски Сили за защита на народа (СЗН), които според Анкара са свързани с ПКК. Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.10.04", "title": "САЩ: Подкрепяме Турция в борбата й срещу тероризма"}
{"url": "https://www.24chasa.bg/novini/article/7086104", "text": "Три от четирите оферти са за нови изтребители. Информирал съм премиера какво е настроението в авиацията и какво е желанието на нашите пилоти - нов самолет, каза пред журналисти министърът на отбраната Красимир Каракачанов след като отговори на актуални въпроси в ресорната парламентарна комисия. Причините са много, нека колегите ми политици не спекулират с тази тема, че става въпрос за \"капризи\". От тези момчета от авиацията искаме да си рискуват живота, коментира Каракачанов, като добави, че в последните 20 години поради липса на резервни части или на средства за поддръжка на техниката те са рискували живота си. Искат да управляват нова, модерна техника, която да не е \"втора ръка\" с много по-кратък срок на експлоатация, добави министърът. Едно е 18-20 години, друго е 30 години да имаш един самолет. Разбирам желанието на пилотите, посочи Каракачанов, цитиран от БТА.  Това няма да стане в 14-дневния период, в който е предвидено да работи експертната работна група, каза министърът, попитан каква е възможността офертите, подадени от кандидатстващите по проекта за нов тип боен самолет държави, да бъдат подобрени. В този период тя разглежда офертите и ако има въпроси към някои от участниците, ги задава, получава отговорите и излиза със становище. След нея политико-военната група преговаря за подобряване на офертите. Има такава възможност, стига самите участващи в конкурса страни да намерят необходимото желание да си поправят офертите, коментира Каракачанов. Министърът е на мнение, че по отношение и на четирите оферти \"има мегдан\" да бъдат поправени, като все пак направи уговорката, че не иска да прибързва с изказването си преди да минат двете седмици и да има окончателна информация, защото става въпрос за много документация на английски език. Според министъра, ако има въпроси, срокът до 19 октомври за работа на съвместната работна група може да бъде надхвърлен. Министърът не се ангажира със срок за сключване на договор по проекта с аргумента, че това зависи от много неща, като единствено коментира, че до края на годината това би било много трудно.", "date": "2018.10.04", "title": "Каракачанов: Настроението в авиацията и желанието на пилотите ни е за нов самолет"}
{"url": "https://www.24chasa.bg/novini/article/7086102", "text": "Споразумение за изпълнение на финансов инструмент за развитие на водния сектор подписаха днес в Министерството на финансите изпълнителният директор на Фонда на фондовете Светослава Георгиева и Сюзън Горенсон, директор на дирекция \"Общинска инфраструктура и околна среда\" в Европейска банка за възстановяване и развитие (ЕБВР), съобщи БТА. В церемонията участваха министърът на околната среда и водите Нено Димов, както и зам.-министрите на финансите и регионалното развитие Маринела Петрова и Малина Крумова. Този финансов инструмент ще гарантира собственото съфинансиране на ВиК консолидираните дружества или ще послужи за евентуални гаранции пред търговски банки, в които те могат да намерят съфинансиране, каза министър Нено Димов. Изграждането на водните цикли дава качество на живот на българските граждани, подпомага опазването на околната среда и ни приближава към онази цивилизация, към която се стремим и на която принадлежим, допълни министъра. Той отбеляза, че очаква успешен резултат в следващите около пет години до завършването на водните цикли. Фондът на фондовете предоставя публични средства в размер на 115 млн. евро, средства в същия размер ще мобилизира и ЕБВР, като по този начин до крайните получатели ще достигнат 230 млн. евро, каза Георгиева. Мярката ще засегне 16 ВиК оператори, преминали вече през консолидиране. Подкрепата ще бъде предоставяна под формата на дългосрочни заеми, както и като гаранции за търговски банки, предоставящи кредити за финансиране на допустими проекти на ВиК операторите. Максималният срок на заемите е 15 години, а гратисният период ще бъде до три години. Средствата от Фонда на фондовете ще се предоставят без лихва, като претеглената крайна лихва за ВиК операторите ще бъде значително по-малка от тази, която биха постигнали на свободния пазар, каза още Георгиева. По думите й финансовият инструмент цели да допълни безвъзмездното финансиране от оперативната програма \"Околна среда\" за допустими проекти на ВиК операторите.", "date": "2018.10.04", "title": "Фондът на фондовете и ЕБВР със\nспоразумение за подкрепа на водния сектор"}
{"url": "https://www.24chasa.bg/novini/article/7086115", "text": "Министърът на транспорта, информационните технологии и съобщенията Росен Желязков ще предложи на Министерския съвет да прекрати процедурата за концесия на летище Пловдив, съобщиха от пресцентъра на МТИТС. Мотивите за решението са, че процедурата следва да бъде съобразена и проведена в съответствие с новия Закон за концесиите, с който се въвеждат разпоредбите на Директива 2014/23/ЕС на Европейския парламент и на Съвета от 26 февруари 2014 година за възлагане на договори за концесии. Настоящата процедура за възлагане на концесия на летище Пловдив е открита и проведена по правилата на отменения Закон за концесиите, предава БТА. Сред основните аргументи от министерството посочват обстоятелството, че сключването на концесионен договор за срок от 35 години, спрямо който ще се прилагат правилата на отменен закон, а не новите правила на Европейския съюз в областта на концесиите, не гарантира устойчивост и трайност на концесията. Участникът, класиран на първо място Обединение /Консорциум/ между Хайнан и Пловдив Еърпорт Инвест, официално е уведомил министерството, че отказва да сключи концесионен договор. За информация, сравнението между офертите на участниците, класирани на първо и второ място е следното: Класираният на първо място участник - Обединение /Консорциум/ между Хайнан и Пловдив Еърпорт Инвест, за срока на концесията, предлага инвестиции в размер на 79 083 000 евро, без ДДС. Класираният на второ място участник - Консорциум Летище Пловдив, за срока на концесията - инвестиции в размер 65 513 475 евро, без ДДС. Фиксираната част на годишните концесионни плащания на Обединение /Консорциум/ между Хайнан и Пловдив Еърпорт Инвест е в размер на 600 000 лв., без ДДС, коригирана с приложимия за съответния период инфлационен индекс, съгласно концесионния договор. Фиксирана част на годишните концесионни плащания на класирания на второ място участник - Консорциум Летище Пловдив, е съответно в размер на 120 000 лева, без ДДС, коригирана с приложимия за съответния период инфлационен индекс, съгласно концесионния договор. За възлагането на нова концесия ще бъдат изготвени нови концесионни анализи, като документацията за концесията ще бъде съобразена с новия Закон за концесиите и актовете по негово прилагане.", "date": "2018.10.04", "title": "Росен Желязков предлага да се прекрати процедурата за концесия на летище Пловдив"}
{"url": "https://www.24chasa.bg/novini/article/7086125", "text": "Намаляват просрочените задължения на държавните болници, каза министърът на здравеопазването Кирил Ананиев по време на заседанието на ресорната парламентарна комисия. Към 30 юни тази година те са в размер на 141 млн. лева, което спрямо същия период на миналата година е намаление с 13 на сто, предаде БТА.  Министър Ананиев посочи, че за тази година са предвидени 90 млн. лева за спешна помощ, за дейностите по медицинска експертиза, за лечебни заведения в отдалечени райони, за психиатрична помощ и други. Във всяко от тези направления министърът отчете увеличение на отделяните от министерството средства спрямо 2017 г. Ананиев увери, че и през 2019 г. ще има увеличаване на заплатите в центровете за спешна помощ, като посочи, че кумулативно от 2014 г. досега възнагражденията на работещите в тези центрове са увеличени с над петдесет процента. В отговор на журналистически въпроси, свързани с неработещата апаратура в Центъра по хемодиализа във Видин, министър Ананиев обеща да направи коментар, след като приключи назначената от него проверка.", "date": "2018.10.04", "title": "Ананиев: Намаляват просрочените задължения на държавните болници"}
{"url": "https://www.24chasa.bg/novini/article/7086268", "text": "Мениджъри и директори наливат горива, мият стъкла и сервират. Това се случва на бензиностанцията на “Лукойл” в София на кръстовището на булевардите “Тодор Александров” и “Константин Величков”. Инициативата се нарича “Ден на клиента” и се провежда за трети път. В рамките на два дни - на 4 и 5 октомври, жителите и гостите на София могат да се възползват от специални цени и персонално обслужване на една от най-посещаваните столични бензиностанции. Дизелът например се предлага за 2,20 лева, а бензинът е 2,19 лева. Дава се и допълнителна информация за премиум горивата “Екто” и маслата “Лукойл”. По време на акцията клиентите на обекта се обслужват от мениджъри от дирекцията по търговските въпроси на компанията. Като в нея участва и търговският директор Дмитрий Флорински. За всички посетители има и подарък – чаша италианско кафе. От “Хесбургер” също предлагат промоционални цени. Веригата за бързо хранене от Финландия има над 470 ресторанта в 10 страни по света. В България тя е представена с 14 ресторанта, 6 от които са в партньорство с бензиностанции “Лукойл”. Инициативата ни дава възможност да поработим на място, да разберем какво искат клиентите, как реагират на нашите услуги, какво трябва да подобри. Това е най-добрият начин за обратна връзка, заяви Флорински. Освен това мениджърите можели да покажат на останалите служители как да подхождат към клиентите на бензиностанциите. Самите обекти постепенно ще се превръщат в комплекси, където може да се намерят разнообразни стоки, обясниха от “Лукойл”. Освен това да има условия шофьорите и пътниците да отдъхнат, да ползват безплатен интернет и специални станции за зареждане на мобилни устройства. Извън горивата най-често продаваната стока в бензиностанциите били цигарите - всеки втори клиент купувал. Интерес имало и към сладкарски изделия. \"Ден на клиента\" се провежда в бензиностанциите \"Лукол\" за трети път, а стартът на инициативата бе в началото на лятото на 2018 г. В нея участва целият мениджърски състав, отговарящ за работата на бензиностанциите. Основната цел е персоналното внимание към всеки потребител, прилагането на най-добрите практики в обслужването, придобиването на полезна обратна информация за клиентските очаквания и нагласи и подобряване на уменията на персонала в прилагането на фирмените стандарти, обясниха от \"Лукойл\"", "date": "2018.10.04", "title": "Мениджъри наливат гориво, мият стъкла на коли и сервират на бензиностанция"}
{"url": "https://www.24chasa.bg/novini/article/7086262", "text": "Французинът Жан-Клод Арно, който предизвика шумен скандал в академията, присъждаща Нобеловата награда за литература, обжалва съдебното решение, според което е осъден на две години затвор за изнасилване, съобщи Ройтерс. Арно не се призна за виновен. Срещу него бяха повдигнати две обвинения, но съдът го оправда по едното, предава БТА. Поне 18 жени обвиниха в сексуален тормоз и нападения Жан-Клод Арно, който беше директор на културния център \"Форум\", субсидиран от Шведската академия. Той е женен за поетесата Катарина Фростенсон, бивш член на академията. Заради скандала осем членове на Шведската академия подадоха оставки и тазгодишната Нобелова награда за литература беше отложена за догодина.", "date": "2018.10.04", "title": "Жан-Клод Арно обжалва съдебното решение за изнасилване"}
{"url": "https://www.24chasa.bg/novini/article/7086273", "text": "Министърът на правосъдието Цецка Цачева участва в среща на министрите ЕС-Западни Балкани \"Правосъдие и вътрешни работи\", която се провежда днес в Тирана, Албания в рамките на Австрийското председателство на Съвета на ЕС. На форума присъства и Вера Йоурова, европейски комисар по въпросите на правосъдието, потребителите и равенството между половете, съобщи пресцентърът на министерството на правосъдието, цитиран от БТА. Министрите на правосъдието от Западните Балкани запознаха колегите си с напредъка на реформите в съдебните системи на страните си. По време на двете сесии в област \"Правосъдие\" бе обсъдено определянето на показатели за измерване на напредъка на реформите в областта, както и насърчаване на върховенството на закона и ефективните съдебни системи, носещи преки ползи за гражданите. Министрите постигнаха съгласие, че подобряването на достъпа до правосъдие, осигуряването на адекватни ресурси за съдебната система, както и наличието на инструменти за оценка и възможности за обучение на съдии са от съществено значение. Комисарят по въпросите на правосъдието г-жа Йоурова, потвърди отново желанието си да подкрепи процесите в областта на съдебната реформа в региона чрез политическа подкрепа, експертни съвети и финансова помощ от инструмента за предприсъединяване. В съответствие с приоритетния дневен ред на декларацията от София, министрите потвърдиха, че за да се подобри качеството и да се увеличи въздействието на реформите, трябва да се даде приоритет на работата за по-добро измерване на резултатите от реформите на правосъдието. В заключение министрите на правосъдието признаха, че са необходими допълнителни усилия, за да се установят напълно функционални и всеобхватни системи за управление на делата, които биха могли да подобрят ефикасността и прозрачността на съдебните системи, а също така да предоставят данни за функционирането на тези системи. Те се споразумяха да предоставят на Комисията до края на годината преглед на текущото прилагане на деловодните системи заедно с план за действие за пълното им разгръщане.", "date": "2018.10.04", "title": "Правосъдните министри на страните\nот Западните Балкани отчетоха напредъка\nна съдебните си реформи"}
{"url": "https://www.24chasa.bg/novini/article/7086298", "text": "В София екипът на кмета Йорданка Фандъкова реализира едни от най-мащабните цялостни ремонти от десетилетия.   Затова и искането на оставка, затова че се работи, от партиите „Демократична България“ и ДСБ, е обикновена политическа истерия. Това стана ясно от официална позиция на ГЕРБ-София, разпространена от пресцентъра на партията, относно проявилото се недоволство около ремонта на ул. \"Граф Игнатиев\". Скандално е да сипят обвинения за корупция, безотговорност и некадърно управление представители на тези, които носят отговорност за най-големия погром в най-новата история на София. Точно тяхното управление беше станало синоним на продажби и приватизация на детските градини на София, на скандалните заменки на знакови имоти срещу панелни апартаменти. Ако трябва да припомняме конкретика, можем да призовем Магдалена Малеева от „Демократична България“ да каже от личен пример срещу колко панелни апартамента в крайните квартали на София е получила тенис кортовете в Борисовата градина. Ето защо от ГЕРБ-София категорично не приемаме никакви поучения и съвети от хора, които са доказали своята арогантна управленска немощ. На колегите от „Демократична България“ препоръчваме преди да дават оценки за работата на столичния кмет и неговия екип, първо да се явят на избори, да спечелят мнозинство и тогава да дават или реализират управленски решения. За всички нас е ясно, че сегашната истерия е само част от предизборната им кампания. За тях цветът на паветата по ул. „Граф Игнатиев“ няма значение.", "date": "2018.10.04", "title": "ГЕРБ-София защитиха Фандъкова: Искането на оставката й е политическа истерия"}
{"url": "https://www.24chasa.bg/novini/article/7086303", "text": "Държавният фонд \"Земеделие\" стриктно спазва изискванията, правилата и критериите, заложени в Наредбата за прилагането и администрирането на училищните схеми за доставка на плодове, зеленчуци, мляко и млечни продукти, съобщиха от фонда, цитирани от БТА. В наредбата подробно са разписани редът и условията за прилагане на училищните схеми, както и кой има право да кандидатства за доставките в учебните заведения. В чл. 13 на същия нормативен акт се казва, че заявители по схемите могат да бъдат самите учебни заведения, еднолични търговци, търговски дружества и кооперации, както и общините, на чиято територия се намират училищата. В схемите могат да се включат като доставчици не само производители на плодове и зеленчуци, но и организации и групи на производители на плодове и зеленчуци, които са признати със заповед на министъра на земеделието, храните и горите. Учебните заведения могат да участват във всяка една от схемите самостоятелно или чрез един или повече заявители. Когато училищата и детските градини искат да работят по схемите самостоятелно или чрез общините, те трябва да проведат процедура за избор на изпълнител съгласно изискванията на Закона за обществените поръчки (ЗОП). В ДФ \"Земеделие\" до момента са одобрени 303 заявления по училищните схеми за доставка на плодове, зеленчуци, мляко и млечни продукти. От тях 120 са за доставки на млечни продукти в 3261 учебни заведения, а 183 са за доставки на плодове и зеленчуци в 3511 училища и детски градини. На сайта на ДФ \"Земеделие\" своевременно се актуализира списъкът с одобрените заявители. По училищните схеми са останали за одобрение само заявления, по които ДФЗ писмено е изискал допълнителна информация от доставчиците. Въз основа на отговорите, чакащите заявления ще бъдат приключени с акт на одобрение или с отказ за участие в схемите. От фонда припомнят, че всички одобрени заявители следва да валидират график за датите на доставка в съответната областна дирекция на ДФ \"Земеделие\" чрез създадената онлайн платформа. Когато доставчиците по схемата са двама, те трябва да изготвят и да представят съвместен график, в съответствие с броя на доставките на всеки от тях, съгласно акта за одобрение. За улеснение на сайта на МОН са публикувани ваканциите и неучебните дни за 2018/2019 година.", "date": "2018.10.04", "title": "Фонд \"Земеделие\": Стриктно спазваме критериите и изискванията за училищните схеми"}
{"url": "https://www.24chasa.bg/novini/article/7086316", "text": "Близо 80 на сто от жителите на община Враца определят липсата на работни места като основен проблем за развитието на региона, съобщи кметът на общината Калин Каменов на открития днес бизнес форум \"Иновации и интелигентен растеж\", предава БТА. Той цитира проучване на изследователски център, подготвено за форума, в който участват представители на местните власти, бизнеса и неправителствени организации от Северозападния район за планиране. В проучването се посочва, че доскоро най-важният за Северозапада проблем, включително и Враца - състоянието на инфраструктурата, е изместен на трето място. Сега под 50 на сто от анкетираните са на мнение, че пътищата са основният проблем за липсата на инвестиции и растеж в региона, допълни кметът на Враца. Форумът, организиран от Областния информационен център във Враца и община Враца, бе открит от Калин Каменов и областния управител Малина Николова. Николова посочи като проблем пред инвеститорите липсата на квалифицирана работна ръка. Тя отбеляза, че за пръв път през тази учебна година продължаващите обучението си в професионални направления - 66 на сто, са повече от предпочелите профилираното обучение по хуманитарни специалности в средните учебни заведения в областта. Програмата на икономическия форум предвижда дискусия върху възможностите и начините за създаване на привлекателна дестинация за инвестиции от различните териториални единици. По време на дискусията ще бъде представено и проучването на изследователския център, както и анализ на Българската агенция за инвестиции за условията за инвестиции в страната и в региона. Днес ще бъдат представени Националната компания индустриални зони и Фондът мениджър на финансови инструменти в България. Утре бизнес форумът \"Иновации и интелигентен растеж\" продължава с представяне на възможностите за ефективно онлайн присъствие чрез дигитален гараж и добри практики от работата на Областния информационен център и на мрежата от информационни центрове в страната.", "date": "2018.10.04", "title": "Липсата на работни места е основен проблем за развитието на Северозападния район"}
{"url": "https://www.24chasa.bg/novini/article/7086332", "text": "Постоянно заселване в Европейския съюз трябва да се предлага на бежанци само след като съюзът промени подхода си по мигрантския проблем, заявиха министри от Австрия и Дания днес, излагайки визията си за реформа на системата за предоставяне на убежище, предаде ДПА. Австрийският вътрешен министър Херберт Кикъл и датският министър на имиграцията и интеграцията Ингер Стьойбер представиха във Виена план от седем точки, който поставя ударение върху подпомагане на уязвими бежанци, а не на такива, които могат да си позволят да плащат на каналджии да ги прекарват през границите, предава БТА. Двете страни искат също така ЕС да увеличи подкрепата си за страните, приемащи бежанци, край кризисни \"горещи точки\", така че бежанците да не чувстват необходимост да продължат пътя си към Европа. Планът съдържа и одобрени от ЕС идеи, като създаване на \"платформи за дебаркиране\" за мигранти, спасени в морето, засилване на контрола върху външните граници на ЕС, и солидарност между страните членки на съюза. \"Когато покажем, че сме си върнали контрола над положението в Европа, и че ние, а не каналджиите, решаваме кой пристига, тогава ще стигнем до момента, когато можем да мислим за заселване\", каза на пресконференция във Виена министър Кикъл, който е от крайнодясната австрийска Партия на свободата. Той добави, че идеалният случай е Европа да се фокусира върху онези бежанци, \"които съответстват на нашата ценностна система с възгледите си за хуманността и обществото\". А Стьойбер заяви по-рано днес, че нейната страна няма да приема нови бежанци според квотата, поставена от програмата на ООН за презаселване тази година, защото Дания все още \"се бори да интегрира многото бежанци, пристигнали в страната през последните години\".", "date": "2018.10.04", "title": "Австрия и Дания предлагат план от 7 точки за справяне с бежанския проблем в Европа"}
{"url": "https://www.24chasa.bg/novini/article/7086335", "text": "Телефонни измамници се опитват да мамят в Шумен чрез схемата \"необходимост от преводач\", предупреждават от пресцентъра на ОД на МВР. Няколко обаждания от шуменци са получени днес в полицията в областния град, които съобщили, че на стационарен и мобилен телефон ги търсил мъж, който се представял с реалните имена на началник на полицейско управление. Непознатият обяснявал, че в ареста е задържан чужденец и са необходими услугите на преводач. Той настоявал хората да намерят подходящ човек, който щял да получи за превод възнаграждение между 700 и 1000 лева, но трябвало да купи ваучер, да продиктува номера му, за да можело задържаният да се обади на близките си. Измамникът обяснявал, че парите щели да бъдат възстановени в полицейското управление. В друг случай казвал, че задържаният разполагал с внушителна сума в банковата си сметка, но трябвало да му се плати гаранцията. След това непознатият молел \"преводача\" да преведе исканата сума за гаранция и да занесе документ в полицейското управление, с уговорката, че парите му ще бъдат възстановени. От полицията призовават гражданите да не се доверяват на непознати, които ги търсят по телефона и се представят за ръководни служители в МВР. Няма практика, в която да се иска подобна услуга, още по-малко - придружена с настояване за внасяне на парична сума по сметка, допълват от ОД на МВР - Шумен.", "date": "2018.10.04", "title": "В Шумен мамят по телефона, че чужденец имал необходимост от преводач"}
{"url": "https://www.24chasa.bg/novini/article/7086339", "text": "\"Трябва да има контрол върху цените. Един производител има печалба между 4-5-6% на един хляб. Това са официални данни. 5-6 ст. има печалба на един хляб за хората, които произвеждат, в същото време магазините си начисляват 30 ст. печалба. Кое е справедливото - този, който създава или който продава да спечели повече?\" Това заяви военният министър Красимир Каракачанов пред  . \"Oфертите за новите изтребители бяха отворени на 1 октомври, от 2-ри започна работа междуведомствената комисия, която в рамките на 14 работни дни трябва да излезе с оценка на тези оферти. Става въпрос за 13 кашона документация на английски език за всички оферти, което означава, че в самите подадени оферти има въпроси, които се нуждаят от уточняване и комисията ще зададе въпросите\", уточни той. \"Нека да погледнем какво точно е предложено, защото можеш да получиш оферта в рамките на нещо, което изглежда добре, но след това да се наложи да се платят допълнителни средства за дообурудване, въоръжение и т.н., което на практика също трябва да бъде отчетено. Информацията е класифицирана и честно казано не мога да говоря и се намираме в един процес на оценка\", допълни Каракачанов. \"По-голямата част от обществото е \"за\" връщане на наборната военна служба. Аз предлагам компромисен вариант - доброволна военна служба. Ако ти служиш 8-9 месеца доброволно, след това имаш предимство при постъпване на работа в МВР, служби за сигурност, пожарна, държавна администрация\", обясни министърът. \"Коалиция \"Обединени патриоти\", въпреки всички различия, които има, има бъдеще, ако се концентрира не върху дребните различия\", каза по темата Каракачанов. \"Опозицията в Македония не се интересува кое е добре за държавата. Така е и в България. Там въпросът беше как да се прецакат нещата, а не как да се случат\", заяви той за референдума в Македония.", "date": "2018.10.04", "title": "Каракачанов: До 14 дни трябва да има оценка за офертите за новите изтребители"}
{"url": "https://www.24chasa.bg/novini/article/7086356", "text": "Руският президент Владимир Путин пристигна тази вечер в Индия на двудневна визита. Очаква се тя да бъде посветена най-вече на продажбата на зенитно-ракетни комплекси С-400, което може да разгневи едновременно САЩ, Китай и Пакистан, предаде Франс прес. Путин пристигна в индийската столица, придружен от няколко видни членове на правителството си. По-късно тази вечер му предстоят разговори и неофициална вечеря с неговия домакин, премиера Нарендра Моди, предава БТА. По пътя на кортежа плакати със снимката на Путин го приветстваха с \"Добре дошъл\" на хинди и руски език. Кулминацията на посещението, което приключва утре вечер, ще е финализирането на покупката от Делхи на руски системи за противовъздушна отбрана С-400, обяви Кремъл преди визитата. Сделката възлиза на около 5 милиарда долара. Утре Путин и Моди ще участват също в работата на руско-индийски делови форум, а после ще се срещнат с група възпитаници на руския образователен център \"Сириус\" и с даровити индийски деца. Програмата на посещението предвижда също среща на Путин с индийския президент Рам Нат Ковинд, отбелязва ТАСС. Делегацията, придружаваща руския президент, включва и външния министър Сергей Лавров. Отбраната е ключов въпрос в дипломатическите връзки между Русия и Индия, които поддържат исторически привилегировани двустранни отношения. Преговорите за покупката на зенитно-ракетните комплекси се водят от месеци, но буксуваха пред заплахите от санкции от страна на САЩ в случай, че Индия купи руско въоръжение, припомня АФП. Миналата година Конгресът на САЩ прие закон, който цели да накаже Русия за действията й в Украйна и за намесата й в американските президентски избори. Законът налага икономически санкции срещу всяко физическо, юридическо лице или страна, които сключат оръжейна сделка с руски компания. Индия се надява Вашингтон да направи изключение, но за момента получава от американска страна само предупреждения. \"Призоваваме всичките ни съюзници и партньори да се откажат от сделки с Русия, които биха довели до санкции\", заяви вчера говорител на Държавния департамент на САЩ, цитиран от индийската информационна агенция Прес Тръст ъв Индия, уточнявайки, че системите С-400 попадат под ударите на тази мярка.", "date": "2018.10.04", "title": "Путин в Индия на посещение, фокусирано върху продажбата на оръжие (Снимки)"}
{"url": "https://www.24chasa.bg/novini/article/7086362", "text": "Френски спасителен работник каза, че екипът му е открил със специално оборудване човек, за когото се предполага, че все още е жив под развалините на хотел в индонезийския град Палу, почти седмица след силното земетресение и цунами в района, предаде Асошиейтед прес. Филип Бесон от френската организация \"Пожарникари за спешна помощ\" заяви, че спасителите са \"засекли присъствието на жертва\" под развалините на хотел \"Меркюр\", но не може да каже дали човекът е в съзнание, предава БТА. По думите му спасителите не са могли да стигнат до жертвата, затисната под дебел бетон, тъй като не са разполагали с необходимото оборудване и са прекратили усилията след падането на нощта. Те ще донесат утре тежка техника и ще се опитат да спасят човека. При земетресението и последвалото цунами миналата седмица загинаха над 1400 души.", "date": "2018.10.04", "title": "Спасители откриха признаци на живот под рухнала сграда в Индонезия"}
{"url": "https://www.24chasa.bg/novini/article/7086364", "text": "Съединените щати повдигнаха днес обвинения срещу седем предполагаеми агенти на руското военно разузнаване (ГРУ) заради серия от кибератаки, които според няколко западни страни са дело на Русия, предаде Франс прес. Сред обвинените са четиримата руски агенти, които са се опитали да извършат кибератака срещу централата на Организацията за забрана на химическите оръжия в Хага, съобщи заместник-министърът на правосъдието Джон Демърс. Холандия обяви по-рано днес, че е експулсирала четиримата агенти през април, след като е осуетила действията им, предава БТА. Американското правосъдие казва, че седмината обвинени са извършили кибератаки срещу Световната антидопингова агенция, Международния олимпийски комитет, Международната футболна федерация, Международната асоциация на лекоатлетическите федерации, Спортния арбитражен съд и над 30 национални институции. Те са шпионирали и базираната в Пенсилвания компания за ядрена енергия \"Уестингхаус електрик\", която доставя гориво на украинските атомни електроцентрали. Преследвани са за пране на пари, банкова измама, измама в сферата на информационните технологии и присвояване на самоличност. Деянията, за които са им повдигнати обвинения, са извършени от декември 2014 г. до май 2018 г., се посочва в обвинителния акт. Целта на една от хакерските атаки според обвинителния акт е била да се хакнат компютри и да се откраднат данни, за да бъдат делегитимирани антидопингови организации и официални лица, които са разгласили руската държавна програма за даване на допинг на атлети, посочи ДПА. Откраднатите деликатни информации и данни са били изпращани на известната хакерска групировка \"Фенси беър\", за която се смята, че е под контрола на руското разузнаване. След това хакерите са разпращали документите на журналисти с цел водене на \"кампания по дезинформация\", посочи АФП. На трима от седемте руснаци бяха повдигнати обвинения през юли от специалния прокурор Робърт Мълър за намеса в американските президентски избори през 2016 година. Предполагаемите сътрудници на руското военно разузнаване, обвинени в хакерската атака срещу ОЗХО, са имали намерение да извършат кибератака и срещу химическа лаборатория в Швейцария. Това каза Демърс на пресконференция в министерството на правосъдието във Вашингтон, предаде ТАСС. ОЗХО заяви, че е станала жертва на \"дейности, свързани с киберсигурността\" още от началото на 2018 г.", "date": "2018.10.04", "title": "САЩ повдигат обвинения срещу седем руски агенти за хакерски атаки (Обновена)"}
{"url": "https://www.24chasa.bg/novini/article/7086455", "text": "Премиерът Бойко Борисов пристигна в Одеса. В Болград утре той ще участва заедно с президента на Украйна Петро Порошенко в отбелязването на 160-годишнината на Болградската гимназия \"Г. С. Раковски\", предаде БТА. В рамките на посещението си премиерът Борисов ще проведе двустранна среща с президента Порошенко, на която ще бъде обсъдено сътрудничеството в областта на образованието, инфраструктурата, както и задълбочаването на контактите между двете страни. Борисов и Порошенко ще разговарят и по актуални външнополитически въпроси от взаимен интерес, а след това ще направят инспекция на ремонтиран участък на международния път Е87 Одеса - Рени.", "date": "2018.10.04", "title": "Борисов пристигна в Украйна, утре се среща с президента Порошенко (Снимки)"}
{"url": "https://www.24chasa.bg/novini/article/7086468", "text": "\"Термите на Константин Велики\" е названието на една от седемте национални дестинации и за СПА и уелнес туризъм в България, която се отнася за София и Софийска област. \"Силата на Балкана\" е названието на старопланинската СПА дестинация. Това стана ясно при общественото обсъждане на двете дестинации днес с участието на министъра на туризма Николина Ангелкова, зам.-кмета по културата на София Тодор Чобанов и представители на бизнеса и на академичните среди във Военния клуб.  Софийската дестинация обхваща общо 8 балнеолечебни центъра и прилежащите им културно-исторически паметници: Овча купел, Панчарево, Банкя, Костенец, Долна баня, Пчелински минерални бани, Белчински минерални бани и Сапарева баня.  Старопланинската дестинация обхваща Бързия, Спанчевци, Вършец, Шипково, Чифлик и Вонеща вода. ", "date": "2018.10.04", "title": "Представиха нови 2 СПА дестинации - софийската и старопланинската"}
{"url": "https://www.24chasa.bg/novini/article/7086466", "text": "Автомобил се вряза в светофар до столичната метростанция „Жолио Кюри”, съобщи  . На публикуваните в интернет кадри от охранителната камера се вижда как шофьорът, опитвайки да вземе ляв завой, губи контрол над превозното средство и се удря в светофара. Колата се удря на метри от входа на метростанцията. Инцидентът е станал малко след 2:30 ч. през нощта, когато не е имало пешеходци. Водачът и още един пътник са без сериозни травми.", "date": "2018.10.04", "title": "Кола се вряза в светофар до столичната метростанция „Жолио Кюри” (Видео, снимки)"}
{"url": "https://www.24chasa.bg/novini/article/7086483", "text": "Австрийският външен министър Карин Кнайсъл заяви днес в Тирана, че ориентацията към Европейския съюз означава да се решават конфликтите, да се направят бързи реформи и да се сътрудничи със съседите, предаде Танюг. \"Само по този начин страните от Югоизточна Европа могат да напредват в посока към ЕС\", каза Кнайсъл, добавяйки, че ако тези условия се изпълнят, няма други пречки по пътя, предава БТА. По покана на албанския външен министър Дитмир Бушати в Тирана днес се събраха министрите, отговарящи за европейската интеграция, и главните преговарящи на страните от Западните Балкани, както и представители на Европейската комисия. Кнайсъл, чиято страна в момента е председател на ЕС, каза, че бързото присъединяване на държавите от Югоизточна Европа към ЕС е в интерес на съюза, който не бива да оставя този важен за стабилността на Европа регион на влиянието на други страни.", "date": "2018.10.04", "title": "Австрийски министър препоръча\nна кандидатките за ЕС да решават конфликтите"}
{"url": "https://www.24chasa.bg/novini/article/7086499", "text": "На процеса, известен като опит за държавен преврат в Черна гора, главният специален прокурор на Черна гора Миливое Катнич отказа да вземе документ, за който се твърди, че е получен от руските държавни органи. Катнич каза, че е необходимо да се направи химически анализ на документа, тъй като се страхува, че руското военно разузнаване ГРУ ще го отрови, пише сръбският вестник \"Блиц\", като се позовава на черногорските радио и телевизия. Документът бе предаден от адвоката на защитата Мирое Йованович, който каза, че той значително ще повлияе на процедурата, предаде БТА. Специалният прокурор Катнич отказал да вземе документа и поискал да му се направи химически анализ. \"Необходим е химически анализ, да не ни отровят онези от ГРУ. Това е театър\", казал той. Адвокат Йованович поискал пауза, за да може съдът да вземе решение относно документа, който предаде на съдиите. През ноември 2016 г. Катнич заяви, че група граждани на Сърбия, Черна гора и Русия са се опитали да извършат терористичен акт на 16 октомври 2016 г., в деня на парламентарните избори в Черна гора. По думите му организатори на тази група са руски националисти, които смятали, че властта начело с премиера Мило Джуканович не може да се смени чрез избори, а трябва да бъде свалена със сила. Арестувани бяха и 20 граждани на Сърбия по подозрение, че подготвяли терористични актове. Сред обвинените в опит за тероризъм са и руските граждани Едуард Шишмаков /Широков/ и Владимир Попов, които са съдени задочно.", "date": "2018.10.04", "title": "Главният специален прокурор на Черна гора  се опасява, че руското разузнаване ще го отрови"}
{"url": "https://www.24chasa.bg/novini/article/7086496", "text": "В доклада на ФБР за съдия Брет Кавано нямо нищо, което да потвърждава обвиненията срещу него в сексуални посегателства, заяви днес един от шефовете на републиканското мнозинство в американския Сенат Чък Грасли, цитиран от Франс прес. \"В него няма нищо, което вече да не знаем\", каза Грасли за доклада, приключен и предаден снощи на сенаторите. \"ФБР не намери трета страна, която може да потвърди обвиненията, няма и никакви доказателства. Това разследване не откри нито едно свидетелство за неподходящо поведение\" от страна на предложения от президента Доналд Тръмп кандидат за Върховния съд, посочи в комюнике председателят на Правната комисия в Сената, предава БТА. Сенатори демократи разкритикуваха непълното разследване на ФБР и обвиниха Белия дом, че е ограничил обхвата му. На пресконференция сенатор Даян Файнстайн каза, че докладът е продукт на непълно разследване. \"Най-забележителното в този доклад е това, което не присъства в него\", подчерта Файнстайн, допълвайки, че Кавано, неговата обвинителка Кристин Блази Форд и няколко свидетели не са били разпитани от разследващите, отбелязва Ройтерс. \"Настояваме указанията, дадени на ФБР от Белия дом /. . ./ да бъдат огласени публично, тъй като смятаме, че те са ограничили съществено разследването\", заяви на свой ред лидерът на демократите в Сената Чък Шумър. Не научихме нищо ново, а въз основа на това, което знаехме преди, се чувстваме много уверени, каза пред репортери прессекретарят на Белия дом Сара Сандърс, цитирана от Асошиейтед прес. Тя отказа да съобщи дали президентът е прочел или е бил информиран за доклада на ФБР, но заяви, че президентът е наясно и се чувства убеден в избора си и в подкрепата си за Кавано.", "date": "2018.10.04", "title": "Сенатор републиканец: Нищо в доклада на ФБР не потвърждава обвиненията срещу Брет Кавано"}
{"url": "https://www.24chasa.bg/novini/article/7086436", "text": "Бойко Герасков, основен подсъдим по дело за трафик на 14,5 т хашиш, прекаран с кораба \"Оушън Лайън\" от Мароко до Бургас, е на път да излезе от килията. Спецсъдът му наложи в четвъртък 30 000 лв. гаранция. Герасков е зад решетките от 3 г. и 6 месеца. Той ще излезе на свобода, ако и апелативният спецсъд потвърди мярката и парите бъдат платени до 14 дни. Адвокат Калин Ангелов обаче заяви, че клиентът му не разполага с достатъчно средства, и поиска мярка “подписка” или домашен арест. Герасков обеща, че няма да бяга, а ще стои в къща в софийското село Войняговци. “Ако трябва, сложете ми и електронно наблюдение (с гривна - бел.ред.)”, каза той. “Храната в затвора е лоша. Преди имаше порцион, сега - не. Прозорците не са уплътнени, пълни са с дупки, а през зимата температурите са ниски. Във ваша власт е да прекратите тази агония”, обърна се Герасков към съда. Прокуратурата призова да не го пускат, за да не се укрие както преди години. Навремето след издирване Герасков бе заловен в Испания и после бе върнат у нас. Спецсъдът сега го пусна с мотива, че арестът му вече 4-та г. “надвишава разумния срок”. Герасков имал здравословни проблеми - страдал от хепатит, имал проблем с щитовидната жлеза, и в затворническата болница заради липса на персонал не можели да му осигурят адекватно лечение.  Пратката с хашиш за 73 млн. лв. бе разкрита през 2012 г. 132 пакета са намерени в камион на ГКПП Видин, а останалото - в склад в родното село на Пената - Мировяне. Първоначално подсъдимите по делото бяха 10. Един обаче почина след тежко заболяване, а друг бе застрелян в София. За смъртта му има обвинени, но не и осъдени.", "date": "2018.10.04", "title": "Обвинен за трафик на 14 т хашиш: Сложете ми гривна, нямам пари за гаранция"}
{"url": "https://www.24chasa.bg/novini/article/7086519", "text": "САЩ не се стремят да влизат във война с Иран, увери генерал Джо Вотел, който командва силите на САЩ в Близкия изток, в момент, когато някои представители на администрацията на Тръмп повишават тона срещу Техеран, предаде Франс прес. \"Не мисля, че се стремим да започнем война с Иран и не мисля, че това е наша цел\", заяви Вотел на пресконференция в отговор на въпрос за стратегията на САЩ към Иран след изказване на съветника на Белия дом за националната сигурност Джон Болтън. Болтън предупреди Иран, че \"ще му струва скъпо\", ако заплаши САЩ или съюзниците им. \"Държим ви под око и ще ви намерим\", добави Болтън, предава БТА. Вотел заяви, че не му е възложена \"пряка военна задача\" по отношение на Иран, но отбеляза, че Пентагонът \"остава готов да реагира бързо и мощно, ако ситуацията го наложи\". На въпрос за доставката на руски зенитно-ракетни комплекси С-300 на Сирия той заяви, че това е излишна ескалация. \"Това няма нищо общо с борбата срещу \"Ислямска държава\". Изглежда като усилие да се прикрие вредната дейност на Иран в Сирия\", заяви Вотел. Във вторник Русия обяви, че е доставила противовъздушните системи С-300 на Сирия. Решението бе взето, след като сирийската ПВО погрешка свали руски самолет при стрелба срещу израелски изтребители, които малко преди това бяха нанесли въздушни удари на сирийска територия.", "date": "2018.10.04", "title": "Американски генерал: САЩ не се стремят да започнат война с Иран"}
