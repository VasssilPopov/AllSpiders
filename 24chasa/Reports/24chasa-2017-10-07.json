{"url": "https://www.24chasa.bg/novini/article/6485607", "text": "На рождения ден на Владимир Путин в събота Русия беше залята от протести в подкрепа на опозиционера Алексей Навални, който бе арестуван за пореден път преди дни. Властите проведоха обиски в негови щабове, при които търсели “екстремистка литература” и плакати, “охулващи” руския президент. Десетки опозиционери бяха арестувани заради непозволените акции. На 65-ия си рожден ден Путин бил зает със служебни дела. Много световни лидери го поздравиха по телефона. Сред първите бяха президентите на Беларус, Казахстан, Армения, Азербайджан, Киргизстан, Финландия и лидерът на Чечения. На 7 октомври 1952 г. в Ленинград се ражда Владимир Путин. Той прекарва една трета от живота си на висши постове, посочва РИА Новости. За ЧРД в редица градове по света се появиха графити с неговия лик. Портрет на Путин намигаше от стена в Барселона. В Берлин Путин бе изобразен обкръжен от бели гълъби. В Лондон създадоха специална линия дрехи.", "date": "2017.10.07", "title": "Арести и протести за ЧРД на Путин"}
{"url": "https://www.24chasa.bg/novini/article/6485375", "text": "Няколко пешеходци са ранени, след като автомобил се качи на тротоара край Музея по естествена история в Лондон, предава БТА. Един човек е арестуван на местопроизшествието, съобщи полицията, цитирана от Ройтерс. Силите за реда определиха инцидента в района Южен Кенсингтън като сблъсък и посочиха, че мотивите се разследват. Лондонската полиция обяви, че инцидентът не се разглежда като свързан с тероризма. Музеят по естествена история в Лондон съобщи, че край сградата има сериозен инцидент и той съдейства на полицията. Говорител на музея уточни, че в него не се допускат повече хора, а тези, които са били вътре, са изведени през друг изход. Малко по-рано автомобил се качи на тротоара край музея, при което бяха ранени няколко пешеходци. Мъж е задържан от полицията. Лондонската полиция съобщи в Туитър, че няколко души са пострадали на \"Ексибишън роуд\" в Южен Кенсингтън и че един мъж е задържан. \"На местопроизшествието има служители на полицията и на лондонската служба за спешна помощ\", допълни Скотланд ярд, цитиран от ТАСС. Движението по \"Ексибишън роуд\" е спряно. На видеозапис, разпространен от телевизия \"Скай нюз\", се вижда как полицаи около черен автомобил \"Тойота\" с отворена врата държат здраво лежащ на земята чернокож мъж. Колата изминала няколко метра в пешеходната зона, преди да се спре до сградата на музея. Ранени около колата не се виждат. Телевизията съобщи, че \"става въпрос за обикновен инцидент\". Според Би Би Си, цитирана от ДПА, полицай на местопроизшествието казал, че нараняванията, получени от пешеходците, изглежда са незначителни. Британският премиер Тереза Мей е информирана за случая, съобщи Даунинг стрийт, допълва АП.                                                                                                                                                                                                                                                                                           ", "date": "2017.10.07", "title": "Кола се качи на тротоара край музей в Лондон, има ранени (На живо)"}
{"url": "https://www.24chasa.bg/novini/article/6485391", "text": "Трима германски туристи загинаха, а 10 бяха ранени при пътнотранспортно произшествие днес в Турция, предаде Анадолската агенция. Агенцията съобщи, че туристически автобус се е преобърнал, след като се ударил в дърво в окръг Анталия. Сред ранените има дете. Един от ранените туристи е в критично състояние, предава БТА. Турският шофьор на автобуса е задържан.", "date": "2017.10.07", "title": "Туристически автобус се преобърна в Турция, трима германци са загинали"}
{"url": "https://www.24chasa.bg/novini/article/6485398", "text": "Предотвратен е опит за въоръжено нападение срещу двореца Дар ас Салам в град Джеда, Саудитска Арабия, информира днес арабското издание \"Рай ал Яум\", цитирано от ТАСС. По данни на вестника, който се позовава на местни източници, недалеч от кралската резиденция е имало сблъсъци, в които са загинали неколцина охранители и нападателят, предава БТА. Рияд не е правил никакви официални изявления и коментари във връзка със случая. Агенция Ройтерс обаче съобщи, че по повод съобщенията за атаката посолството на САЩ в Саудитска Арабия е препоръчало на своите граждани в кралството \"да спазват мерките за сигурност и да бъдат крайно предпазливи в района на двореца Дар ас Салам\". Дворецът Дар ас Салам в Джеда е държавна резиденция, в която се намира канцеларията на краля и заседават неговите министри. През последните месеци Саудитска Арабия съобщи за няколко осуетени въоръжени нападения в страната, напомня ТАСС.", "date": "2017.10.07", "title": "Осуетиха въоръжено нападение срещу един от кралските дворци в Саудитска Арабия"}
{"url": "https://www.24chasa.bg/novini/article/6485420", "text": "Инцидентът, при който шофьор качи колата си на тротоар и рани пешеходци в Лондон, е на 400 метра от българското посолство в Южен Кенсингтън. Един човек е арестуван на местопроизшествието, съобщи полицията, цитирана от Ройтерс. Силите за реда определиха инцидента в района Южен Кенсингтън като сблъсък и посочиха, че мотивите се разследват. Лондонската полиция обяви, че инцидентът не се разглежда като свързан с тероризма. Музеят по естествена история в Лондон съобщи, че край сградата има сериозен инцидент и той съдейства на полицията. Говорител на музея уточни, че в него не се допускат повече хора, а тези, които са били вътре, са изведени през друг изход. Малко по-рано автомобил се качи на тротоара край музея, при което бяха ранени няколко пешеходци. Мъж е задържан от полицията. Лондонската полиция съобщи в Туитър, че няколко души са пострадали на \"Ексибишън роуд\" в Южен Кенсингтън и че един мъж е задържан. \"На местопроизшествието има служители на полицията и на лондонската служба за спешна помощ\", допълни Скотланд ярд, цитиран от ТАСС. Движението по \"Ексибишън роуд\" е спряно. На видеозапис, разпространен от телевизия \"Скай нюз\", се вижда как полицаи около черен автомобил \"Тойота\" с отворена врата държат здраво лежащ на земята чернокож мъж. Колата изминала няколко метра в пешеходната зона, преди да се спре до сградата на музея. Ранени около колата не се виждат. Телевизията съобщи, че \"става въпрос за обикновен инцидент\". Според Би Би Си, цитирана от ДПА, полицай на местопроизшествието казал, че нараняванията, получени от пешеходците, изглежда са незначителни. Британският премиер Тереза Мей е информирана за случая, съобщи Даунинг стрийт, допълва АП.", "date": "2017.10.07", "title": "Инцидентът с ранени в Лондон - на 400 метра от българското посолство (Видео)"}
{"url": "https://www.24chasa.bg/novini/article/6485461", "text": "До края на годината ще стартира модернизацията и ремонтът на старите ни бойни самолети МиГ-29, съобщи в предаването \"Ексклузивно\" по телевизия Европа министърът на отбраната Красимир Каракачанов. Този процес ще върви успоредно с преговорите по закупуване на нов изтребител. „Основно тук трябва да се ремонтират. Разбира се, ако се наложи да се внасят резервни части и двигатели ще бъдат внесени от Русия, от самия производител, разбира се. Тук тънкостта е в това, че моето желание и намерение е в тази сделка по ремонта и модернизацията на МиГ-овете да няма посредници. Директно министерството на отбраната с фирмата производител”, каза Красимир Каракачанов. Освен това България ще се стреми към максимално дълго разсрочване на плащанията за новите бойни самолети за най-малко от 10 години. „Знам със сигурност, че поне един от тримата участници до сега в конкурс имат подобна готовност и са я заявили. Не е коректно да се говори с имена, но един от тримата участници е заявил, че не е проблем новите условия, които са поставени за по-дълъг период на плащане. Това е добра предпоставка и това, както се казва, би стимулирало и останалите участници да правят по изгодни предложения”, допълни още той. Министърът на отбраната коментира и обвиненията на Антон Тодоров от ПГ на ГЕРБ срещу президента, че е лобирал в полза на един от изтребителите. „Честно казано не вярвам, в този смисъл в който се влага в нещата. Но че изразяваше и изразява явно своите предпочетания като държавен глава е факт. Издава предпочетание за един от трите варианта, за които е преговаря”, каза още Каракачанов. Красимир Каракачанов определи като опит за печелене на дивиденти, атаките на БСП срещу ГЕРБ и обвиненията за роднински назначения. „Аз разбирам желанието на БСП да атакува най-голямата партия в бъглария и това е практика на опозицията, но в края на крайщата ако те кажат че при тях практиката е била по-различна аз мога да потвърдя, че не е така, но попринцип такова нещо аз мисля, че трябва да се избягва. Семейство в политиката не е добър знак за обществото”, заяви още министърът. Увеличение на заплатите на военните от 2018 година ще има, увери Каракачанов. „Надявам се да стигнем до разумна сума, каза още той. В момента в армията ни недостигат близо 5000 военнослужещи.", "date": "2017.10.07", "title": "Каракачанов: България ще иска поне 10 години разсрочено плащане за новите изтребители"}
{"url": "https://www.24chasa.bg/novini/article/6485474", "text": " Шофьори бяха блокирани с часове заради зимната обстановка на прохода \"Петрохан\". Много от тях бяха с летни гуми, въпреки предупрежденията на Агенция \"Пътна инфраструктура\" да не тръгват на път в планинските райони без зимни гуми, съобщи Нова телевизия. По-рано днес бе ограничено е движението за всички видове моторни превозни средства през прохода \"Петрохан\", от село Гинци до село Бързия", "date": "2017.10.07", "title": "Шофьори с летни гуми блокирани с часове от снега на прохода \"Петрохан\" (Снимки)"}
{"url": "https://www.24chasa.bg/novini/article/6485511", "text": "Големи пристанища в централната част на южното крайбрежие на САЩ бяха затворени днес заради наближаването на урагана Нейт и очакваните вълни от над 3 метра, съобщи Ройтерс. Американската брегова охрана затвори тази сутрин пристанищата на градовете Ню Орлиънс, Гълфпорт и Паскагула в щата Мисисипи, Мобил в Алабама, Пенсакола и Панама сити във Флорида, предава БТА. Очаква се бурята да достигне бреговете на САЩ в близките часове като ураган от втора категория, съобщи Националният център по ураганите, цитиран от Асошиейтед прес. По данни на базираната в Маями организация ветровете на Нейт са достигнали скорост от 150 км/ч, а окото на урагана се намира на около 285 км на юг-югоизток от устието на река Мисисипи. Той се придвижва в посока север-северозапад със скорост от 43 км/ч и се очаква да достигне сушата тази нощ.", "date": "2017.10.07", "title": "Големи пристанища в САЩ са затворени заради наближаващия ураган \"Нейт\""}
{"url": "https://www.24chasa.bg/novini/article/6485517", "text": "Лондонската полиция заяви, че все се въздържа да прави заключения за инцидента, при който кола блъсна пешеходци край Музея по естествена история в Лондон. Това противоречи на направен малко по-рано коментар, че случаят не се разглежда като свързан с тероризма, предаде Ройтерс.  от българското посолство в града. Говорителка на силите на реда посочи, че звеното за борба с тероризма прави оценка на случилото се, но все още не е стигнало до заключение за обстоятелствата. По-рано говорител заяви пред Ройтерс, че инцидентът не се разглежда като свързан с тероризма, предава БТА.", "date": "2017.10.07", "title": "Лондонската полиция се въздържа да прави заключения за инцидента пред музея"}
{"url": "https://www.24chasa.bg/novini/article/6485553", "text": "Хиляди полски католици се събраха днес на стотици места по дългите общо над 3500 км граници на Полша, за да се помолят заедно на Дева Мария и Бог за мир в Полша и по света, предаде Асошиейтед прес. Необичайното събитие беше организирано от миряни католици, но беше подкрепено и от полските църковни власти, като в 320 църкви в 22 епархии се състояха специални религиозни служби, предава БТА. Проявата се разглежда от мнозина като антимюсюлманска, тъй като организаторите заявиха, че тя отбелязва годишнината от морската битка при Лепанто през 16-ти век, когато християнски съюз (Свещената лига) разгромява силите на Османската империя в Йонийско море. Макар организаторите да настояват, че религиозната проява не е насочена срещу никоя група, някои участници споменаха страха от исляма сред причините да се включат в общата молитва. Мнозина от тях бяха пропътували големи разстояния, за да участват в нея. Полша граничи с Германия, Чехия, Словакия, Украйна, Беларус, Литва, Русия и Балтийско море, припомня Франс прес. В молитвата се включиха и моряци на риболовни кораби. По реките каяци и платноходки образуваха верига, съобщиха полските медии, които отразиха подробно събитието. В литургия, предавана пряко от влиятелното консервативно католическо Радио Мария, архиепископът на Краков Марек Йендрашевски се обърна към вярващите с апел да се молят \"за другите европейски нации, за да осъзнаят те, че трябва да се върнат към християнските корени, за да остане Европа - Европа\". \"Главната цел на таза проява е да се помолим за мир\", припомни на свой ред председателят на Полската епископална конференция, архиепископът на Познан Станислав Гондецки, пред радио Ер Ем Еф Еф ЕМ (RMF FM).", "date": "2017.10.07", "title": "Хиляди католици се събраха по границите на Полша, за да се помолят за мир (Снимки)"}
{"url": "https://www.24chasa.bg/novini/article/6485577", "text": "Престъпление от любов е убийството на гръцкия лекар днес на остров Крит. Това стана ясно след направените самопризнания на задържания българин, заподозрян за ужасното престъпление, чийто разпит приключи преди час. Бивш български полицай е хладнокръвния убиец на 63-годишния кардиолог Христофорос Каландзакис, който бе разстрелян днес на остров Крит. В основата на престъплението е любовна история между българската съпруга на жертвата и българския полицай, научи \"24 часа\". Преди час приключи разпита на задържания българин, който е направил самопризнания, в които е казал, че е български полицай и имал връзка с българката. Същият е бил устроил капан днес на кардиолога, като се правел на ловец. първо е стрелял по колата на лекаря, която е излязла извън движение. Жертвата е излязъл от превозното средство и е разстрелян с три куршума. Два в гърба и последния смъртоносен в главата. Лекарят е пътувал за населеното място Йерапетра, където имал седмичен кабинет. Българинът е задържан на база свидетелски показания от хора, които са го видели да се мотае на мястото на убийството. По карабината, която изхвърлил и с която е извършено убийството са намерени негови отпечатъци. Христофорос Каландзакис е имал втори брак с 35-годишната българка.", "date": "2017.10.07", "title": "Българинът убил лекаря на Крит заради любов към съпругата му"}
{"url": "https://www.24chasa.bg/novini/article/6485542", "text": "Забрана на фойерверки в часовете от 22 до 8 въвежда Столичната община. Ограничението е заложено в нова наредба за обществения ред, чийто проект е качен на сайта на Столичния общински съвет. За нарушителите глобата ще е от 100 до 300 лв., а при повторно неспазване на реда - от 300 до 500 лв. Толкова е и санкцията за организиране на гонки. В проекта за нова наредба се забраняват шумните увеселения в жилищни сгради от 22 до 8 часа. Регламентира се свиренето на музикални инструменти, пеенето за обучение и ползването на озвучителни уредби и на шумни апарати и машини в жилищни сгради. Тези дейности ще може да се извършват от 8 до 14 и от 16 до 22 часа. Въвежда се и забрана за пиене на алкохол по улици и паркове, което води до нарушаване на обществения ред. Глобата е от 100 до 300 лв. Същата санкция се предвижда и за миенето на автомобилни стъкла, продажбата на печатни издания и друга търговска дейност на кръстовища и улични платна. С новата наредба за първи път се регламентира и ползването на общински имоти за изява на музиканти, певци и артисти. Те вече ще трябва да получат разрешение от кмета на съответния район, а местата, на които ще може да се изявяват, ще бъдат определени със заповед на кмета. За нарушителите санкцията ще е до 100 лв. От 300 до 500 лв. глоба или имуществена санкция от 1000 до 1500 лв. ще отнасят организаторите на масово мероприятие, които са го провели, без да са поручили разрешение от кмета. Предстои обсъждането на наредбата от СОС.", "date": "2017.10.07", "title": "Забраняват фойерверките в София след 22 часа"}
{"url": "https://www.24chasa.bg/novini/article/6485222", "text": "Очаква се до края на октомври Народното събрание да приеме на второ четене измененията в Гражданския процесуален кодекс (ГПК). Това съобщи председателят на парламентарната Комисия по правни въпроси Данаил Кирилов в края на двудневната научно-практическа конференция „Правни проблеми по прилагането на Гражданския процесуален кодекс. Възможните разрешения”. Форумът е организиран от Висшия адвокатски съвет и е под патронажа на парламентарната Комисия по правни въпроси, предават от пресцентъра на Народното събрание. Голяма част от обсъжданите в Народното събрание изменения в ГПК срещнаха подкрепа от участниците в дискусията, а по останалите бяха изразени обосновани становища, които ще бъдат взети под внимание при обсъждането на измененията на второ четене в комисията, както и в пленарна зала, посочи Данаил Кирилов. Той подчерта, че организирането на конференцията е една от първите стъпки, която прави 44-тото Народно събрание в посока разширяване на правния диалог не само в областта на публичното обсъждане, но и на специалните научно-практически изследвания. Това е принцип, който Комисията по правни въпроси и ръководството на парламента ще се стремят да утвърждават в работата си, добави Данаил Кирилов. В изминалите два дни се състоя изключително успешна, конструктивна и градивна конференция в отрасъла на гражданско-процесуалната наука, коментира Данаил Кирилов. На нея беше направен сериозен анализ на проблемите в 10-годишното прилагане на действащия ГПК и се очертаха възможните решения, отбеляза той. Част от тях са свързани с приетите на първо четене от Народното събрание четири законопроекта за промени в кодекса, а друга – са в посока на следващи принципни изменения в отделни производства и в кодекса като цяло, уточни председателят на парламентарната правна комисия. На конференцията бяха представени много добре подготвени доклади по различните проблеми, насочени в дълбочина и детайли, и стремящи се да достигнат до ефективни решения, коментира Данаил Кирилов. Той изрази благодарност към организаторите и отбеляза огромната заслуга на участниците от научната общност, от съдилищата и от Висшия адвокатски съвет. Конференцията ще завърши с публикуване на документ с предложенията, докладите и стенограма от дебатите, добави председателят на Комисията по правни въпроси. През втория ден участниците в конференцията дискутираха по обезпечителното, заповедното, изпълнителното и други производства. Преподавателят в СУ „Свети Климент Охридски” адвокат Силвия Спасова представи доклад за обезпечителното производство, съдията в Софийския районен съд Албена Ботева и съдията в Софийския градски съд Петър Теодосиев – за заповедното производство, съдията във Върховния касационен съд Борислав Белазелков – за изпълнителното производство. За производствата по граждански дела при действието на правото на Европейския съюз изложение направи преподавателят в Софийския университет доц. д-р Боряна Мусева.", "date": "2017.10.07", "title": "Очаква се НС да приеме промените в Гражданския процесуален кодекс през октомври"}
{"url": "https://www.24chasa.bg/novini/article/6485216", "text": " Германският канцлер Ангела Меркел и председателят на Европейската комисия Жан-Клод Юнкер са обсъдили кризата в Каталуня по време на телефонен разговор. Разговорът сигнализира, че има загриженост около потенциалното обявяване на независимост следващата седмица от страна на регионалния парламент и реакцията на испанското правителство, които могат да тласнат страната в най-дълбоката ѝ политическа криза от десетилетия, предаде Ройтерс, цитирана от Фокус. „Те обсъдиха ситуацията в Испания, освен всичко останало“, посочи източник от ЕС, без да се впуска в детайли. Загрижеността нараства и сред останалите столици на ЕС заради възможното негативно влияние върху испанската икономика – четвъртата най-богата в Еврозоната. „Европейските министри на финансите, събиращи се в понеделник и във вторник на среща в Брюксел, може да обсъдят въпроса, макар и официално да не е на дневен ред“, посочи източникът от структурите на ЕС. ЕК неколкократно призова каталонските и испанските лидери да открият политическо решение на въпроса. Европейските лидери изразиха подкрепа на испанския министър-председател Мариано Рахой. Някои европейски страни се притесняват, че призивите за независимост на Каталония могат да разбудят подобни движения и на други места в континента.", "date": "2017.10.07", "title": "Юнкер и Меркел обсъдиха кризата с Каталуня"}
{"url": "https://www.24chasa.bg/novini/article/6485229", "text": "Българин е задържан и заподозрян за убийството на 63-годишен гръцки кардиолог, който бе застрелян от упор тази сутрин с ловна карабина в района на Пилалимата, Сития на остров Крит. Ужасното престъпление е извършено около 9 часа сутринта. Предполага се, че извършителите са устроили засада на лекаря. След последвалото разследване стана ясно, че гръцкият лекар е женен за българка и има едно дете. По ирония на съдбата днес имал и рожден ден. Тялото на жертвата е намерено извън колата, проснато на асфалта, където се предполага, че е оставил последния си дъх от окончателния 4-ти изстрел. Полицията е идентифицирала и задържала като заподозрян българина, който е от приятелската среда на съпругата на жертвата. Начинът, по който е извършено престъплението, показва лични мотиви.", "date": "2017.10.07", "title": "Българин е задържан за убийството на гръцки кардиолог на остров Крит"}
{"url": "https://www.24chasa.bg/novini/article/6485219", "text": "Германският канцлер Ангела Меркел обяви официално днес преговори с пробизнес ориентираната Свободна демократическа партия и с партията Зелени за сформиране на управляваща коалиция, предаде ДПА, цитирана от БТА. Т.нар. ямайска коалиция, наречена така заради партийните цветове на трите партии - черно, жълто и зелено, които отговарят на ямайското знаме, не е била изпробвана на национално равнище. Германският канцлер говори на събрание на младежката организация на своя Християндемократически съюз (ХДС) в Дрезден. Тя съобщи, че е разговаряла със свободните демократи и зелените, а след това е представила на партията си коалиционно предложение за одобрение, допълни Асошиейтед прес. Меркел призна, че преговорите ще бъдат трудни, но задачата е да се сформира надеждно правителство. Консервативният блок на Меркел спечели изборите на 24 септември с 33 процента. Меркел ще разговаря утре с баварския партньор на партията си - Християнсоциалния съюз, който настоява за годишно ограничение на броя на мигрантите в отговор на наплива от 1 милион души, търсещи убежище през последните две години. Ямайската коалиция остана единственият вариант за Меркел, след като социалдемократите, които бяха партньор на ХДС в управлявалата досега широка коалиция, обявиха че ще бъдат опозиция след рекордно ниските си изборни резултати от 20,5 на сто. Според наблюдатели преговорите за ямайската коалиция ще бъдат много трудни заради разногласията на партиите по редица въпроси, включително ограничаването на броя на бежанците, отбелязва ТАСС.", "date": "2017.10.07", "title": "Меркел официално обяви начало на преговорите за коалицията \"Ямайка\""}
{"url": "https://www.24chasa.bg/novini/article/6485050", "text": "Българин е осъден на 10 години затвор в Гърция за трафик на хора и изнасилване, предаде  Подсъдимият е признат за виновен за това, че държал българка като робиня, като системно я пребивал и изнасилвал. Присъстващите в съдебната зала посрещнаха присъдата с ръкопляскания. Опитите на обвиняемия да представи деянието като недоразумение бяха отхвърлени от съда. Прокуратурата доказа вината на българина за това, че е държал като робиня 26-годишна жена българка и системно е упражнявал насилие върху нея. Потърпевшата заяви пред съда, че подсъдимият й е обещал работа в Гърция. След пристигането й я е заключил в контейнер в близост до град Килкис, като е позволявал само наблизо да работи през деня селскостопанска работа, но й е вземал парите. Показания дадоха и клошари, които са живеели в близост до контейнера-затвор. Всяка вечер българката е била бита и изнасилвана от подсъдимия. Драмата е продължила три месеца, след което жената е успяла да избяга до полицейския участък. След показанията й насилникът е задържан. За да намали присъдата, подсъдимият призна, че е извършвал трафик на хора и изнасилване, но заяви, че не знаел, че това е престъпление. Мъжът получи максималната възможна присъда от 10 години затвор и парична глоба от 12 хиляди евро.", "date": "2017.10.07", "title": "10 г. затвор за българин в Гърция, държал 26-годишна в плен и я изнасилвал"}
{"url": "https://www.24chasa.bg/novini/article/6485161", "text": "Руският опозиционен лидер Алексей Навални призова за протестни шествия в страната днес, когато е рожденият ден на руския президент Владимир Путин, предаде ДПА, цитирана от БТА. Екипът на Навални уточни, че са организирани протести в 80 града. Най-големият митинг е планиран да бъде в родния град на Путин Санкт Петербург днес - деня, в който дългогодишният руски лидер навършва 65 години. Властите отказаха да разрешат митингите, което евентуално означава, че ще има насилие, отбелязва агенцията. Навални няма да присъства на митингите. Той бе осъден в понеделник на 20 дни затвор заради призиви към поддръжниците си да участват в неразрешени протести. Опозиционният лидер бе задържан миналата седмица преди планиран митинг в Нижни Новгород. Неприятностите му със закона вероятно ще му попречат да се кандидатира за президентските избори догодина, посочва ДПА. Самият Путин, както бе съобщил прессекретарят на Кремъл Дмитрий Песков, цитиран от ТАСС, е планирал за днес съвещание с членовете на Съвета за сигурност на Руската федерация и поредица телефонни разговори. В телефонен разговор с Путин президентът на Армения Серж Саркисян поздрави днес руския президент с юбилея, съобщи пресслужбата на Кремъл. Лидерът на Абхазия Раул Хаджимба изпрати поздравление, публикувано на сайта на президентството на отцепническата република.", "date": "2017.10.07", "title": "Путин става на 65 години днес, Навални призова за протести в Русия"}
{"url": "https://www.24chasa.bg/novini/article/6485178", "text": "Румъния иска НАТО да се намеси по-активно в обезпечаването на сигурността на страните членки на Алианса в района на Черно море. Това заяви днес румънският външен министър Теодор Мелешкану на 63-а годишна сесия на Парламентарната асамблея на НАТО, която се провежда в Букурещ в периода 6-9 октомври, предаде агенция Аджерпрес, цитирана от БТА. След незаконното анексиране на Крим се забеляза струпване на руски сили и оръжие, което промени равновесието на силите, съществувало дотогава, посочи румънският първи дипломат. \"В Черно море имаше едно равновесие на силите между Русия, Турция, Румъния, България и Украйна, но това, което става в момента, е трудно да се разбере\", каза Мелешкану. По думите му това струпване на руски сили \"не се цели\" само в Черно море, но и на Изток, в Средиземноморието и в Близкия изток. Румъния би искала да участва по-активно в обезпечаването на сигурността на крайморските държави. \"Затова сме загрижени, затова искаме НАТО да участва по-активно в обезпечаването на сигурността в крайморските държави и се надяваме, че това нещо ще се случи в бъдещ план\", заяви румънският външен министър на сесията на Парламентарната асамблея на НАТО.", "date": "2017.10.07", "title": "Румъния: След анексирането на Крим се забелязва струпване на руски сили в Черно море"}
{"url": "https://www.24chasa.bg/novini/article/6485182", "text": "Участниците в 13-ата среща на българите по света излязоха с позицията, че заплахата на депутата Антон Тодоров срещу Виктор Николаев вчера е посегателство срещу четвъртата власт. „Медиите не са комфортно място за политиците, ако журналистиката си върши работата. Тя изисква активно отношение“, каза доц. Георги Лозанов по време на журналистическия форум в молдовската столица Кишинев днес. Генералният директор на БНТ Константин Каменаров изрази личната си позиция. „Ще цитирам стар принцип в журналистиката: няма лоши въпроси, има лоши отговори“, каза той. По време на обсъжданията на медийната среща Каменаров обясни, че обществената телевизия подготвя нов телевизионен проект. „Ние ще преработим и направим един от каналите на БНТ за образование и култура. Телевизията се ангажира с много голям формат от типа на „Голямото четене“, който правим съвместно с Министерството на образованието и науката“, каза Каменаров. Подготовката по формата вече е започнала, очаква се той да тръгне през септември или октомври 2018 г. „Ще бъде като амалгама от състезание на млади хора, избиране на най-добрите от тях, което ще върви в рамките на 6 месеца“, каза Каменаров. В третия ден на медийния форум, събрал български журналисти от цял свят, се обсъждаха важни теми като ролята на медиите в битката за един по-образован свят, опасността от фалшивите новини. Накрая фонд „13 века България“ връчи годишната си награда за принос в разпространението на българската култура. Получи я Максим Божилов от в. „Български хоризонти“, който излиза в Канада. \"Много години той удържа на всички ветрове и бури\", каза изпълнителният директор на фонда Митко Тодоров. Тринайстата среща на българските медии по света се организира от БТА и Асоциацията на българските медии по света в молдовската столица Кишинев. Неин патрон беше вицепрезидентът Илияна Йотова, а сред участниците бяха писателят акад. Антон Дончев и 7 ректори – на Минно-геоложкия университет Любен Тотев, на Стопанската академия в Свищов проф. д-р Иван Марчевски, на Икономическия университет във Варна проф. д-р Пламен Илиев, на Великотърновския университет проф. д-р Христо Бонджолов, на Русенския университет проф. Велизара Пенчева, зам.-ректорът на Медицинския университет във Варна проф. Тодорка Костадинова и бившият ректор на Нов български университет проф. д-р Людмил Георгиев.", "date": "2017.10.07", "title": "Георги Лозанов: Медиите не са комфортно място за политици, ако журналистиката си върши работата"}
{"url": "https://www.24chasa.bg/novini/article/6485237", "text": "Почина композиторът Генчо Генчев, съобщиха от пресцентъра на Община Видин. Напусна ни един от емблематичните личности на фолклорното и музикално изкуство на Видин, Генчо Генчев - главен художествен ръководител на Ансамбъла за народни песни и танци „Дунав“, изтъкнат композитор, диригент и познавач на местния фолклор. Автор на над 100 обработки на песни акапела и произведения за народен оркестър и хорови песни, на музика за танцови постановки, издава две дългосвирещи плочи, осъществява записи за филми за Българска национална телевизия и Българско национално радио. Изнася концерти в Австрия, Германия, Италия, Египет, Полша, Румъния, Сърбия, Турция, Чехословакия и др., където с Ансамбъл „Дунав“ печели престижни награди. Последният концерт на Генчо Генчев бе на 22 септември, тази година. Ще остане великолепната му музика и споменът за един достойно извървян житейски и творчески път. Община Видин изказва своите съболезнования на опечаленото семейство и близките му. Поклонението ще се състои на 9 октомври (понеделник) от 11:00 часа във фоайето на Младежки дом Видин, пред залата на Ансамбъл „Дунав“.", "date": "2017.10.07", "title": "Почина композиторът Генчо Генчев"}
{"url": "https://www.24chasa.bg/novini/article/6485246", "text": "Хонконгска фирма конструира първия въртящ се смартфон под формата на играчка спинър, който струва само 15 долара, пише в. \"Метро\". Търговската марка на устройството е К118. То може да работи и като блутут допълнение към други мобилни устройства. Произвежда се от фирмата \"Чили интернешънъл\", но засега спинъра може да се закупи единствено в Индия срещу 1200-1300 рупии. Производителите залагат на този пазар, тъй като той е най-бързоразвиващият се в областта на смартфоните. Изтъква се и фактът, че Индия е на второ място по население в света, предава БТА.", "date": "2017.10.07", "title": "Пуснаха смартфон във формата на спинър"}
{"url": "https://www.24chasa.bg/novini/article/6485252", "text": "Главният оперативен директор на ирландския нискотарифен авиопревозвач \"Райънеър\" Майкъл Хики обяви планове да напусне в края на октомври, след като бяха анулирани десетки хиляди полети, предвидени за идните месеци, предаде Асошиейтед прес. Представители на компанията уточниха днес, че Майкъл Хики ще продължи да изпълнява консултативни функции, след като се оттегли от авиокомпанията, в която е работил десетилетия, предава БТА. Той е първият високопоставен служител на\"Райънеър\", който напуска заради отменените полети, нарушили плановете за пътувания на около 700 000 души и подкопали усилията на компанията да подобри репутацията си. Полетите бяха отменени заради проблеми със съгласуването на графиците за отпуски на пилотите. Главният изпълнителен директор на \"Райънеър\" Майкъл О'Лиъри отбеляза, че Хики е допринесъл изключително много за авиопревозвача през изминалите 30 години.", "date": "2017.10.07", "title": "Главният оперативен директор на \"Райънеър\" се оттегля заради отменените полети"}
{"url": "https://www.24chasa.bg/novini/article/6485276", "text": "За втори път от приемането на вицепремиерската длъжност съм подложен на мащабна организирана клеветническа кампания от най-големите медии в страната. Това написа във фейсбук вицепремиерът Валери Симеонов във връзка с вчерашното му гостуване с Антон Тодоров в сутрешния блок на Нова телевизия, което предизвика остра реакция сред останалите медии  . Ето какво друго написа Валери Симеонов: Разбирам, естествено, породената омраза и неприязън към всеки, който си позволява да има собствено мнение и да го отстоява, особено ако той е на ръководен пост. Това става в една среда с предварително разпределени роли и „порции на властта“ – каквато беше медийно-политическата среда в България доскоро. Но не мога да приема, че някой друг, освен органите на правосъдието, ще раздават присъди, оценки и квалификации или пък ще си присвоят правото да говорят от името на цялата журналистическа общност. Повод за горното е участието ми в „Тази сутрин“ на Нова телевизия вчера, което стана възможно след упорито настояване на продуцентката на предаването, въпреки че не питая особено уважение към този блок и съм отказвал участия в продължение на месец и половина (17 август 2017 г.). Близо 4 часа след приключването на динамичния ми разговор с Виктор Николаев мои медийни недоброжелатели организираха клеветническа кампания във всички национални телевизии и в голяма част от новинарските сайтове, приписвайки ми престъпление, което не съм извършил. Всеки непредубеден зрител може да пусне записа и да се убеди с очите и ушите си, че това е грозна лъжа и сталинистко заклеймяване. Това се случва за втори път. В началото на мандата ми, в. „Сега“ ми приписа непроизнасяни от мен изречения, за което днес са дадени под съд. Клеветническата акция на в. „Сега“, освен на мен, създаде проблеми и за държавата от дипломатическо естество. Тогава отново всички „прогресивни“ клакьори и грантаджии гракнаха в един глас, опитвайки се да организират медийната ми екзекуция. Сега случаят се повтаря. Заявявам категорично – на никого не се извинявам, не се и „оправдавам“, както написа една синя малотиражка. Напротив, адвокатската ми кантора изисква записите от всички телевизионни предавания на bTV, Нова, БНТ и БНР, в които съм оклеветен с изрязани от контекста думи, в повечето случаи без да е отразено личното ми мнение – основно и задължително изискване в телевизионната журналистика. Липсваше позиция и на засегнатото лице, за което се твърди, че е било заплашвано. Нещо повече, няма никакви оплаквания от него както в медиите, така и в прокуратурата. Само последните две нарушения на журналистическите правила безспорно доказват тенденциозността и целенасочеността на кампанията. По тази причина, настоявам незабавно да получа извинения от Нова телевизия, bTV, БНТ и БНР. В противен случай ще защитя правата си по съдебен път. И накрая, за информация на самонадеяните телевизионери – свободата на словото не е право само на журналистите, свободата на словото е право и на всички останали граждани в едно демократично общество, в т. ч. и на политиците. Никой не може да ме накара да говоря по въпрос, по който не желая да коментирам или който считам, че е глупаво или опасно за националната сигурност да се обсъжда в национален ефир. Това е мое човешко право и няма да позволя на никой да посегне на него. Не мога да приема, че скърцащи със зъби от злоба журналистки ще ми дават оценки и квалификации или че трябва да търпя обиди и намеци, само за това, че са ме поканили в някое студио. Това е причината да не приемам всички покани за участие към мен или покани за интервюта. Апелирам към публичните лица с достойнство да не забравят, че и те имат човешки права и да ги отстояват твърдо и безкомпромисно. За съжаление, няма съмнение, че живеем в държава, управлявана от две телевизии и от медийни кукловоди, от които треперят дори най-големите политически партии. Давам срок за извинение 24 ч.", "date": "2017.10.07", "title": "Валери Симеонов: Давам 24 часа на Нова телевизия, bTV, БНТ и БНР да ми се извинят"}
{"url": "https://www.24chasa.bg/novini/article/6485362", "text": "Шофьорите, на които им предстои пътуване през високопланинските проходи да не тръгват с летни гуми. В планините вали сняг. Това съобщиха от пресцентъра на Агенция “Пътна инфраструктура“. Пътната агенция отново апелира шофьорите да не тръгват с неподготвени автомобили и да карат внимателно. Въпреки отправените предупреждения от последните два дни има шофьори, които не се съобразяват с метеорологичната прогноза и с поведението си на пътя застрашават и затрудняват безопасното пътуване на всички останали, и възпрепятстват работата на пътноподдържащите фирми. Проходите, на които се очакват снеговалежи, са: „Петрохан”, „Троянски”, „Шипка“, „Републиката“, „Ришки”, „Айтоски”, „Котленски”, „Дюлински”, „Твърдишки”, „Обзорски”, „Печинско”, „Вратник”, „Превала”, „Предел”, „Рожен” и „Пампорово”. Пътноподдържащите дружества имат дежурни екипи и са готови", "date": "2017.10.07", "title": "АПИ напомня: Шофьорите да не тръгват с летни гуми в планините"}
{"url": "https://www.24chasa.bg/novini/article/6485364", "text": "През днешния ден в участъка при 66-ти километър на автомагистрала „Тракия“ са станали четири пътнотранспортни произшествия като при едното от тях е пострадала и жена, която е транспортирана с травми и наранявания в болница. Това съобщи за „Фокус“ – Пазарджик говорителят на ОД на МВР Мирослав Стоянов. Той апелира към водачите да шофират с повишено внимание и разумна скорост предвид метеорологичните условия в региона. „Особено внимателни трябва да бъдат шофьорите при движение по автомагистрала „Тракия“ в района на 66-ти километър в платното по посока за София. Поради конструктивните особености на трасето там при обилен валеж от дъжд се събира вода и при движение с висока скорост се получава ефектът аквапланинг“, коментира Стоянов. Той допълни, че трябва да се шофира разумно и с технически изправни автомобили.", "date": "2017.10.07", "title": "4 инцидента на АМ \"Тракия\" за ден заради аквапланинг, жена е в болница"}
{"url": "https://www.24chasa.bg/novini/article/6485367", "text": "Ограничено е движението за всички видове моторни средства през прохода \"Петрохан\", от село Гинци до село Бързия. Това съобщиха от пресцентъра на Агенция \"Пътна инфраструктура\". В участъка са паднали дървета от натрупания по тях мокър сняг. Обходният маршрут е през Искърското дефиле. Целта на предприетото ограничение е опазване живота и здравето на пътуващите и безопасност на движението. Необходимо е шофьорите да карат внимателно и със съобразена скорост.", "date": "2017.10.07", "title": "Дървета са паднали заради снега до прохода \"Петрохан\", ограничиха движението"}
{"url": "https://www.24chasa.bg/novini/article/6485371", "text": "Руският фонд за преки инвестиции (РФПИ) сключи в хода на официалната визита на краля на Саудитска Арабия Салман бин Абдул Азиз Ал Сауд в Москва споразумения на обща стойност 2,1 милиарда щатски долара. Това съобщи генералният директор на фонда Кирил Дмитриев, цитиран от ТАСС. РФПИ ще създаде, в партньорство със саудитския Държавен инвестиционен фонд (Public Investment Fund - PIF), фонд за инвестиции в енергийни проекти с обем 1 милиард долара и фонд за инвестиции в технологични проекти със същата стойност, предава БТА. Освен това саудитският фонд ще инвестира 100 милиона долара в инфраструктурни проекти в Русия, въз основа на публично-частно партньорство, включително в проект за строителство на алтернативен автомобилен път на Кутузовския булевард в Москва и на линия на метрото в Санкт Петербург. Първата в историята официална визита на саудитски крал в Русия ще завърши утре, 8 октомври. Мнозина експерти смятат, че посещението на монарха ще отвори врати за многомилиардни саудитски инвестиции в руската икономика, която загуби част от чуждестранните си инвестиции заради антируските санкции на ЕС и САЩ, отбелязва ТАСС.", "date": "2017.10.07", "title": "Руски и саудитски фондове със споразумения за 2,1 милиарда долара"}
{"url": "https://www.24chasa.bg/novini/article/6485046", "text": "Референдумът за независимост на Каталония стои в разрез с испанската конституция и няма как да бъде признат от международното право. Това каза Росен Плевнелиев, държавен глава от 2012 до 2017 година в интервю за Радио „Фокус“. Той определи случая с Каталуня като ненаучен урок от историята, довел до тежка конституционна криза в Испания. „ЕС посочи много ясно, че този референдум беше организиран, въпреки решението на Конституционния съд на Испания, който го обяви за незаконен, преди да се проведе. ЕС посочи много ясно, че този референдум противоречи и на конституцията на Испания, която повелява много ясно, така както и конституцията на всяка страна-членка на Европейския съюз, че националният суверенитет се осъществява от целия народ, а не само от някаква част от него“, заяви Росен Плевнелиев. „Някакви хора в Каталуня решават да се отделят, а целият испански народ трябва да вземе решение за бъдещето на Испания. Именно затова Европейският съд категорично осъжда и ще продължава да осъжда тези незаконни действия“, обясни той. Росен Плевнелиев допълни, че българското правителство е реагирало адекватно и няма да признае референдума в Каталуня. Според него случаят в автономния регион е резултат от силната националистическа вълна, заляла Европа през последните години.", "date": "2017.10.07", "title": "Плевнелиев: Референдумът в Каталуня няма да бъде признат от международното право"}
{"url": "https://www.24chasa.bg/novini/article/6485029", "text": "Ромка с българско гражданство и на възраст между 30 и 35 г. успя да надхитри охраната в римския затвор „Ребибия” и да избяга. Според италианските медии жената била екстрадирана на Апенините от Германия. Тя била търсена с европейска заповед за арест заради 4-годишна присъда за кражба и обир. Жената била докарана в петък с охрана от римското летище „Фиумичино” в затвора „Ребибия”. До килията обаче така и не стигнала, тъй като успяла буквално да се „изниже”, присъединявайки се към група посетители в затвора. Всичко това – половин час след пристигането си в затвора, докато чакала уреждането на документите си за „настаняване” в килия. Българката е позната с поне три имена – Гина Евгениева Станчева, на 35 г., Петя Динкова Богданова, на 32 г., и Пенка Василева Платанова, на 30 г. В момента се води вътрешно разследване за причините и за начина, по който жената е избягала. Не се знае дали тя разчита на свои познати в Рим и дали знае къде може да се скрие. Предполага се, че не е стигнала далече от намиращия се на края на римската улица „Тибуртина” затвор. През изминалите месеци „Ребибия” беше вече няколко пъти в центъра на полемики заради недобре действащите мерки за охрана и сигурност в затвора. Според синдикатите на затворническата охрана са необходими инвестиции за наемането на още персонал, както и по-добри условия на работа. В момента в затворите в област Лацио има над 1000 души в повече от капацитета им. В „Ребибия” се намират поне 320 души в повече от капацитета. И в другите затвори около Рим положението с претъпкването им доста тревожно, според затворническите синдикати.", "date": "2017.10.07", "title": "Българка с три имена избяга от затвора „Ребибия” в Рим"}
{"url": "https://www.24chasa.bg/novini/article/6485041", "text": "Според бившия бразилски президент Дилма Русеф политиката на президента на САЩ Доналд Тръмп е катастрофа за Латинска Америка, предаде РИА Новости, цитирана от Фокус. „Смятам, че от гледна точка на Латинска Америка, Тръмп е катастрофа. Видяхме как той говори за решението на венецуелския проблем с военна сила и нахлуване. Това бе една от най-големите крачки назад. Искам да обърна внимание, че и Бразилия, и Венецуела , и Аржентина, всички останали на континента живеят в мир вече повече от 140 години. И не е възможно тази ситуация да се измени към по-лошо и вътрешните проблеми на Венецуела да се разрешават чрез военна намеса“, заяви бившият бразилски президент. „На всички ни е известно към какви тежки последици доведе използването на военна сила от страна на САЩ в Ирак и Афганистан. Затова и смятам политиката на Тръмп в Латинска Америка за абсурдна. Да не говорим за това, какво предлага той по отношение на Куба – и това е крачка назад“, добави Русеф.", "date": "2017.10.07", "title": "Дилма Русеф: Президентството на Доналд Тръмп е катастрофа за Латинска Америка"}
{"url": "https://www.24chasa.bg/novini/article/6485044", "text": "Тропическата буря Нейт прерасна в ураган от първа категория, приближавайки американските брегове на Мексиканския зали, развивайки скорост до 130 километра в час, съобщава БТА. Очаква се ураганът да предизвика свлачища по американското крайбрежие по-късно днес, съобщи Центърът за наблюдение на урагани. Вече има оповестени предупреждения за урагана за част от Луизиана, Мисисипи и Алабама, отбелязва ДПА. Нейт, който отне живота на най-малко 25 души в страни от Централна Америка, е четвъртият голям ураган, набрал скорост от Карибско море тази година. Изглежда Нейт ще удари район, който бе засегнат преди шест седмици от урагана Харви, предизвикал тежки наводнения в части от Тексас и Луизиана. Дъждовете на Нейт предизвикаха наводнения и свлачища в Коста Рика, Никарагуа и Хондурас. 12 души се водят изчезнали, съобщиха властите. Повече от две седмици след като ураганът Мария вилня в Пуерто Рико, който е американска територия, над 90 процента от острова е без ток, съобщи Федералната агенция за справяне с извънредни ситуации (ФЕМА), цитирана от ДПА. Това означава, че много компании, болници и държавни служби използват генератори, за да покрият нуждите си от ток. Около 40 процента от острова има достъп до комуникационни услуги, а около половината от 3,4-те милиона жители на острова имат питейна вода, посочи ФЕМА. Агенцията допълни, че около 800 нейни служители работят в Пуерто Рико и Американските Вирджински острови. Те са сред най-тежко засегнатите карибски острови от ураганите Мария и Ирма. Губернаторът на Пуерто Рико Рикардо Росейо обяви, че жертвите на урагана са достигнали 36 души. Същевременно вицепрезидентът на САЩ Майк Пенс пътува до Пуерто Рико и остров Сейнт Кроа, част от Американските Вирджински острови, за да оцени пораженията от урагана. Пенс се срещна с губернатора на остров Сейнт Кроа Кенет Мап. Посети църкви и обиколи с хеликоптер Вирджинските острови. В Пуерто Рико разговаря с няколко души, като поне един от тях изрази недоволството си от това как е отговорено на последиците от урагана.", "date": "2017.10.07", "title": "Бурята Нейт прерасна в ураган от първа степен"}
{"url": "https://www.24chasa.bg/novini/article/6484792", "text": " Ден за размисъл преди частичните местни избори утре е обявен в две общини и осем кметства в страната, предава Фокус. Четирима са кандидатите, които ще се борят за кметското място в община Трън, област Перник. От ГЕРБ са издигнали за поста Цветислава Димитрова Цветкова, която е временно изпълняващ длъжността кмет на общината, а преди това бе зам.-кмет. ПП „Нова сила“ издигна за свой кандидат Арлин Григоров Антонов, който е бивш директор нa Haциoнaлнaтa cлyжбa зa cигypнocт и бивш народен представител. Божидар Илиев Страхилов е издигнат като кандидат за кметския пост от Инициативния комитет „Заедно за доброто на Трънско“ и е подкрепен от БСП. От 2015 г. работи той като началник отдел оперативно-издирвателна дейност в Гранична полиция. В кметската надпревара ще участва и независимият кандидат Станислава Асенова Алексиева. Алексиева, която е секретар на Община Трън, е издигната от Инициативен комитет „Да, за Трънско“. Дo избopите в Tpън ce cтигнa, cлeд ?aтo нa 2 юни тази година кметът Cтaниcлaв Hи?oлoв пoдaдe оставката си c лични мoтиви. Николов е подсъдим за катастрофа с дете от преди почти две години. Другата община, в която ще се проведат частични избори е община Вълчи дол, област Варна. Там за кметското място ще се борят двама кандидати. Това са кандидатът на ПП ГЕРБ Георги Минчев Тронков и издигнатата от Инициативен комитет и подкрепена от БСП Людмила Атанасова Петкова. Кандидатът на ГЕРБ Георги Тронков към момента е председател на Общинския съвет – пост, който заема вече втори мандат. Людмила Петкова е общински съветник и член на общинските комисии „Устройство на територията и общинска собственост” и „Образование, култура, спорт и туризъм“. До изборите в общината се стигна, след като на 18 май тази година след кратко боледуване почина кметът Тошко Янев. Кметски избори ще има и в село Генерал Киселово, община Вълчи дол, област Варна. От ПП ГЕРБ за поста издигнаха Калина Иванова Христова. Кандидатът на БСП е Петранка Костадинова Господинова. Това ще бъде вторият предсрочен вот в селото, след като избраният през 2015 г. кмет Димитър Тодоров напусна поста си заради нова работа, а наследникът на поста му Стоян Едров се оттегли по здравословни причини. Частични кметски избори ще се проведат и в още едно населено място в областта – село Попович, община Бяла, област Варна. Там за кметското място ще се борят трима кандидати. От ДПС са издигнали кандидатурата на Исмаил Абил Мехмед. Мирослав Юриев Иванов е кандидатът на ПП ГЕРБ, а Еленка Стойчева Янкова е кандидатът на БСП. Причина за предсрочните избори в населеното място е подадената оставка на предишния кмет Крум Крумов. Трима ще се борят за кметския пост в село Цани Гинчево, община Никола Козлево, област Шумен. ПП ГЕРБ издигна за свой кандидат Павел Станчев Динков. Иван Георгиев Добрев е кандидатът на БСП, а от ПП „Воля“ издигнаха Митко Йорданов Георгиев. До изборите в населеното място се стигна, следа като през месец май тогавашният кмет Красимир Георгиев напусна поста си по време на третия си мандат заради по-доходоносна работа. Кмет ще избират и жителите на село Чукарка, община Айтос, област Бургас. В кметската надпревара ще участват кандидатът на ПП „Воля“ Ахмед Галиб Боз, издигнатият от ПП ГЕРБ Сюлейман Емин Садула, подкрепеният от ДПС Октай Ислям Якуб и кандидатът на БСП Севим Хюсеин Мустафа. До изборите в селото се стигна, след като правомощията на кмета на селото Джемил Хюсеин Хамид бяха предсрочно прекратени, поради неявяването му на работа. Кметски избори ще има в още едно село в област Бургас – село Скалак, община Руен. Там единственият кандидат за кметския пост е издигнатият от ДПС Мустафа Мехмед Бекир. Причината за изборите в населеното място е смъртта на стария кмет Осман Смаил Мехмед. Жителите на село Нивянин, община Борован, област Враца също ще гласуват за кмет. Пет са кандидатите, които ще участват в кметската надпревара. Това са Николай Николаев Христов от ДПС, Елка Иванова Николова от ГЕРБ, Цветелин Йорданов Маринов от ВМРО, Никола Иванов Александров от БСП и Николай Христов Йорданов от ПП „Воля“. Изборите в населеното място бяха насрочени, след като през юли тази година почина кметът Милен Гайдарски. Двама са кандидатите за кметския пост в село Ракево, община Криводол, област Враца. Това са Малин Димитров Тончев от ПП ГЕРБ и Николай Георгиев Петков от БСП. Частичните местни избори в село Ракево бяха обявени, след като през юли кметът Димитрина Козлева депозира пред председателя на Общинския съвет в Криводол своята оставка. С решение на Общинската избирателна комисия правомощията ѝ бяха прекратени от 1 август. За кметския пост в село Сухаче, община Червен бряг, област Плевен ще се борят трима кандидати. Това са Цветан Тодоров Гоцов от ПП ГЕРБ, Христинка Симеонова Димитрова от БСП и независимият кандидат, подкрепен от НФСБ Йоана Иванова Йотова. Изборите в населеното място бяха насрочени, след като през юли почина кметът на селото Иван Иванов.", "date": "2017.10.07", "title": "Ден за размисъл в 2 общини и 8 кметства преди частичните местни избори"}
{"url": "https://www.24chasa.bg/novini/article/6484798", "text": "Според унгарския министър-председател Виктор Орбан „машината на Брюксел“ изпълнява плана на американския бизнесмен от унгарски произход Джордж Сорос за миграцията в Европа, пише Magyar Hirlap, цитиран от Фокус. „Хора и организации в Брюксел са под влиянието на Сорос, който иска милиони мигранти да бъдат допуснати в Европа. Те искат да ги разпределят задължително сред страните в Европа и искат онези, които не се подчиняват да бъдат наказани“, заяви Орбан по време на интервю пред радио „Лайош Кошут“. „Събитията в Брюксел точно показват, че това е целенасочен план на Сорос, но Унгария не е глупава държава“, добави той. Коментирайки идеите за реформи на ЕС, министър-председателят посочи, че е най-добра идея държавите- членки да имат право да възстановяват граничния контрол в рамките на Шенген за три години.", "date": "2017.10.07", "title": "Виктор Орбан: Брюксел прилага плана на Джордж Сорос"}
{"url": "https://www.24chasa.bg/novini/article/6484804", "text": "\"Съжалявам, че Хасково и нашата община станаха известни по този начин\", това заяви пред Нова телевизия кметът на Хасково Добли Беливанов, за когото всички говорят, след като избухна скандалът, известен като „Кумгейт”. Той коментира казуса с шуробаджанащината в кметството, за която сигнализираха депутати от БСП. В разгара на скандала народният представител от ГЕРБ Делян Добрев подаде оставка, след като стана ясно, че неговият кум, първата му братовчедка, зет му работят в Община Хасково. Беливанов коментира подадената и неприета от ГЕРБ оставка на депуата Делян Добрев. \"Няма да последвам примера му и няма да подам оставка от партия ГЕРБ (въпреки че подкрепата на партията беше оттеглена от Беливанов - б.р.), защото съм избран от моите съграждани в Хасково, като представител на тази партия. Оттеглянето е морален акт, но имам и друго морално задължение. Хората ме срещат и ми казват: няма да подаваш оставка. Ние сме гласували и трябва да поемеш отговорност\", заяви кметът на Хасково. Той казва, че няма да се отрече и да говори против ГЕРБ, дори съпартийците му да го изключат от редиците на партията. На въпрос какво не успяха да разделят с депутата Делян Добрев Беливанов заяви: \"Нямам обяснение\". Кметът добави, че „всички поръчки минават по Закона за обществените поръчки и комисия решава коя фирма да извърши определена дейност”. Беливанов отрече неговият приятел и бизнесмен Иван Стаматов да е печелил поръчки заради близките отношения помежду им. Двамата заместник кметове на община Хасково са назначени по предложение на Делян Добрев и те са единствените, влезли в администрацията по негова инициатива, каза кметът. \"Преди да бъдат назначени съм разговарял с тях. Добри специалисти са и затова бяха на тези постове (преди да подадат оставка - б.р.). Това са хора, които работеха добре и решиха да идат на друго място. При назначенията не съм разпитвал кой на кого е кум, кой сват. Това е част от интимния им живот\", обясни Беливанов. \"Към мен не е имало натиск от никого. Казвам го с ръка на сърцето\", заяви кметът и добави, че в настоящата ситуация чувства, че няма печеливш ход, който би могъл да предприеме.", "date": "2017.10.07", "title": "Кметът на Хасково: Не съм разпитвал кой кум, кой сват (Видео)"}
{"url": "https://www.24chasa.bg/novini/article/6484810", "text": "Аз лично не помня за себе си да съм имала някакво държание, противоречащо на нормалното за един политик. Мисля, че вчера имаше едно недоразумение и между казано, и между разбрано, каза Десислава Атанасова от ГЕРБ в сутрешния блок на Би Ти Ви. Господин Тодоров не е член на партия ГЕРБ, а е от гражданската квота. Стори ми се вчера много странно, че БСП застават на някаква позиция. По повод думите на Валери Симеонов, мисля, че за всички е ясна иронията. Мисля, че следва да сложим точка на темата с Антон Тодоров. Не сме обсъждали дали Антон Тодоров ще остане депутат от парламентарната група на ГЕРБ. В ГЕРБ няма политически чадър над никой, допълни тя.", "date": "2017.10.07", "title": "Десислава Атанасова: Не сме обсъдили дали Антон Тодоров ще остане депутат от ГЕРБ"}
{"url": "https://www.24chasa.bg/novini/article/6484836", "text": "Депутатът от ГЕРБ и бивш журналист Тома Биков определи като „неуместни шеги” и „гафове” думите на колегата му Антон Тодоров и на вицепремиера Валери Симеонов, казани в ефир на водещия на „Здравей, България” Виктор Николаев. Двамата народни представители си позволиха да направят недопустими коментари за работата на колегата ни. „Никой не е заплашвал Виктор Николаев. Това е просто проява на неудачно чувство за хумор”, категоричен беше Биков в ефира на  . Според него, ако действително съществувало механизъм за уволнение на журналисти от политици, това нямало да се обявява по телевизията. ", "date": "2017.10.07", "title": "Тома Биков: Думите на Антон Тодоров и Валери Симеонов бяха неуместни шеги (Видео)"}
{"url": "https://www.24chasa.bg/novini/article/6484846", "text": " Външният министър на Испания Алфонсо Дастис заяви, че правителството на страната е отхвърлило призива на регионалното правителство на Каталуня конфликтът между Мадрид и Барселона да бъде решен с помощта на международни посредници, предаде Deutsche Welle, цитирана от Фокус. „Испанското правителство трябва да защитава правовата държава от регионалното правителство, което се опитва да осъществи държавен преврат, затова и призивите към международно посредничество няма да помогнат“, заяви Дастис. Той посочи, че правителството на министър-председателя Мариано Рахой има „достатъчно легални възможности“, за да отговори на провъзгласяването на независимостта от министър- председателя на Каталония Карлес Пучдемон. Дастис добави, че правителството в Мадрид ще съгласува своите действия с верните на конституцията партии, представени в националния парламент. Едновременно с това министърът увери, че правителството на Испания е готово да обсъди всички възможни пътища за разрешаване на конфликта и за реформиране. В Испания на 7 октомври са планирани демонстрации на противниците на каталонската независимост. Акции ще преминат в Мадрид, Барселона и в редица други градове на страната.", "date": "2017.10.07", "title": "Мадрид е против помощта на международни посредници в казуса с Каталуня"}
{"url": "https://www.24chasa.bg/novini/article/6484853", "text": "Трима души са загинали, 22-ма са ранени, а един е опасност за живота при станалите 20 тежки пътни произшествия през изминалото денонощие в страната. Това съобщи пресцентърът на МВР. В София през денонощието са регистрирани 186 леки и пет тежки катастрофи, при които има петима пострадали.                                                                                                                                                                                                                                                                                                                       ", "date": "2017.10.07", "title": "Трима са загинали при катастрофи през изминалото денонощие в страната"}
{"url": "https://www.24chasa.bg/novini/article/6484856", "text": "По високопланинските проходи през почивните дни се очаква влошаване на времето и на много места дъждът ще преминава в сняг. . Прогнозата на синоптиците е за значително застудяване и през нощта срещу неделя, в районите с надморска височина 600-700 метра, дъждът ще преминава в сняг. В тази връзка Агенция „Пътна инфраструктура“ апелира шофьорите, на които им предстои пътуване през следващите дни през планинските проходи да не тръгват на път с автомобили с летни гуми и да карат със скорост, съобразена с метеорологичните условия. Проходите, на които се очакват снеговалежи, са: „Петрохан”, „Троянски”, „Шипка“, „Републиката“, „Ришки”, „Айтоски”, „Котленски”, „Дюлински”, „Твърдишки”, „Обзорски”, „Печинско”, „Вратник”, „Превала”, „Предел”, „Рожен” и „Пампорово”. Пътноподдържащите дружества имат дежурни екипи и са готови да реагират веднага и да обработят настилките, за да се осигури безопасното пътуване на шофьорите.", "date": "2017.10.07", "title": "АПИ: Не тръгвайте с летни гуми към планинските проходи"}
{"url": "https://www.24chasa.bg/novini/article/6484863", "text": "Прессекретарят на министерството на отбраната на Русия генерал-майор Игор Конашенков съобщи, че руската авиация е ликвидирала влиятелните полеви командири на Ислямска държава“ с произход от Северен Кавказ Абу Омар аш Шишани, Аляудин аш Шишани и Салахудин аш Шишани , предаде ТАСС, цитирана от Фокус. Според генерал-майор Конашенков „преди няколко дни пристигнаха разузнавателни данни за по-рано нанесен ракетен удар в покрайнините на град Абу Кемал, при който бе унищожен команден пункт на „Ислямска държава“ с намиращи се в него повече от 30 терористи, в това число и от Северен Кавказ“. „Според получена информация от няколко канала, потвърдена на място, са унищожени дълго време укриващите се влиятелни командири на „Ислямска държава“ Абу Омар аш Шишани, Аляудин аш Шишани и Салахудин аш Шишани. Ликвидирането на терористите в Сирия ще продължи“, добави той.", "date": "2017.10.07", "title": "Руската авиация е ликвидирала в Сирия командири на „Ислямска държава“"}
{"url": "https://www.24chasa.bg/novini/article/6484887", "text": "Туроператори и туристически агенти подкрепят работата на Министерството на туризма и екипа на министър Николина Ангелкова. Това става ясно от открито писмо да медиите. В него се посочва, че Министерството на туризма насърчава устойчивото развитие на сектора. Според тях през трите години, откакто Министерство на туризма е самостоятелно, нормативната база в отрасъла в голяма степен е обновена, което позволява да се работи по-лесно и ефективно. Освен това министерството поддържа постоянен и открит диалог с бранша. „С промените в Закона за туризма министерството създава предпоставки за намаляване на административната тежест за бизнеса и гражданите, което ще направи регистрацията на туристическите обекти и упражняването на туристическите професии по-лесни. Доказателство за това съдействие са резултатите, постигнати от България през миналата година в туризма. През миналата година, която бе рекордна в историята на страната ни, България е посетена от над 8,2 млн. международни туристи, което е повече от населението на страната и над 16% ръст спрямо 2015 г., като приходите в сектора са 3,2 млрд. евро. Той дава препитание на много хора и техните семейства - в туризма и свързаните с него икономически дейности заетите са 363 хил. души - близо 12% от всички заети лица в България. Тези резултати продължават да се надграждат и през настоящата година. За периода януари-август 2017 г. чуждестранните туристи у нас са били над 6,5 млн., което е 7,9% ръст, като увеличение има от редица пазари - Великобритания, Германия, Турция, Македония, Украйна, Гърция, Полша, Молдова, Франция, Израел, Нидерландия, Белгия, Италия, Китай и др“, се посочва още в писмото. В него е отбелязано, че много инвеститори също се насочват към България, защото виждат реални перспективите от работата си тук. Расте и притокът на по-платежоспособни туристи, които знаят, че тук могат да получат услуги на световно равнище. „Тези резултати ни обнадеждават, че България все повече се утвърждава като конкурентна дестинация на близки и по-далечни пазари както в Европа, така и зад пределите на континента. Не само се разширява географията на нашия туризъм, но и расте интересът на все повече потребители към специализираните и допълнителните услуги към основните пакети - за медикъл, балнео- и СПА услуги, културно-исторически турове, голф, гурме, винени маршрути, ловен туризъм и др. Всичко това е плод на усилията на министър Ангелкова и нейните колеги, които реално създава нов имидж на България като целогодишна туристическа дестинация и утвърдено име на туристическия атлас. Обратните твърдения са манипулация и лъжа“, пише още в писмото. Писмото е подписано от Дестинешън Туристик Сървисис, представител на DER Touristik; Холидей Шоп, представител на MTS Globe, FTI Group; ТУИ България, представител на TUI Group; Астрал Холидейз, представител на Thomas Cook; Сънтурс, представител на Alltours; СЛР- Холидей Сървис, представител на Schauinsland Reisen; Ник Тур, представител на Nika Tour; Тез Тур инкоминг, представител на TZ Tour.", "date": "2017.10.07", "title": "Туроператори подкрепят министър Ангелкова и екипа й"}
{"url": "https://www.24chasa.bg/novini/article/6484908", "text": "Бившият американски президент Барак Обама произнесе в петък пламенна реч, с която отправи зов към света да прегърне чистата енергия и да предотврати последиците от климатичните изменения. В Аржентина Обама се обърна към публиката си, състояща се от министри, бизнес лидери и млади природозащитници, припомняйки им, че именно те са специалното поколение, което има силата и иновативността да поправи състоянието на планетата, предава  „Това вече не е някаква спекулация, не е проблем, който може да се остави на заден план, това е настоящето ни. И ако се възползваме от този критичен момент, имаме възможността да забавим или дори да спрем една тенденция с катастрофален край”, заяви Обама и добави, че не иска хората „да обрекат децата си на едно непоправимо бъдеще” чрез бездействието си. „Ние сме първото поколение, което става свидетел на ефекта от климатичните промени, но и сме последното, което може да стори нещо по въпроса”, алармира бившият държавен глава. В речта си Обама отправи и деликатна критика към решението на настоящия президент Доналд Тръмп да изтегли САЩ от Парижкото споразумение за климата, но и изрази увереност, че „САЩ ще постигнат своите цели въпреки различния подход на настоящата администрация.” \"Защото много от това, което направихме, сега е неразделна част от нашата икономика и нашата култура, защото нашите щати и градове, нашите университети, нашите най-големи компании са решени да продължат напред в името на бъдещите поколения\", аргументира се Обама. Двудневната конференция \"Зелена икономика\" в централния град Кордоба включва широк спектър от експерти в областта на екологията, включително Нобеловия лауреат Едмънд Фелпс, които подкрепят тезата, че борбата за чистата енергия трябва да се води не само от правителствата, но и от бизнесмените и обикновените хора. Обама особено вярва, че е важно младите хора да \"разберат, че това не е просто работа за политиците\" и да не отричат научните доказателства. \"Ние трябва да образоваме нашите приятели, нашите семейства, нашите колеги и да опишем какво е заложено. Трябва да говорим в кметствата и в църквите. Длъжни сме да се обърнем срещу онези, които биха се опитали да разпространяват погрешна информация и да отричат науката.\", категоричен бе демократът и даде за пример медията „Фокс Нюз”, която се опитва да убеди аудиторията си, че „изменението на климата не е кой-знае-какъв проблем.” \"Ако можем да погледнем отвъд дневния цикъл на новините и да помислим за основните неща, за въздуха, който децата ни дишат. Ако това е нашият фокус и ние сме готови да го поставим над всичките си краткосрочни интереси, то няма да е твърде късно\", заключи Обама.", "date": "2017.10.07", "title": "Обама: Ние сме последните, което можем да сторим нещо за климатичните промени"}
{"url": "https://www.24chasa.bg/novini/article/6484916", "text": "Учители, много учители и ученици - бивши и настоящи, чакаха с часове под дъжда, за да се простят с директорката на ЕГ \"Иван Вазов\" в Пловдив Мариана Димитрова. Пространството пред храма на централния траурен парк беше пълно с народ. Димитрова угасна на 2-ри срещу 3-ти октомври след продължителна битка с рака. Преподаватели от целия град, общински съветници, културни дейци, кметове, депутати, почетните консули дойдоха да изпратят знаменитата директорка. Мариана Димитрова си бе спечелила уважението на изключителна личност, която ръководеше ЕГ \"Иван Вазов\", популярна като Руската гимназия, в продължение на 24 години. За тези години тя успя да развие училището с изучаване на пет западни езика плюс руски и го превърна в едно от водещите в страната. \"Тя ни преподаваше по български език в 8-ми и 9-ти клас. Беше от хората, които много изискваха, но и много даваха\", споделиха бившите й възпитаници Ивелина, Марио, Делян и Петър от випуск 2012 г. Те са потресени от смъртта на любимата учителка и директорка. \"Беше сърдечен човек, искаше да ни направи хора. Виждаше ни като личности\", разстроена бе Ивелина. Директорът на Английската гимназия Николай Радев заяви, че е получавал много помощ от Мариана Димитрова, когато е бил назначен на поста. \"Тя беше истински приятел, отговорен и сериозен човек. Такава ще я запомня и като общински съветник\", каза той. \"Не мога да си представя как ще вляза в понеделник в гимназията\", не криеше сълзите си дългогодишната преподавателка по английски Мая Петрова. Тя отказваше да приеме, че Димитрова вече не е между живите.  Мнозина разказваха как е поела училището през 1993 г. Тогава руският език не е бил привлекателен. Димитрова на практика отново създаде гимназията, превръщайки я сред водещите у нас, категорични са учители. Почетният консул на Италия Джузепе Де Франческо беше съкрушен от мъка. \"Много близки хора съм изпратила, но за Мариана ми е много мъчно\", сподели дългогодишната радиожурналистка и театровед Пенка Калинкова. Шефът на комисията по младежта и спорта Славчо Атанасов лично дойде да си вземе последно сбогом. Председателката на общинския съвет в Пловдив Савина Петкова също поднесе цветя. Бившият шеф на Агенцията по храните проф. Пламен Моллов не скри сълзите си. Кметът на район \"Северен\" Ральо Ралев разказа колко добре е работил с Димитрова. Много бивши възпитаници на гимназията - юристи, мениджъри, успели хора пропътуваха стотици километри, за да дойдат на поклонението. \"Винаги ще я помня - добра, взискателна и много човечна\", каза току-що дипломираният юрист Евгени Паунов. Родителите на Димитрова плачеха неутешимо. Двете й дъщери и съпругът й с часове приемаха съболезнования. Дъждът се усили още повече, когато дългата колона тръгна след катафалката към вечния  дом на Димитрова.\"Времето плаче за Мариана\", каза метафорично легендарната преподавателка по литература Евгения Димитрова.       ", "date": "2017.10.07", "title": "Стотици чакаха с часове на дъжда, за да изпратят легендарната директорка на Руската гимназия в Пловдив (Снимки)"}
{"url": "https://www.24chasa.bg/novini/article/6484928", "text": " Катастрофа между два леки автомобила е станала на пътя Русе-Бяла. Това съобщиха от пресцентъра на МВР. Инцидентът е станал около 10.50 часа. Трима са пострадали в катастрофата. Пострадалите са транспортирани са за преглед.                                                                                                                                                                                                                                                                                                                       ", "date": "2017.10.07", "title": "Трима са пострадали при катастрофа на пътя Русе-Бяла"}
{"url": "https://www.24chasa.bg/novini/article/6484932", "text": "Тези \"гейтове\" са малко повече пара в свирката, отколкото нещо реално. Това заяви вицепремиерът и министър на отбраната Красимир Каракачанов в предаването \"Седмицата\" на \"Дарик радио\" във връзка със стабилността на кабинета, предава Фокус. \"Ще изкара мандата си това правителство, ако нещата, които е заложило в програмата за управление, започват да се случват. Някои от тях вече започват да се случват\", коментира Каракачанов и даде за пример увеличението на минималните пенсии. Той заяви, че \"Обединени патриоти\" не са се отказали от идеята за 300 лв. минимална пенсия и индексация на всички пенсии. \"Известно е, че неговият хумор е малко дърварски и най-вероятно това е някакъв опит за шегуване, доста неудачен явно\", така Каракачанов коментира думите на колегата си в управляващата коалиция Валери Симеонов, отправени вчера към журналиста Виктор Николаев. Той отказа да коментира поведението на депутата от ГЕРБ Антон Тодоров. \"Не ме карайте да коментирам депутати от друга парламентарна група, особено когато сме коалиционни партньори\", заяви той. Каракачанов посочи, че не мисли, че ще се стигне до оставка на Тодоров. \"Всеки сам си взема решенията как да се държи и как да носи отговорност, но не смятам, че заради едно, макар и по-грубиянско, изказване трябва да се стига дотук\", каза Каракачанов на въпрос трябва ли Симеонов и Тодоров да напуснат постовете си.", "date": "2017.10.07", "title": "Каракачанов: Тези \"гейтове\" са малко повече пара в свирката, отколкото нещо реално"}
{"url": "https://www.24chasa.bg/novini/article/6484935", "text": "Астрономи от университета в Копенхаген, Дания, оповергаха твърдението, че съществуват извънземни цивилизации, за чието наличие би могъл да свидетелства органохалогенът фреон, съобщи Лента, цитиран от БТА. Оказа се, че този газ се среща около родилите се относително наскоро звезди IRAS 16293-2422 в съзвездието Змиеносец, както и в тънката атмосфера на кометата 67Р/Чурюмов-Герасименко. В състава на органохалогените са флуор и хлор, както и въглеродни атоми. Доказано е, че тези съединения се образуват в рамките на биологични процеси, включително на онези, които протичат в гъби и в човешкия организъм. Освен това се синтезират при производството на бои и медицински препарати. Учените предположили, че фреонът е знак за съществуване на извънземен живот и развити цивилизации. Въпросният газ на обекти, където е невъзможно да съществува живот, бил открит с помощта на телескопите ALMA, разположени в пустинята Атакама в Чили, които били използвани за наблюдаване на отдалечената на разстояние 400 светлинни години от Земята звездна система IRAS 16293-2422. Били анализирани също данни, получени от инструменти на космическия апарат \"Розета\", който бе предназначен за изследване на кометата 67Р/Чурюмов-Герасименко и за вземане на образци от атмосферата й. По думите на учените, откриването на фреон-40 в млади звездни системи и на космически обекти, където няма живот, вече не може да се смята за знак за наличие на нещо живо. Тези вещества обаче участват в процеси, които са нужни за възникването на живот. Резултатите от изследването са публикувани в Nature Astronomy.", "date": "2017.10.07", "title": "Учени опровергаха доказателство за съществуване на извънземен живот"}
{"url": "https://www.24chasa.bg/novini/article/6484945", "text": "Датската полиция съобщи, че е открила отрязаните глава и два крака на шведския журналист Ким Вал, която изчезна след интервю с датския изобретател Петер Мадсен на борда на неговата изготвена в домашни условия подводница, предаде AFP, цитирана от Фокус. Инспектор Йенс Молер Йенсен от копенхагенската полиция съобщи, че са открити две торби – едната с нейните липсващи дрехи, а втората с нейните глава и крака. „Снощи съдебният зъболекар потвърди, че това е Ким Вал“, заяви Йенсен. Тялото на Вал бе открито на 21 август във водите край датската столица. За смъртта ѝ е обвинен изобретателят Петер Мадсен.", "date": "2017.10.07", "title": "Отриха отрязаната глава на убитата шведска журналистка Ким Вал"}
{"url": "https://www.24chasa.bg/novini/article/6484751", "text": "Президентът на САЩ Доналд Тръмп ще обяви нови ответни мерки на американската страна във връзка с ракетните изпитания на Иран, подкрепата за \"тероризма\" и извършвани кибероперации. Мерките са част от новата му стратегия по отношение на Техеран. Това заяви Белият дом, цитиран от Ройтерс и БТА. \"Подходът на президента по въпроса не е на парче. Той взема предвид цялостното лошо поведение на Иран\", каза пред репортери говорителката на американското президентство Сара Сандърс. \"Лошо поведение не само по отношение на споразумението за ядрената програма, но и изпитанията на балистични ракети, дестабилизирането на региона, това, че е спонсор номер едно на тероризма, кибератаките, незаконната ядрена програма\", заяви още тя. По думите й целта на Тръмп е изработването на \"широкообхватна стратегия, отнасяща се до всички тези проблеми, а не само до някои от тях\". Сандърс каза, че именно върху това се е съсредоточил екипът му и именно това като цяло ще засегне президентът на САЩ публично през следващите дни. В четвъртък високопоставен източник от американското правителство заяви пред Ройтерс, че се очаква Тръмп да обяви, че ще анулира споразумението за иранската ядрена програма. Вчера пожелал анонимност друг високопоставен американски източник заяви, че сред разглежданите от Тръмп мерки са също санкции заради иранските изпитания на балистични ракети, кибершпионаж и подкрепата за ливанската Хизбула и други групировки, намиращи се в списъка на САЩ с чуждестранни терористични организации.", "date": "2017.10.07", "title": "Белият дом: Тръмп ще обяви нови ответни мерки срещу Иран"}
{"url": "https://www.24chasa.bg/novini/article/6484754", "text": "Националният център за изследване на ураганите на САЩ издаде предупреждение за ураган за Ню Орлиънс и района на езерото Пончартрейн, предаде Асошиейтед прес, цитирана от БТА. Вчера предупреждение за ураган беше издадено и за района между Гранд Айл, щата Луизиана, и границата между щатите Алабама и Флорида. Според центъра за изследване на ураганите тропическата буря Нейт набира сила и се очаква да прерасне в ураган, преди довечера местно време или в неделя сутринта да достигне крайбрежието на САЩ. По-рано през седмицата Нейт премина през Централна Америка, като в резултат загинаха най-малко 25 души. Очаква се в следващите часове да премине близо или над крайбрежието на мексиканския полуостров Юкатан.", "date": "2017.10.07", "title": "Издадоха предупреждение за ураган в Ню Орлиънс"}
{"url": "https://www.24chasa.bg/novini/article/6484757", "text": "Арсеналът на стрелеца от Лас Вегас е включвал и трасиращи патрони. Това заяви източник, цитиран от Асошиейтед прес и БТА. Засега не е ясно дали Стивън Падок е използвал трасиращите патрони по време на безразборната стрелба от хотелската си стая. Той купил трасиращите боеприпаси 308-ми и 223-ти калибър от частен продавач, с когото миналия месец се запознал на оръжеен панаир във Финикс, каза пожелалият анонимност източник. Трасиращите патрони се използват, за да могат със светенето си да показват траекторията на стрелящия при стрелба по тъмно, така че да може да се прицелва по-точно. Използването им обаче може и да разкрие позицията на стрелящия. На видеокадрите от стрелбата в Лас Вегас от момента, когато Падок открива огън по музикалния концерт, на 32-ия етаж на хотела, където е стаята му, се вижда блясък от стрелба. В нощното небе обаче не се виждат куршумите. След стрелбата в Лас Вегас Националната асоциация на притежателите на огнестрелно оръжие в САЩ се присъедини към правителството на президента Тръмп и ръководството на републиканците в Конгреса и изненадващо подкрепи въвеждането на някои регулации, отнасящи се до огнестрелните оръжия. По-специално става дума за устройства, позволяващи полуавтоматични оръжия да се преправят така, че да стрелят в по-голяма степен като изцяло автоматични. Такива устройства са били открити в хотелската стая на Падок. Тръмп заяви, че правителството му обмисля дали изобщо да не бъдат забранени. Конгресмените в щатските Конгреси на Масачузетс и Ню Йорк внесоха законопроекти за забрана на тези устройства в щатите си. Преди стрелбата Падок е осъществил 20 круизни пътувания, по време на които е посетил редица държави, в това число европейски и близкоизточни, съобщи телевизионният канал Си Ен Ен. Според източници на телевизията той е посетил пристанищни градове в Испания, Италия, Гърция, Йордания и Обединените арабски емирства. При някои от пътуванията го е придружавала приятелката му Мерил Данли. Тя е разпитвана от разследващите. Телевизионният канал не разполага с точна информация за целите на пътуванията до тези страни. На борда на круизните кораби, с които пътувал, имало казино. Преди това властите бяха заявили, че Падок си е докарвал доходи от хазартни игри. Правоприлагащите органи не изключват и някой друг да е знаел за плановете му, заяви заместник-шерифът на Лас Вегас. Телевизионният канал Си Би Ес съобщи, че малко преди стрелбата Падок се оплакал на служители на хотела, в който бил отседнал, от силна музика в съседната стая. Те реагирали и два пъти помолили наелия я човек да намали музиката. Той от своя страна първо я намалил, а после я изключил. Според Си Би Ес Падок проявил грубост при общуването с персонала. Засега мотивите за стрелбата остават неизвестни, предадоха агенциите, като се позоваха на разследващите.", "date": "2017.10.07", "title": "Стрелецът от Лас Вегас купил 1 000 трасиращи патрона"}
{"url": "https://www.24chasa.bg/novini/article/6484766", "text": "Саудитска Арабия и Русия работят за сближаване на позициите си за сирийския конфликт и се обявяват за мирното му уреждане и продължаване на вътрешнополитическия диалог. Това заяви саудитският министър на външните работи Адел Джубейр, цитиран от ТАСС и БТА. \"Ние (Саудитска Арабия и Русия) сме за запазване суверенитета на Сирия. Вярваме в световния ред и върховенството на закона, работим в много посоки и ще продължим да го правим и занапред\", каза Джубейр в излъчено вчера интервю за руския телевизионен канал \"Росия 24\". Той заяви, че Русия играе важна роля в Близкия изток, както и че позициите на Москва и Рияд напълно съвпадат по въпроса за Палестина, както и за подкрепата им за йеменското правителство. Министърът е в Русия в състава на делегация на Саудитска Арабия начело с нейния крал Салман. В интервюто Джубейр също така изрази мнение, че скоро международните санкции срещу Русия ще бъдат отменени. Той каза това в отговор на въпрос за двустранното сътрудничество при евентуално затягане на санкциите срещу Москва. Джубейр заяви и че развитието на отношенията с Русия не застрашава партньорството на страната му със САЩ. Неговият колега в Обединените арабски емирства Ануар Гаргаш окачестви визитата на крал Салман в Москва като успех за всички арабски държави. В публикация в Туитър той заяви също, че дипломатическата активност на Рияд уравновесява влиянието на отделните съседни страни в арабския свят.", "date": "2017.10.07", "title": "Саудитска Арабия: С Русия сближаваме позициите си за Сирия"}
{"url": "https://www.24chasa.bg/novini/article/6484779", "text": "Трима мъже, заклели се във вярност на \"Ислямска държава\", възнамерявали да устроят миналата година \"нов 11 септември\" в Ню Йорк чрез атентати с бомби и стрелби с голям брой жертви. Това заявиха американските власти, цитирани от ДПА и БТА. При разговори в приложение за мобилни телефони мъжете заявили пред агент под прикритие на ФБР, представил се за привърженик на \"Ислямска държава\", че искали да извършат \"терористични атентати като тези в Париж и Брюксел\". Двама от тях проучвали множество места и събития във и около Ню Йорк като потенциални мишени, сред които площад \"Таймс скеуър\" и места за провеждане на концерти. Деветнайсетгодишният канадски гражданин Абдулрахман ел Бахнасауи закупил експлозиви за атаките и през май 2016 г. бил арестуван от ФБР, след като пристигнал в САЩ. Признал се за виновен в тероризъм и очаква присъда. Пред агента под прикритие Бахнасауи казал, че \"на тези американци им трябва атентат\", както и че искал да устрои \"нов 11 септември\". Той също така изпратил на агента снимка на \"Таймс скеуър\", посочвайки: \"Сериозно, трябва ни кола бомба на Таймс скеуър. Виж тези тълпи от хора!\" По отношение на плана за атака срещу места за провеждане на концерти Бахнасауи казал: \"Просто влизаме с оръжие в ръка. Така го направиха момчетата от Париж\". Талха Харун, 19-годишен американец, който планирал да пристигне в Ню Йорк за атаките, бил арестуван в Пакистан, където очаква екстрадиция в САЩ. Третият мъж, 37-годишният филипински гражданин Ръсел Салк, който пратил пари в САЩ, за да финансира атаките, бил арестуван във Филипините и също очаква екстрадиция.", "date": "2017.10.07", "title": "Властите в САЩ осуетили план за \"нов 11 септември\""}
{"url": "https://www.24chasa.bg/novini/article/6484782", "text": "Надяваме се в първото полугодие на следващата година да съществува вече т.нар. здравна карта. С тази карта ще може да идентифицираме пациента и неговото здравно досие, каза в сутрешния блок на Би Ти Ви здравният министър професор Николай Петров. Много неприятно се почувствах след писмото на Евелина Добрева. То беше изпълнено с много емоция, но това не е единственото такова писмо - жалбите никак не са малко, мъча се да прочета всяка лично. Разговорът с госпожа Добрева беше човешко, почувствах чувство на вина. Поех като ангажимент да направим много подробна проверка, да има санкции и да направя всичко по силите си да не се случват такива неща, допълни професор Петров. От професор Балтов получих обаждане, за да ми сподели какво е решил. Дадох му аналогия, че когато аз съм бил шеф на болница, в такива случаи съм уволнявам. На този етап аз съм доволен от работата на професор Балтов, коментира той. Задълженията на болниците към момента са в размер на повече от 500 млн. лева, като 4-5 от лечебните заведения са в особено лошо състояние. Като най-проблемни той посочи болници в Бургас, Стара Загора, Видин и Враца. Именно последната попадна в новините през последните дни, след като лекари, медсестри и граждани излязоха на протести в северозападния град с призив да не се стига до затваряне на лечебното заведение.  „Такъв вариант не се предвижда. Търсим решение, включително имахме среща с кметовете, областните управители, почти ежедневно с директора на болницата. Ръководството на МЗ решихме да отпуснем средства, но ще трябва да се поеме на ръчно управление тази болница, както направихме с Ловеч”, каза министърът. Не само от 2014 година, а много години назад Спешна помощ е едно от най-деликатните неща в системата. Системата е натоварена, подложена е на много натиск, работят в лоши условия. Най-големият проблем там е, че имаме недостатъчна екипи, мястото не е привлекателно за работа, каза професор Петров. Нашият екип няма да си позволи да каже нищо лошо за предшественик. Обмисля се въвеждане на данък \"вредни храни\". Ние искаме само да надградим нещата, коментира той. Не обичам да работя нито с роднини, нито с приятели. Никога не бих направил такова нещо. Във ВМА доказах, че съм добър \"чистач\", смятам и сега да пренеса този модел, коментира здравният министър темата с роднинските назначения.", "date": "2017.10.07", "title": "Здравният министър: Казах на проф. Балтов, че в случаи като на Спас Добрев съм уволнявал"}
{"url": "https://www.24chasa.bg/novini/article/6484787", "text": "Над една трета от германците искат германският канцлер Ангела Меркел да напусне поста си още преди края на пълния си четиригодишен мандат, сочат резултатите от проучване, цитирано от ДПА и БТА. Около 36 процента от запитаните в изследването на YouGov по поръчка на ДПА заявяват, че тя трябва да се откаже от длъжността и още преди края на мандата през 2021 г. да остави някой друг да я заеме. Четиресет и четири процента са за това Меркел да довърши мандата си, а 20 процента нямат мнение по въпроса. На федералните избори миналия месец партията на германския канцлер ХДС загуби сериозен дял от подкрепата си в полза на \"Алтернатива за Германия\". С 32,9 процента от гласовете ХДС и сестринската му партия от Бавария ХСС остават най-влиятелният политически блок. Според проучването Меркел запазва подкрепата на избирателите на блока ХДС/ХСС в огромната им част. Осемдесет и един процента от тази група заявяват, че искат тя да остане канцлер до следващите избори. Изследването е проведено сред над 2000 души.", "date": "2017.10.07", "title": "Всеки трети германец иска Меркел да напусне поста си предсрочно"}
{"url": "https://www.24chasa.bg/novini/article/6484956", "text": "11 години не съм се прибирал в България. Заминах 2006 година, работил съм много работи, бивш военен съм. Не си правех сметка да стоя в Гърция с години, но там се изкарват добри пари. В затвора прекарах 7 години и 20 дни. На един остров бях бояджия. В една нощ влязоха 20 полицаи, без да кажат защо ми откараха в полицията, не ми даваха да звънна на близки, взеха ми телефона. Заедно с мен арестуваха брат ми и един поляк, който работеше с нас, разказва пред Нова телевизия осъденият за убийство Иво Богданов. Обвинението беше за убийство на поляк на име Ричард. Отначало в полицията дори не знаеха името му. Аз го познавам Ричард, работил съм с него на няколко обекта, беше алкохолик, не работеше много. Дължал е около 5 000 евро на различни хора, на мен дължеше близо 300 евро. Напил се е и ми счупил стъклото на колата, ремонтът ми излезе толкова - около 300 евро. Той нямаше пари, даде ми някакви вещи и всичко се приключи. От Интерпол дойде документ, в който пишеше, че този човек е убит, но този документ се оказа фалшив. На една жена, полякиня, зетът й работил в Интерпол и го пуснал там. Той е напуснал острова без да се обади на никого. Според полицията съм влязъл в къщата му, докато спи, мушкал съм го с нож, с една желязна тръба съм му сцепил главата на две и е умрял по най-жесток начин. Не е намерена нито кръв, нито оръжие, нито нищо. Гърция взима от ЕС по 80 евро на ден за всеки чужденец, който е в затвора, затова беше пълно с чужденци. Колкото повече вкарват в затвора, толкова повече пари за държавата, разказва Иво Богданов. Винаги съм вярвал, че няма да лежа цялата присъда, но просто се надявах и по-рано да намерят човека. Правих и собствено разследване, така ми казаха и в съда, да го търся сам. Той е знаел, че съм в затвора, но се е крил. Още в началото го бях открил в Атина. Досега съм платил на 2-ма частни детектива, трети детектив намери трупа. Починал си е от естествена смърт човекът, от алкохол, не знам. Трупът беше разпознат от близките му, имаше ДНК експертиза. Най-много ме болеше, защото съм невинен, казва той. Когато се прибрах вкъщи, се чувствах все едно никога не съм напускал дома си. Отначало с дъщеря ми бяхме като чужди, срамуваше се от мен, сега се опознаваме. Беше на 2 години и половина, когато ме затвориха. Сега е на 13 години, карам я на училище. За тези години съм видял около 12 човека да ги изнасят убити от затвора. Аз съм избягвал да се замесвам с такива хора. Те ме избягваха заради присъдата ми, допълва Богданов. Ядосан съм, но вече съм теглил чертата и не искам да се сещам. Продължавам напред, никога няма да се оплаквам какво съм изпуснал, завършва Богданов.", "date": "2017.10.07", "title": "Иво Богданов: С дъщеря ми бяхме като чужди, срамуваше се от мен, сега се опознаваме (Видео)"}
{"url": "https://www.24chasa.bg/novini/article/6484962", "text": "Екипи на турската жандармерия са открили в западния окръг Къркларели три групи мигранти от Афганистан и Сирия, които се готвели да преминат нелегално в България, а оттам в Западна Европа, предаде Анадолската агенция, цитирана от БТА. Мигрантите, които вече имали осигурен превоз за България, били заловени близо до граничен пункт Дерекьой. Властите са ги прехвърлили в център за връщане на мигранти.", "date": "2017.10.07", "title": "Турската полиция залови 50 мигранти, опитали да влязат в България"}
{"url": "https://www.24chasa.bg/novini/article/6484960", "text": "Турският външен министър Мевлют Чавушоглу изрази желание за нормализиране на обтегнатите отношения с Германия в интервю за германското сп. \"Шпигел\", предаде БТА. \"Няма основания за проблеми между Германия и Турция. Ако вие направите една крачка към нас, ние ще направим две към вас\", каза Чавушоглу. Министърът заяви, че Турция е готова да работи със съпредседателя на германската партия Съюз 90/Зелени Джем Йоздемир, който е от турски произход и ожесточено критикува турския президент Реджеп Тайип Ердоган. Очаква се Йоздемир да бъде включен в новото германско правителство, което ще бъде формирано след изборите миналия месец. Същевременно Чавушоглу защити някои от по-острите изявления на Ердоган като сравнението между сегашните германски лидери с тези от ерата на нацизма. Миналата седмица турският премиер Бинали Йълдъръм призова за отваряне на \"нова глава\" в отношенията с Германия. В Германия живеят около 3 милиона души с турски произход и по традиция двете страни имат здрави връзки. Отношенията им се обтегнаха напоследък след предприетата от Ердоган чистка на политическите му противници, някои от които са германски граждани, посочва ДПА.", "date": "2017.10.07", "title": "Чавушоглу: Няма основания за проблеми между Германия и Турция"}
{"url": "https://www.24chasa.bg/novini/article/6484966", "text": "Постоянният представител на Полша в ЕС Ярослав Старчик е подал оставка, предаде Politico, цитиран от Фокус. Според местни медии полското МВнР е поискало от Старчик да подаде оставка, след като са открити доказателства, че е сътрудничил на бившия комунистически режим в страната. Самият Старчик е посочил, че подава оставка поради „лични причини“. Той е заял поста на постоянен представител на страната си в Брюксел през февруари 2016 г. Преди това е бил посланик на страната в Швейцария и началник на отдел европейски въпроси към МВнР.", "date": "2017.10.07", "title": "Постоянният представител на Полша в ЕС подаде оставка"}
{"url": "https://www.24chasa.bg/novini/article/6484970", "text": "Окончателното приемане на България в Шенген е задължително, след като страната ни е изпълнила всички условия за започване на процедурата. Това коментира в студиото на \"Европа сутрин\" евродепутатът Ангел Джамбазки. По негови думи частичният достъп, който страната ни има до информационната система на Шенген е много важен, тъй като България пази границите на всички европейски страни.  \"Аз бях много скептичен по отношение на Шенген, особено в пика на емигрантската криза, защото повечето от нелегалните мигранти, милиони хора,търсеха начин да се доберат до някоя Шенгенска държава за да отидат до Германия, и ако преди 2-3 години водехме този разговор щях да бъда твърде против и бях. Но в променената ситуация, в която България е изпълнила всички технически критерии, и не приемането на България и Румъния в Шенген е чисто политически въпрос на Холандия. Заради местните им разправии и местното им управление на Рюте - министър-председател социалист, с местните националисти, те налагат това вето. Вижте лицемерието и двойния стандарт - изпълнени са критериите, председателят на комисията-Юнкер казва, че за да се затвори този въпрос би трябвало да има приемане на България и Румъния, защото има изпълнени критерии. Допускането до информационната система е абсолютно задължително, от гледна точка на това, че българските гранични служители пазят и холандците\", коментира Джамбазки.", "date": "2017.10.07", "title": "Ангел Джамбазки: Приемането на България в Шенген е задължително"}
{"url": "https://www.24chasa.bg/novini/article/6484975", "text": "Министър-председателят на Исландия Бярни Бенедиктсон опроверга слуховете и обвиненията, че е продал дяловете си във водещата банка „Глитнир“ само часове преди финансовия крах в страната от 6 октомври 2008 г., пише Reykjavik Grapevine, цитиран от Фокус. Бенедиктсон е продал дяловете си, което само по себе си не е нелегално, но предвид точното време на сделката, разкрито в изтекла в местните медии информация, е възможно той да е имал вътрешна информация, която не е била известна на никого. Министър-председателят отхвърли обвиненията, че е търгувал с вътрешна информация, сочейки, че нестабилното състояние на банките в Исландия е било публична тайна в месеците преди финансовия крах. Той посочи, че заедно с бившия председател на парламентарната фракция на Независимата партия Илуги Гунарсон са се срещнали с редица финансови специалисти. Бенедиктсон също така посочи, че не е продал активите си на 6 октомври, а е дал заповед за това още на 2 октомври, като сделката е трябвало да бъде обработена за 2-3 работни дни преди да бъде валидирана. Министър-председателят също така посочи, че е имал намерения да прекъсна връзките си с финансовия свят още тогава с цел да се фокусира върху политическа кариера. „Всичко това се случи преди банковия крах. Няма въпроси за бизнеса ми. Никога не съм бил обвиняван от други, освен от журналисти и политически опоненти“, коментира Бенедиктсон.", "date": "2017.10.07", "title": "Премиерът на Исландия продал дяловете си от банка часове преди финансовия крах в страната"}
{"url": "https://www.24chasa.bg/novini/article/6484979", "text": "Президентът на Турция Реджеп Тайип Ердоган обяви, че стартира мащабна военна операция в северозападната сирийска провинция Идлиб, за която опозиционната групировка Свободна сирийска армия обяви, че се подготвя с турска подкрепа, предаде Ройтерс, цитирана от Фокус. „Днес има сериозна операция в Идлиб, която ще продължи“, заяви Ердоган по време на реч пред депутати от управляващата Партия на справедливостта и развитието. По-голямата част от Идлиб в момента се контролира от джихадисти. „Никога няма да позволим на терористичен коридор по границите със Сирия. Ще продължим да предприемаме и други действия и след операцията в Идлиб“, добави турският президент.", "date": "2017.10.07", "title": "Ердоган: Днес провеждаме сериозна операция в Идлиб, която ще продължи"}
{"url": "https://www.24chasa.bg/novini/article/6485017", "text": "Учени от университета в Лийдс създадоха материал, който ще е много полезен срещу болничните инфекции, защото сам се дезинфекцира, съобщи Интернешънъл бизнес таймс, цитиран от БТА. Устройството може да намали нивата на бактериите с повече от 90 процента. То е ефикасно срещу трите типа разпространени болнични инфекции - С. ауреус, Е. коли, Е. фекалис. Материалът Surfaceskin е предназначен за поставяне на болничните врати, вместо използваните сега алуминиеви плочи, които хората натискат, за да ги отворят. Той се състои от три нетъкани текстила, които изпускат малко дезинфектант под натиск. След седем дена или хиляда натискания трябва да бъде сменен. Surfaceskin ще е полезен също в хотелиерството и ресторантьорството, както и за круизните кораби.", "date": "2017.10.07", "title": "Учени създадоха материал, който сам се \nдезинфекцира"}
