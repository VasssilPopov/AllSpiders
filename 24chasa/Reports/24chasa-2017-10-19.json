{"url": "https://www.24chasa.bg/novini/article/6504960", "text": " Председателят на Европейския съвет Доналд Туск, заяви в четвъртък, че “няма място” за намеса на Европейския съюз в каталунската криза, предава Франс прес, цитирана от Фокус. Изказването е направено след като по-рано в четвъртък от Мадрид обявиха, че смятат да предприемат стъпки за прекратяване на автономията на района. На пресконференция непосредствено преди срещата на върха в Брюксел, Туск заяви, че „ние всички имаме своите емоции, мнения и схващания, но на официално ниво няма място за намеса на ЕС“ в Каталуня. По-рано испанският премиер Мариано Рахой заяви, че не смята да обсъжда проблема с Каталуня на насрочената за 19 и 20 октомври среща на върха на европейските лидери. Рахой също така е категоричен, че кризата е вътрешно испанска и няма нужда от международно посредничество.", "date": "2017.10.19", "title": "Туск: Няма място за намеса в кризата с Каталуня"}
{"url": "https://www.24chasa.bg/novini/article/6504780", "text": "Българин е обявен за герой в Турция, след като спаси дете на година и половина от удавяне, съобщи в. “Миллиет”. Инцидентът станал на 8 октомври в турския град Елазъ. 18-месечният Мустафа бил изведен с бебешка количка на двора на жилищна кооперация от леля си. Жената обаче оставила детето, за да отиде да си измие ръцете. Тогава количката, която най-вероятно не е била застопорена със спирачката, започнала да се движи и паднала с бебето в басейна. в град Елазъ и живее на третия етаж на кооперацията, вижда всичко и се втурва да помогне. “Бях на терасата, разговарях по телефона. Видях как детето пада в басейна, в началото не повярвах. Затичах се надолу по стълбите - падах, ставах, падах, ставах, но стигнах до басейна. Скочих вътре и извадих детето”, каза Тодоров. Веднага на място пристига медицински екип. Лекарите се борят за живота на Мустафа, чието сърце спира на два пъти. Близо 40 минути медиците реанимират момченцето, което е транспортирано в критично състояние в близка болница. Там успяват да го стабилизират и медиците са категорични, че Момченцето все още е в болница и се възстановява. Медиите в южната ни съседка и родителите на 18-месечното момченце обявиха Мирослав Тодоров за герой. Мустафа е най-малкото от 3 деца в семейството на Нежля и Ерджан Сачсъз. В злополучния ден той обаче е бил поверен на грижите на леля си. При друг случай на 26 май 2012 г. 32-годишният Пламен Петков се хвърли в морето на плажа Уест Уитъринг в Съсекс и спаси 5-годишно момиченце, но не успя да достигне брега и се удави. Българинът от Враца живеел в Сътън, графство Съри. Петков бе обявен за герой във Великобритания, а през 2014 г. на церемония в Бъкингамския дворец принц Чарлз връчи на майката на Пламен кралския Орден за храброст. ", "date": "2017.10.19", "title": "Българин герой спаси  дете от удавяне в Турция (Обзор)"}
{"url": "https://www.24chasa.bg/novini/article/6504739", "text": "В Лисабон е бил заловен гватемалецът Хосе Гевара Мартинес, който избяга от Софийския затвор през април 2014 г., научи “24 часа”. Той е бил хванат да краде кола през август т.г. в португалската столица. След като го проверили в системата на Интерпол, лисабонските полицаи видели, че той е дирен от България и уведомили властите ни. В момента тече процедура по екстрадиция на гватемалеца. Мартинес е арестуван в България през 2011 г. за въоръжен грабеж на 65 000 лв. от бизнесмен в прохода Хаинбоаз. На 3 август 2011 г. Гватемалеца и тримата му съратници Ивайло Василев, Бойчо Тодоров и Иван Райков стреляха срещу автомобила на 45-годишния Атанас Атанасов, движещ се по пътя Велико Търново – Гурково. Бизнесменът бе прострелян в бедрото. След като е вкаран в затвора, докато тече процесът, Хосе се сближава с Николай Николов-Шатката. Той излежава 20-годишна присъда за убийството на наркодилъра Николай Христов-Хайо. На 30 април 2014 г. двамата избягаха от затвора като по филмите. В двора на пандиза влязъл “Опел Астра” със синя лампа и тъмни стъкла, шофиран от полицай. Той спрял пред входа към следствения арест. Колата излязла след 20 минути, а едва 3 часа по-късно в затвора разбрали, че Шатката и Хосе ги няма. Година след бягството им се разбра, че за да минат през т.нар. зелена граница с Гърция, двамата броили на петрички каналджии по 200 евро. Трафикантите били заловени година след като помогнали на бегълците. Смята се, че Дончо Василев, задържан като тартор на бандата, е бил в опела, изкарал бандитите от затвора. В Петрич Шатката и Хосе били поети от четирима местни каналджии, които ги прекарали в Гърция. Там ги чакали други двама от бандата, за да ги откарат до Италия. Шатката и Хосе били оставени на един от входовете за Рим. Шатката все още се издирва.", "date": "2017.10.19", "title": "Арестуваха беглеца от затвора Хосе Гватемалеца  в Лисабон"}
{"url": "https://www.24chasa.bg/novini/article/6504956", "text": "Германският канцлер Ангела Меркел призова европейските лидери да ограничат средствата от фондовете на съюза, насочени към Турция, предава Deutsche Welle. Всяка държава, която пожелае да се включи в Европейския съюз, получава финансова помощ, предназначена за подпомагане изпълнението на изискванията за членство. Изказването е направено в четвъртък пред репортери, малко след като германският лидер кацна в Брюксел, за да участва в срещата на върха на ЕС, предава Фокус. По-рано немски издания излязоха с информация относно подобна възможност, но това не бе официално потвърдено. Причината е влошаването на демократичните принципи в страната. Според Меркел, „всичкои законови принципи в Турция се движат в грешната посока“, като изрази тревогата си от този процес. Канцлерът добави още, че ще настоява за ограничаване на фондовете, насочени към Анкара.", "date": "2017.10.19", "title": "Меркел към ЕС: Да намалим фондовете към Турция"}
{"url": "https://www.24chasa.bg/novini/article/6504859", "text": "9880 лева обезщетение за претърпени неимуществени вреди, причинени на 26 януари 2017 заради падане по заледен тротоар трябва да плати на жителка на града Община Шумен, пише в. \"Монитор\". Кметството беше осъдено, тъй като жената се потрошила \"в резултат на неизпълнение от страна на общината на възложените ѝ със закон задължения по осигуряване на безопасно ползване на тротоар – публична общинска собственост чрез свои служители\". Сумата се закръгля на 10 бона с още 120 лева имуществени вреди, а към тях идват и още 1606 лева деловодни разноски, които трябва да поеме също Община Шумен.", "date": "2017.10.19", "title": "10 хил. лв. обезщетение за непочистен лед"}
{"url": "https://www.24chasa.bg/novini/article/6504928", "text": "Жена осъди общината в Шумен заради непочистен лед в центъра на града през януари - подхлъзнала се, паднала и скъсала менискус и коленни връзки. Районният съд е постановил общината да й изплати 11 600 лв. обезщетение, решението може да се обжалва, съобщава в \"Труд\".  37-годишната жена пострадала, докато водела дъщеря си на урок по английски и маршрутът им изисквал да пресекат централния булевард \"Симеон Велики\". Майката се подхлъзнала и паднала на разделителния остров между двете платна. Случайно оказал се наблизо близък помогнал на жената да се прибере. Прегледът в болницата по-късно показал, че заради травмите трябва да се оперира. Месец след това била на обезболяващи лекарства вкъщи, не можела да спи, да се обслужва, нямало кой да се грижи за детето й. И до момента имала проблеми с пострадалия крак. ", "date": "2017.10.19", "title": "Жена осъди общината в Шумен заради непочистен лед"}
{"url": "https://www.24chasa.bg/novini/article/6504795", "text": "Такса смет ще се изчислява по нов начин от 2020 г. Това решиха депутатите, като приеха окончателно промените в Закона за местните данъци и такси. Общините сами ще избират между три варианта - на база брой живеещи на адрес, на вместимост на съдовете или на генерирани отпадъци. Основа за определяне таксата ще бъде количеството на битовите отпадъци. Размерът на таксата ще се определя за календарна година при принципа \"замърсителят плаща\". План-сметката за годината ще е унифицирана за цялата страна и ще се изготвя по образец и ред, определени с наредба на Министерския съвет. При деклариране на неверни данни, водещи до освобождаване или намаляване на таксата за битови отпадъци ще се налага глоба от 10 до 400 лв. за гражданите и от 100 до 3000 лв. за фирмите.", "date": "2017.10.19", "title": "Такса смет ще се изчислява по нов начин"}
{"url": "https://www.24chasa.bg/novini/article/6504925", "text": "Европейският парламент ще обсъди защитата на журналистите и свободата на словото в Малта следващата седмица, предаде Ройтерс, цитирана от Фокус. Европейските лидери изискват щателно разследване на убийството на известната разследваща журналистка Дафне Каруана Галиция, фокусирала работата си върху закононарушенията и корупцията на острова. Журналистката загина в понеделник при експлозия на взривно устройство, прикрепено към автомобила й.", "date": "2017.10.19", "title": "ЕП ще обсъди защитата на журналистите след убийството на разследваща репортерка в Малта"}
{"url": "https://www.24chasa.bg/novini/article/6504896", "text": "Сирийският президент Башар Асад прие началника на генералния щаб на иранската армия Мохамад Багери. Както съобщи сирийската агенция САНА, иранският главнокомандващ му е предал поздравително послание от върховния лидер на Иран аятолах Али Хаменей \"по случай победата във войната срещу тероризма\", предаде ТАСС, цитирана от БТА. На срещата Асад е заявил, че \"разгромът на терористите в Сирия е нанесъл съкрушителен удар по плановете на Запада в Близкия изток\". \"Редица държави продължават да подпомагат терористичните групировки\", е казал още той. Асад е заявил, че \"за времето на конфликта военното партньорство с Иран и другите съюзници е придобило качествено ново развитие\". Иранският генерал посочил, че \"цел на визитата в Дамаск е да бъде разработена стратегия за координация и военно-техническо сътрудничество със Сирия на нов етап - след големите успехи на фронта\". Багери е казал също, че Иран е решен да продължи да подкрепя ръководствота и народа на Сирия, \"докато не им бъде върната сигурността\", както и че ще помогне за следвоенното възстановяване.", "date": "2017.10.19", "title": "Асад: Разгромът на терористите в Сирия развали плановете на Запада за Близкия Изток"}
{"url": "https://www.24chasa.bg/novini/article/6504779", "text": "Синове на ексминистър и на популярен кримигерой са замесени в стрелбата напосоки в столичния кв. “Лозенец” в сряда. При нея куршум влетя в дома на младо семейство и мина на сантиметри от главата на мъжа. Йордан Златков, син на дупнишкия убиец Злати Златев-Златистия, имал рожден ден на 15 октомври, но празнувал с малко закъснение. Избрал за партито си заведение на ул. “Цветна градина” в кв. “Лозенец”. Негов наемател е Калоян Арсенов, син на бившата министърка на околната среда и водите Долорес Арсенова. Купонът започнал вечерта на 17 октомври и продължил до следобед на следващия ден. По това време Калоян бил в заведението и дал законния си пистолет на един от гардовете на обекта. “Сложи го в касата”, казал мъжът. Охранителят обаче се разсеял и оставил оръжието зад бара. Йордан видял пистолета, грабнал го, излязъл на улицата и стрелял по близкия жилищен блок, а един от куршумите минал на сантиметри от живеещия там Валентин Хранов. За щастие, мъжът не е пострадал. “В момента оправяме пораженията по дома ни”, каза пред “24 часа” Хранов. Той обясни, че детето му не е било в дома по време на инцидента. Засега родителите крият от малчугана за случилото се. Веднага след стрелбата на място пристигнал патрул на 4-о РУ. Полицаите задържали Йордан и отвели Калоян за разпит. Там бил отведен и популярният в миналото певец Радо Шишарката, който пеел за компанията. “Точно почнах да пея “Тигре, тигре” и се чуха изстрели. Сякаш мутренските времена се върнаха”, разказа пред Би Ти Ви Шишарката. Засега само Йордан е обвинен в едро хулиганство и задържан за 72 часа. В събота ще му искат постоянен арест. Запознати обясниха, че и Калоян може да се сдобие с обвинение за неправилно съхранение на оръжие. Засега обаче няма достатъчно доказателства срещу него и той е на свобода. “24 часа” опита да се свърже с Долорес Арсенова, но тя не отговаряше на мобилния си телефон. Пред “Нова тв” бившата министърка обясни, че е в чужбина и не е запозната със случката от сряда.", "date": "2017.10.19", "title": "Хубав повод! Синът на Златистия стреля за ЧРД с пистолета на сина на Долорес Арсенова. По чудо няма ранени (Обзор)"}
{"url": "https://www.24chasa.bg/novini/article/6504740", "text": "Спрей стана причина за евакуирането на столично училище, предаде БГНЕС. Според информацията, възпитаник на училище в столичния ж.к. „Гео Милев“ усетил парене на очите. Незабавно натам бе насочен и химически автомобил за извършване на замервания. От съображения за безопасност учениците бяха изведени от сградата. При проверката не е установено нищо притеснително. Един от учениците признал пред служителите на реда, че е използвал недобросъвестно спрей.", "date": "2017.10.19", "title": "Евакуираха столично училище заради лютива миризма"}
{"url": "https://www.24chasa.bg/novini/article/6504761", "text": "Излизаме на национален протест на 27 октомври за по-високи заплати, това иска българинът, независимо в коя сфера работи, каза президентът на КНСБ Пламен Димитров в студиото на предаването \"Още от деня\". \"Имаме анализи на отделните сектори, 20 млрд. лева е печалбата на бизнеса за миналата година, отчита НСИ, има откъде да дойдат пари за увеличение, когато бизнесът плати данъци. Изработили сме си го. Бизнесът има възможност да вдигне заплатите. Но трябва да има натиск, това е разход за бизнеса. Реалният бизнес, в предприятията разбраха, че няма алтернатива как да задържат кадрите освен с повишаване на доходите. За нас е ключов въпрос. Трябва да задължим целия процес за увеличение на доходите\", коментира той. \"Рязането на болничните не е логична мярка, няма как да се преборим с фалшивите болнични с намаляване на правата, а със затягане на контрола. Например лични лекари да влязат в затвора, ако изписват фалшиви болнични\", допълни Димитров.", "date": "2017.10.19", "title": "КНСБ: Бизнесът има възможност да вдигне заплатите"}
{"url": "https://www.24chasa.bg/novini/article/6504793", "text": "Президентът, премиерът и външният министър на Република Косово благодариха на българския вицепремиер и министър на външните работи Екатерина Захариева за подкрепата, която правителството ни оказва за европейската интеграция на Прищина, съобщиха от пресцентъра на МВнР. Българският първи дипломат е на двудневно работно посещение в Република Косово. С него тя завършва обиколката си на шестте държави от Западните Балкани, които желаят да се присъединят към ЕС и НАТО. “Чувствам се в приятелска държава, а между приятели няма проблеми и винаги може да бъде намерено решение - заяви вицепремиерът Екатерина Захариева. - България ще председателства съвета на ЕС и един от приоритетите ни е интеграцията на Западните Балкани. Убедени сме, че ако приятелите ни от 6-те страни от региона не са в ЕС, проектът “Европа” няма да е завършен. Реформите се правят заради вашите граждани, не заради Брюксел.” “На срещата на върха на ЕС през май догодина в София искаме съседите ни да получат не само политическа подкрепа, а ясен план за всяка една държава съобразно техните собствени заслуги. Понякога реформите изглеждат тежки, но си струва: от влизането ни в ЕС България утрои брутния си вътрешен продукт, имаме 4 на сто ръст на икономиката и под 6 на сто безработица”, добави Захариева. Трябва да използваме шанса, че пет държави, които подкрепят разширяването, ще председателстват Съюза - Естония, Австрия, България, Румъния и Хърватия, подчерта още Захариева. Първата й среща в Прищина бе с президента на републиката Хашим Тачи. “Оценяваме и благодарим за подкрепата ви към Косово. Виждаме България като стратегически партньор и трябва допълнително да задълбочим сътрудничеството си в сферата на икономиката. Целта ни е НАТО и ЕС - осъзнаваме предизвикателствата, но нямаме друг път. Ще продължим диалога със Сърбия - искаме нормализиране на отношенията. Това ще помогне на по-бързата интеграция и на двете държави. Договорът ви с Република Македония бе страхотно послание за целия регион”, заяви Хашим Тачи. “Нека не гледаме назад - в историята, а в бъдещето. Вносът и износът се повишават, но трябва да ги подкрепим още. Възложила съм на всички наши посланици да подпомагат българския бизнес. Имаме много компании, които са готови да инвестират в съседните страни, включително старт- ап фирми”, каза Захариева. Премиерът Рамуш Харадинай отправи покана към своя колега Бойко Борисов да посети Косово в удобно за него време. “Познавам много добри български строителни компании, които работят качествено тук. Познавам и много хора, завършили тук. Надявам се с визовата либерализация нашите граждани да открият красотите на българското Черноморие, за което съм чувал много добри отзиви, както и за зимните ви курорти”, заяви пред Захариева той. “Благодаря на вас и на българското правителство за всичко, което сте направили за Косово. Когато обявихме независимост и търсехме нови приятели, вие бяхте там, благодаря ви. Вашата страна ще води ЕС от Нова година и вярвам, че ще се справите. Винаги ще бъдем насреща, когато пожелаете нашата подкрепа. Новото ни правителство е решено да продължи в посока към ЕС. Решени сме да поддържаме добри отношения с нашите съседи. Вярвам, че вашата позиция в Брюксел ще придвижи темата за Балканите в правилната посока”, приветства Захариева и нейният домакин - първият вицепремиер и министър на външните работи Беджет Пацоли. Екатерина Захариева изтъкна, че сътрудничеството между двете държави може да се задълбочи и с организирането на съвместни бизнесфоруми, и с привличането на повече младежи и държавни служители от Косово за обучение и квалификация в България. Над 700 косовски фирми вече работят с български партньори, а много младежи от Косово са завършили в България или учат у нас. Българският вицепремиер изтъкна, че ратифицирането на споразумението с Черна гора за делимитация на границата ще е важен фактор за напредък в процеса на визова либерализация. На 4 май 2016 г. ЕК отправи препоръка за отпадане на визовия режим за граждани на Косово, притежаващи биометрични паспорти, отчитайки че Прищина е изпълнила критериите от Пътната карта за визова либерализация, но изрично посочвайки, че в момента на приемане на предложението от страна на Европейския парламент и на Съвета на ЕС, Косово трябва да е ратифицирало споразумението за демаркация на границата с Черна гора и да е демонстрирало значителен напредък в борбата с организираната престъпност и корупцията. В момента ЕС е най-големият донор по проекти, които се реализират в Косово. От 1999 година Косово е получило над 2,3 милиарда евро. Допълнително ЕС е похарчил над 1 милиард евро за подкрепа на международното присъствие в страната.", "date": "2017.10.19", "title": "Косово благодари на България за подкрепата за евроатлантическата им интеграция"}
{"url": "https://www.24chasa.bg/novini/article/6504810", "text": "Европейският парламент ще блокира споразумение по излизане на Великобритания от ЕС, ако не са защитени правата на гражданите на ЕС и на Великобритания, заяви председателят на институцията Антонио Таяни, цитиран от ТАСС и БТА. \"Главният ни приоритет е защитата на правата на гражданите, включително на британците в ЕС. Ако това не се случи, Европейският парламент ще се противопостави на каквото и да било споразумение\", каза Таяни на пресконференция в Брюксел, където започна срещата на върха на лидерите на ЕС. Във Великобритания живеят около 3,2 милиона граждани от други страни на ЕС, а в ЕС живеят 1,2 милион британци.", "date": "2017.10.19", "title": "Таяни: ЕП ще спре споразумението за Брекзит, ако не са защитени правата на гражданите"}
{"url": "https://www.24chasa.bg/novini/article/6504794", "text": "Предлагат 2-ма нови заместници в Софийската районна прокуратура, научи “24 часа”. За овакантените 3 поста районният прокурор на столицата Радослав Димов е предложил Иво Илиев и Деян Славов, а третата позиция ще бъде закрита. Постовете се овакантиха, след като Димов бе избран за районен прокурор, а Марин Малчев и Николай Попов бяха освободени от ВСС. Така заместниците на Димов ще са 5-има. Другите трима са Невена Зартова, която е в майчинство, Чудомир Спасов и Радослав Тодоров. ", "date": "2017.10.19", "title": "Предлагат 2-ма нови заместници в Софийската районна прокуратура"}
{"url": "https://www.24chasa.bg/novini/article/6504828", "text": "През първото полугодие на 2017 г. износът ни за Русия бележи увеличение от близо 10 процента, като възлиза на 324,5 млн. долара. Това съобщи зам.-министърът на икономиката Александър Манолев по време на Българско-руски инвестиционен форум, който се състоя в сградата на Българската търговско-промишлена палата в София, съобщиха от пресцентъра на икономическото ведомство. За същия период двустранният ни стокообмен с Русия се е увеличил с 35,4 процента и възлиза на 1,8 млрд. долара, е станало известно още по време на форума. \"Въпреки позитивните данни за нарастването на взаимния ни търговски оборот през първите шест месеца на 2017 г., той не съответства на потенциала на двете държави\", е казал Александър Манолев. По думите му затова подобни събития са много важни като част от мерките за заздравяване на икономическите връзки и създаване на директни контакти между бизнеса от двете държави. Той е отбелязал, че е много важна и дейността на двете търговско-промишлени палати в този процес. Във форума са се включили над 100 представители на българския и на руския бизнес. В откриването му са участвали също посланикът на Русия в България Анатолий Макаров, изпълнителният директор на Българската агенция за инвестиции Стамен Янев, председателят на Българо-руската търговско-промишлена палата Георги Минчев, председателят на Българската търговско-промишлена палата Цветан Симеонов и вицепрезидентът на Търговско-промишлената палата на Русия Владимир Падалко.", "date": "2017.10.19", "title": "Зам.-министърът на икономиката: Износът ни за Русия е с 10% повече през 2017 г."}
{"url": "https://www.24chasa.bg/novini/article/6504689", "text": "Регионалното правителство на иракските кюрди обяви, че \"приветства\" инициативата на на Багдад за започване на преговори, предава Франс прес, цитирана от Фокус. Съобщението е направено в четвъртък, след като по-рано през седмицата иракските правителствени сили наложиха контрол над голяма част от спорните територии, включително град Киркук. В официално изявление на Ербил, се казва че „кабинетът приветства инициативата на премиера Хайдар ал Абади по започване на преговори с регионалното правителство, целящи да решат конкретните проблеми в духа на конституцията и принципите на приятелство“. Говорителят на регионалните власти призова също така за „помощта и съдействието на международната общност“. Във вторник, премиерът Абади заяви, че гласуването е „останало в миналото“, като призова Ербил за започване на диалог, ако обаче Ербил се откаже от резултатите на проведения на 25 септември вот за независимост на автономната област.", "date": "2017.10.19", "title": "Иракските кюрди приеха предложението на Багдад за започване на преговори"}
{"url": "https://www.24chasa.bg/novini/article/6504690", "text": "Депутатът от БСП Елена Йончева показа снимка, на която мигранти прескачат оградата по границата ни с Турция с помощта на най-обикновена стълба. Оградата вече е обект от значение за националната ни сигурност.  „Тази снимка е правена от самите бежанци, виждаме как прескачат оградата със стълба. Те са се снимали с цел да рекламират българската ограда колко лесно се минава”, коментира Йончева. По думите ѝ въпросната фотография циркулирала свободно в съседна Турция, откъдето идват повечето нелегални имигранти. „Самата ограда е направена неефективно и тя не извършва своята функция. След като оградата е от национално значение, тя трябва да бъде по-стабилна”, допълни Йончева. Тя показа и снимка на образувалия се трап край преградното съоръжение, който се беше образувал след обилните дъждове преди седмици у нас. „Само при един пороен дъжд е възможно оградата да увисне”, обобщи Йончева. Тя коментира и данни, с които се сдобила, според които камерите и датчиците за движение в Хасковска област покрай оградата не работят повече от две години и половина, тъй като бил изтекъл гаранционния договор. Според Йончева обявяването на оградата за обект от значение за националната сигурност е с идеята да се спре разследването ѝ от депутати и журналисти. Депутатът от БСП коментира още, че има много силен мигрантски натиск, за който не се говори. „Ние научаваме за това само когато бус с мигранти катастрофира някъде”, допълни тя. „Има няколко трафикантски групи, за които ДАНС и МВР знаят. Може би още и проучват, може би ще ги ударят всеки момент, може би са ги оставили с някаква цел, но това го знае целия регион. То е като Делян Добрев – всички го знаят, но не знаят какво да направят”, допълни още Йончева.", "date": "2017.10.19", "title": "Елена Йончева показа снимка с мигранти, прескачащи оградата по границата"}
{"url": "https://www.24chasa.bg/novini/article/6504095", "text": "- Бизнесът е труден, повечето минни компании предвиждат и планират дълго време от проучването до реалния добив. При нас процесът отне около 12 г. Притесненията на хората бяха свързани с недоверие към непознатото, а то създава несигурност и дори страх. Благодарение на диалога ни и че се вслушахме в хората от Крумовград и съседните населени места променихме първоначалния проект. Отпадна преработването на концентрат с цианиди, никъде в производството няма да има цианиди. Освен това територията, която ще заемат всички производствени съоръжения, е три пъти по-малка от първоначално планираната. Инвестицията ни в Крумовград ще е първият новоразработен рудник в България за последните 40 години. - Факт е, че компанията инвестира значителни средства в Крумовград. Общата инвестиция е 178 млн. долара Само за първото полугодие на тази година са вложени 36,6 милиона. - Добавянето на втори рудник в България е значителна придобивка в портфолиото на “Дънди Прешъс Металс” и предпоставка за растежа за компанията. Опитът, натрупан в Челопеч, ще бъде използван в Крумовград и ще ни помогне да изградим синергия между двете предприятия. Нов аспект от развитието ни е дигитализацията, стремежът ни е хартията да изчезне от управленския процес. Продължаваме да интегрираме системите в помощните и основните производствени дейности и да повишаваме ефективността на работа. Въвеждаме и споделени услуги чрез използване на вече развития капацитет. - Злато от Ада тепе няма да се произвежда. Основният продукт ще е златосъдържащ концентрат - материал, който е набогатен със злато. Предвиждаме изграждане на открит рудник за добив и преработка на златосъдържаща руда и обогатителна фабрика с конвенционална технологична схема на преработка. На етап строителство сме, дейностите вървят по график. До края на годината ще приключим земноизкопните работи и ще започнем строителство - подготовката на фундаменти за основното оборудване за фабриката и за прилежащите съоръжения. Поръчано е оборудване за обогатителната фабрика. По-голямата част от тези дейности се очаква да приключат през първите три месеца на 2018 г. През второто тримесечие ще започне подготовката на рудника за експлоатация. През третото ще започнат пусковите работи, а през последните три месеца на 2018 г. пускаме производството във фабриката. - Както споменах, там ще се произвежда златоносен концентрат. Планираната годишна производителност на обогатителната фабрика е 750-850 хиляди т руда със съдържание на злато 80 000-85 700 тройунции. Общата продължителност на живота на рудника е около 13 години. В тях се включват 2 г. строителство, между 8 и 9 г. същинска експлоатация на рудника и от 2 до 3 г. закриване и рекултивация. За всички етапи дружеството планира използване на най-нови технологии, отговарящи на световните стандарти за здраве, безопасност и опазване на околната среда. - “Дънди Прешъс Металс Крумовград” вече има утвърден план за мониторинг на околната среда, обхващащ води, атмосферен въздух, почви, шум и вибрации и биологично разнообразие. Горди сме, че оценката на проекта по “Натура 2000” беше призната в Европейската комисия и включена в сборник с най-добри експертни практики. През 2015 г., година преди началото на строителните дейности на рудника, започнахме проект на мониторингова мрежа за наблюдение на фини прахови частици във въздуха и вибрации в населени места близо до Ада тепе. Проектът е единствен по рода си мониторинг в община Крумовград. Измерванията на уредите могат да се наблюдават в реално време, информацията е достъпна за ползване онлайн от населението на общината и всички институции. За хората без интернет дружеството е осигурило табла, на които месечно публикува информация за измерените параметри. Друг елемент е запазването на качеството на питейната вода. “Дънди Прешъс Металс Крумовград” е единствената производствена компания, която е поела ангажимент да зауства отпадъчни води от производството с качества на питейна вода. Предвиждаме да построим и пречиствателна станция. За да отговорим на очакванията за максимум безопасност при съхранението на отпадъците от преработката, се отказахме от традиционното хвостохранилище и преминахме към изграждане на най-модерното в индустрията - интегрирано съоръжение за съхранение на минни отпадъци (скална маса и хвост). Така не само отпадна необходимостта от използване на земеделски земи и частни имоти, намали се отпечатъкът ни, но и се предостави възможност за постъпателна рекултивация. Технологията на депониране има две големи предимства - възможността за прогресивна рекултивация и необходимостта от два пъти по-малко територия в сравнение с конвенционалния тип съоръжения. - В момента сме в период, в който търсим възможности за преработка на концентрати - това са основно металургични фирми. Първият концентрат ще започне да излиза след пускането на обогатителната фабрика, т.е. през втората половина на четвъртото тримесечие на 2018 г. - Благодарни сме, че успяхме да стигнем до хората, да ги убедим да повярват в проекта и в ползите, които ще донесе за тях. Мнозина вече търсят информация кога ще стартира дейността и се интересуват за работа при нас. Планираните преки работни места между 200 и 300 във фазата на строителство и 230 по време на експлоатация. Компанията е поела ангажимент персоналът да бъде 90% местен. Това е предизвикателство, тъй като новото производство ще бъде високотехнологично. Дружеството стартира по-рано тази година с първото си специализирано обучение и вече са подготвени 21 работници. До 25 октомври се подават документи за записване в третата група по тази програма. “Дънди Прешъс Металс Крумовград” работи съвместно с община Крумовград и за развитието на малките и средните предприятия. Разработва се програма за тях, която ще определи начина на финансиране, обхвата, критериите за избор на проекти. Финансирането ще започне при стартиране на производството и ще продължи до приключване на експлоатацията на минното предприятие. Общият бюджет е 5 млн. долара. - Археологическите проучвания на Ада тепе са от 2001 г., когато на върха се проучва малко тракийско светилище. През 2005 г. започват и първите проучвания на следите от стар златодобив. През цялото време дружеството финансира и подкрепя археологическите проучвания. Изградихме партньорство между компанията и Националния археологически институт с музей към БАН. Събрани са над 20 т керамика, която показва колко тясно свързани с историята на региона са рударството и металургията. През март артефакти от района на Крумовград и находището ни на Ада тепе участваха в международна изложба във Виена - “Първото злато. Ада тепе - най-старият златен рудник в Европа”. Изложбата постави България, Крумовград и Ада тепе на световната културна карта. Компанията има идея да бъде изграден специален музей в Крумовград, представящ древния начин на златодобив. Изложбата в момента е в София и е достъпна за българското общество. - “Дънди Прешъс Металс” се разви като минна компания след придобиването на рудник “Челопеч”. Компанията се доказа като иновативна именно чрез обновленията и технологиите, които бяха разработени и приложени от българските специалисти. Бизнесът ни в България заема важно място в портфолиото на “Дънди Прешъс Металс” и благодарение на това по света споменаването на рудник “Челопеч” е свързано с модернизация и технологии. Ще се радвам да сме и сред първите наистина дигитални рудници. ", "date": "2017.10.19", "title": "Инж. Илия Гърков: Добивът на златна  руда от Ада тепе ще  започне в края на 2018 г."}
{"url": "https://www.24chasa.bg/novini/article/6504717", "text": "Сто процента е изградена оградата по границата с Турция. Това обяви вътрешният министър Валентин Радев пред журналисти след среща с вътрешния министър на Словакия Роберт Калиняк. По думите му, това, което остава, е да се сложат още сензори и системи за наблюдение на местата, на които няма достатъчна физическа охрана, предаде БТА.  Радев каза още, че защитните системи за българското председателство на ЕС ще са готови до месец. Те ще са същите или подобни на тези, които е имало в държави при други европейски председателства. \"Всичко онова, което може да ни предпази от инциденти\", коментира Радев. За поисканата му днес оставка от лидера на БСП Корнелия Нинова, Валентин Радев отговори, че Нинова трябва да отнесе искането до премиера Бойко Борисов, тъй като той е човекът, който го назначава и освобождава. Радев каза още, че не счита, че действията му са цензура на свободата на словото. Нинова поиска оставките на Радев и вицепремиера Валери Симеонов заради вчерашното решение на Министерския съвет за обявяване на възпрепятстващото съоръжение по българско-турската граница за стратегически обект за националната сигурност. Според министъра тези, които искат да преминат незаконно границата ни, не трябва да имат информация за това дали и къде има слаби места изграденото съоръжение. За срещата си с Роберт Калиняк министърът обясни, че двамата са обсъдили българското европредседателство и темите, които България ще постави по време на него. Радев допълни, че неговият колега е споделил опита на Словакия при осигуряването на сигурността по време на председателството на ЕС и му е предложил да изпрати експерти, които да проверят за пропуски в системата. Калиняк заяви, че според него България е добре подготвена и ще има успешно председателство на ЕС. Той изрази и убеждение, че България трябва да влезе в Шенген. Вътрешният министър на Словакия допълни още, че страната ни е свършила добра работа по охраната на границата си.", "date": "2017.10.19", "title": "Валентин Радев: Напълно е готова оградата \nпо границата ни с Турция"}
{"url": "https://www.24chasa.bg/novini/article/6504734", "text": "Картичка и плик ще “разказват” за Плевенската епопея пред света. Те ще бъдат валидирани на 22 ноември по повод 140-годишнината от освобождението на Плевен и в присъствието на кмета Георг Спартански и на царя, съобщи Румен Петков, който е член на Инициативния комитет за честванията. Ще бъдат представени в Брюксел, Лондон и Москва с изложба за събитията. Инициативният комитет ще валидира пощенския плик в тираж от 5000, а пощенската картичка е посветена на трите важни събития за града - 140 години от Плевенската епопея, 110 години на военно-музейното дело и 40 години от изграждането на Плевенската панорама, обясни Петков. Уникална картина ще дари на музея в Плевен пък княз Никита Лобанов-Ростовски, който е роден и израснал в България, но живее в Лондон и е член на УС на фондация “Св. св. Кирил и Методий”. На картината е изобразен император Николай Втори с цялата си свита. За тържествата на 10 декември са поканени руски депутати, ръководствата на руски градове, с които Плевен си сътрудничи, очакват се и представители на руското правителство. Те ще започнат с неделна молитва от тримата владици, след това ще бъдат поднесени венци и цветя на мавзолея. След това има тържествен концерт. Петков подари на княза историческата книга “Плевен и гренадирите” и му връчи покана от кмета на града.", "date": "2017.10.19", "title": "Картичка и плик ще “разказват” за Плевенската епопея пред света"}
{"url": "https://www.24chasa.bg/novini/article/6504733", "text": "Британският премиер Тереза Мей призова лидерите на страните-членки на ЕС незабавно да изготвят план за придвижването на преговорите за Брекзит, в частност по въпроса за правата на европейските граждани, предаде Франс прес, цитирана от Фокус. Пристигайки на двудневната среща на върха, Мей заяви очакването си европейските й колеги да се съгласят, че не е постигнат достатъчен напредък по въпросите за „развода“ с ЕС, за да се придвижат преговорите към втора фаза. Тя обаче отправи призив към европейските лидери да започнат подготовката за обсъждане на споразумение за търговията и прехода към излизане от ЕС на следващата среща на върха през декември.", "date": "2017.10.19", "title": "Тереза Мей призова ЕС за незабавен план за придвижване на преговорите за Брекзит"}
{"url": "https://www.24chasa.bg/novini/article/6504827", "text": "Министърът на отбраната Красимир Каракачанов ще участва утре, 20 октомври, в тържествената проверка (заря) по повод 105-ата годишнина от Освобождението на гр. Кърджали. Тя ще се проведе от 19.15 ч. на площад „Освобождение“ в града. В тържествения ритуал са включени представителни подразделения на 101-и алпийски батальон и Националната гвардейска част. Гвардейците ще представят пред жителите и гостите на града спектакъла „Искри“ (от 18.00 ч.). По-рано същия ден министър Каракачанов ще проведе среща с ветерани и представители на военно-патриотичните организации.", "date": "2017.10.19", "title": "Каракачанов ще участва на 105-ата годишнина от Освобождението на Кърджали"}
{"url": "https://www.24chasa.bg/novini/article/6504839", "text": "Огнище на инфлуенца, тип А, е установено в животновъден обект в добричкото село Стефаново, където ще бъдат унищожени всичките 11 000 птици, съобщиха от пресцентъра на областната управа след заседание на областната епизоотична комисия. Достъпът до района на фермата за патици е напълно забранен и там ще бъде поставен полицейски пост. Определени са две зони - трикилометрова и десеткилометрова, в които се забранява търговията и превозването на птици и яйца за люпене. Стопаните на животни в района са предупредени да ги държат затворени в помещения, както и да съхраняват фуражите на закрито, допълват от областната управа. Служители на областната дирекция по безопасност на храните извършват прегледи, за да не се допусне разпространение на заразата, предаде БТА. ", "date": "2017.10.19", "title": "11 000 птици ще бъдат унищожени заради огнище на инфлуенца в Добричко"}
{"url": "https://www.24chasa.bg/novini/article/6504855", "text": "Американският посланик в ООН Ники Хейли заяви, че през 2016 г., Москва е действала враждебно спрямо САЩ, пише The Hill, цитиран от Фокус. Според нея, „когато една държава се намеси в изборите на друга, това е война“. Представителят добави още, че руските кибер възможности са се превърнали в „оръжието“ използвано срещу Вашингтон и други страни. Хейли предупреди, че Русия „прави това навсякъде“. Много медии и официални лица от Вашингтон обвиниха руски хакери в намеса на президентските избори в САЩ миналата година в полза на Доналд Тръмп, който отрича обвиненията.", "date": "2017.10.19", "title": "Посланикът на САЩ в ООН: Русия е действала против нас през 2016 г."}
{"url": "https://www.24chasa.bg/novini/article/6504864", "text": "Русия ще реагира незабавно и симетрично, ако САЩ се оттеглят от Договора за ликвидиране на ракетите със среден обсег от 1987 г., заяви руският президент Владимир Путин, цитиран от Ройтерс и БТА. Москва е готова да развие нови оръжейни системи, както ядрени, така и неядрени, ако други страни правят същото, заяви Путин на заседанието на международния дискусионен клуб \"Валдай\" в Сочи. \"Ние сме спазвали и ще спазваме договора, докато партньорите ни спазват досегашните ни договорености\", каза Путин, цитиран от ТАСС. Путин заяви, че договорът от 1987 г. е бил по-благоприятен за САЩ и фактически е бил \"едностранно разоръжаване\" за Съветския съюз, тъй като е обхващал само ракетите по суша, но не и ракетите на кораби и самолети, каквито по онова време са имали само САЩ, предаде Асошиейтед прес. Той отбеляза, че впоследствие Русия е разработила такива ракети за своите военноморски и военновъздушни сили.", "date": "2017.10.19", "title": "Путин: Ако САЩ се оттеглят от договора да ракетите със среден обсег, ще реагираме"}
{"url": "https://www.24chasa.bg/novini/article/6504865", "text": "Сирийският център за наблюдение на правата на човека твърди, че неуточнен брой командири на \"Ислямска държава\" са преминали в Турция след пораженията на групировката в досегашните й крепости Ракка и Деир аз Зур в Сирия, предаде ДПА, цитирана от БТА.  Според данни на центъра редица сирийски и чуждестранни бойци на \"Ислямска държава\" с водеща роля са избягали от Сирия и са прекосили границата с Турция през последните няколко седмици. Те плащали подкупи в размер на между 20 000 и 30 000 долара, за да се осигури бягството им в Турция с помощта на трафиканти от райони в северната провинция Алепо, контролирани от подкрепяните от Турция сирийски бунтовници, посочва организацията. Все още няма коментар от Анкара по темата, отбелязва ДПА.", "date": "2017.10.19", "title": "Командири на \"Ислямска държава\" са избягали от Сирия в Турция"}
{"url": "https://www.24chasa.bg/novini/article/6504890", "text": "Косовският премиер Рамуш Харадинай осъди намесата на Сърбия в местните избори в Косово и посочи, че това не е в интерес на добросъседството, съобщи македонската телевизия на албански език Алсат, цитирана от БТА. Премиерът изрази позицията си след като няколко представители на властите в Белград призоваха косовските сърби да излязат масово на местните избори в неделя и да гласуват за Сръбската листа. Харадинай посочи, че добрата интеграция на сърбите в Косово е от взаимен интерес и че всеки опит да се навреди на тази цел ще се смята за неуважение на тяхната политическа воля. Харадинай написа във Фейсбук, че косовските сърби имат право на избор и изборът без намеса отвън ще бъде уважен от властите в Косово.", "date": "2017.10.19", "title": "Рамуш Харадинай: Сърбия да не се меси в местните избори в Косово"}
{"url": "https://www.24chasa.bg/novini/article/6504634", "text": "\"Вчера един ахмак казал, че Драго ми бил братовчед. Единият е от Велико Търново, аз съм от Банкя, ама оня си е ахмак човек. Оставете ахмаците да си говорят.\" Това каза току-що премиерът Бойко Борисов в Брюксел в коментар на \"новината\" на червения депутат Таско Ерменков от вчера, че министър-председателят и шефът на разузнаването Драгомир Димитров са братовчеди. \"Ама проверявайте, преди да пишете\", посъветва Борисов журналистите. И захапа Ерменков и по друга линия - името, което му е дала майка му.  \"Едно време имаше един вид сладолед, типов хляб, а кренвирш да си купиш - голяма работа беше! Но пък имахме танкове. 2 години стоиш в казарма, 6 месеца работиш без пари\", каза още Бойко Борисов. ", "date": "2017.10.19", "title": "Борисов за Таско Ерменков: Ахмак! (Видео)"}
{"url": "https://www.24chasa.bg/novini/article/6504657", "text": "Американските инвестиции в България са спаднали през последната година заради недостиг на работна ръка. Това заяви извънредният и пълномощен посланик на САЩ Ерик Рубин в Бургаския свободен университет. Американските фирми инвестирали у нас главно в хай тек технологиите, земеделието и индустрията. Ерик Рубин уточни, че липсата на кадри се отразявала въобще като цяло на инвестициите в България, а не само на US компаниите. Другата причина за спада на инвестициите била съдебната система, която се нуждаела от реформа. Ерик Рубин изнесе пред студентите лекция на тема \"Демократичните ценности и взаимоотношенията между САЩ и България\". В БСУ той бе удостоен с почетния знак на университета послучай 25 години от основаването му. \"Има причини за оптимизъм в България и те са навсякъде\", заяви междувременно дипломатът. И добави, че България я чакали по-добри дни въпреки липсата на отптимизъм у много граждани. След БСУ той посети Центъра за деца с увреждания в Морската градина, който бе изграден от Департамента на ВМС на САЩ. Визитата на Негово Превъзходителство завърши с посещение на фрегатата \"Верни\" от състава на дивизион патрулни кораби към българските ВМС.\"", "date": "2017.10.19", "title": "Недостиг на кадри спира американските инвестиции от България"}
{"url": "https://www.24chasa.bg/novini/article/6504673", "text": "Планетата Уран днес е в опозиция и най-близо на орбитата си до Земята. Затова през нощта ще се вижда без телескоп - с бинокъл, или дори с невъоръжено око, съобщи в. \"Дейли мейл\", цитиран от БТА. Тази нощ край Земята, на половината разстояние от Луната, ще премине астероид, голям колкото автобус. Той ще се доближи максимално - на 191 000 км в 18,53 ч. по Гринуич (21,53 ч. българско време). Астероидът, наречен 2017 TD6, беше открит миналата седмица. Диаметърът му е от (9,9 до 22 м). Уран ще е като синьо-зелена точка в съзвездието Риби. Заради оцветяването планетата може лесно да бъде разграничена от звездите на небето, съобщи НАСА. В опозиция означава, че е на противоположната страна на Слънцето. Опозицията на Уран ще е само един от небесните спектакли този месец. След няколко дена на небето ще се появи Сатурн - над Луната на 23 октомври и под нея на 24 октомври. А утре, 20-и октомври, метеорният поток Ориониди ще достигне пика си и 10-15 метеора ще се виждат на небето преди зазоряване.", "date": "2017.10.19", "title": "Уран ще се вижда и без телескоп днес, астероид минава близо до Земята по-късно"}
{"url": "https://www.24chasa.bg/novini/article/6504672", "text": "Министърът на регионалното развитие и благоустройството Николай Нанков съобщи по време на блицконтрола в парламентарната комисия по регионално развитие, че две от фирмите, участващи в търга за тол системата, обжалват обществената поръчка. Министърът уточни пред журналисти, че ще се пледира за максимално бързо като срокове за произнасяне на компетентните институции. Ще изискваме предварително изпълнение и се надяваме да бъде допуснато от компетентните органи, най-вече от КЗК, за да може да пристъпим към сключване на договор с избрания изпълнител, каза министър Нанков и изрази надежда да има такъв в рамките на следващите няколко седмици, за да може до 2018 г. да има внедрена тол система. В отговор на журналистически въпрос министърът каза, че по закон, ако ВАС не се произнесе в полза на възложителя, то десет на сто от стойността на договора остават за сметка на участника в търга, чиято жалба е уважена. Би могло между 50 и 60 млн. лева да бъдат отделени от приходите от тол такси за ремонт на общински пътища, коментира министър Нанков. Той обаче допълни, че може да се постави под въпрос дали е справедливо генериран ресурс от облагане за преминаване през републиканските пътища, да се влага за общински. В рамките на блицконтрола министърът отбеляза, че с постъпления от тол таксата ще може да се финансира и довършването на последните 50 километра от магистралата \"Хемус\", като разходите за това може да бъдат редуцирани до не повече от 500 млн. лева след препроектиране на участъка.", "date": "2017.10.19", "title": "Две от фирмите, участващи в търга \nза тол системата, обжалват поръчката"}
{"url": "https://www.24chasa.bg/novini/article/6504386", "text": "Част от къща се срути в столицата в началото на седмицата на улица “Братя Миладинови” в София. По време на инцидента не е имало никой в нея. Очевидци разказаха пред  че са чули силен тътен. Никой не е подозирал, че къщата е опасна - поне преди започването на строежа в съседство. Собствениците на полусрутената къща са двама. Единият от години живее в чужбина, а другият е адвокат, който, за късмет, в момента на инцидента е бил навън. Началникът на строителния контрол към Столична община арх. Влади Калинов смята, че къщата е била в много тежко състояние и е било само въпрос на време да се срути. Според него собственикът е бил наясно с проблема. Вина обаче имали и строителите, защото не са извършили необходимият оглед на сградите, които са в близост преди да започнат да изграждат укрепването на техния терен. Допълва и че има голяма вероятност стената на сградата да е паднала от вибрациите, който причинява строителната техника. Това не е единствената сградата в такова състояние в район „Възраждане”, но сигнали за потенциално опасни сгради в района липсват.", "date": "2017.10.19", "title": "Част от къща в София се срути, докато строят друга в съседство"}
{"url": "https://www.24chasa.bg/novini/article/6504402", "text": "Лидерите на Европейския съюз ще използват срещата на високо равнище в Брюксел, за да изпратят „послание за единство\" с Мадрид в кризата с Каталуния. Това заяви френският президент Емануел Макрон в четвъртък, предава AFP, цитирана от \"Фокус\". Пристигайки за двудневната среща на върха в Брюксел, Макрон отбеляза, че държавните и правителствените лидери на страните от Общността ще изразят подкрепата си за министър-председателя на Испания Мариано Рахой.", "date": "2017.10.19", "title": "Еманюел Макрон: ЕС ще изпрати послание за единство с Испания"}
{"url": "https://www.24chasa.bg/novini/article/6504401", "text": "Албанските власти заявиха, че са арестували трима души и са конфискували четири тона канабис, предаде Асошиейтед прес, цитиран от БТА. Високопоставен полицейски представител посочи, че наркотикът е бил иззет от къща във Вльора, на 150 километра югозападно от столицата Тирана. В съобщение прокуратурата заяви, че \"същественото\" количество канабис е било заловено след продължило цяла година разследване и че е свързано с неотдавнашни арести на наркотрафиканти в съседна Италия. Албанските власти тази година извършиха няколко операции, при които конфискуваха канабис в отдалечени части на страната, по крайбрежието или натоварен на лодки. Канабисът обикновено се изнася в Гърция и Италия. Премиерът Еди Рама обеща да извади Албания от списъка на страните производителки на канабис до края на тази година.", "date": "2017.10.19", "title": "Задържаха трима и иззеха 4 тона канабис в Албания"}
{"url": "https://www.24chasa.bg/novini/article/6504412", "text": "Единайсет души са задържани във връзка с бомбеното нападение във вторник срещу полицейски автобус в Мерсин /Южна Турция/, съобщи турският министър на развитието Лютфи Елван, цитиран от в.\"Миллиет\". Министърът каза, че разследването по случая продължава. Той посочи, че според данните от разследването до момента изглежда, че Кюрдската работническа партия /ПКК/ стои зад нападението.", "date": "2017.10.19", "title": "11 задържани във връзка с бомбеното нападение в Мерсин"}
{"url": "https://www.24chasa.bg/novini/article/6504414", "text": "31-годишен варненец се сдоби с второ обвинение за притежание и разпространение на наркотици, докато беше под домашен арест и чакаше да започне делото му, по което има същите обвинения. По данни на прокуратурата той вече е лежал в затвора, отново за наркотици и е бил освободен предсрочно за добро поведение зад решетките. След като приключат двете му следващи дела, към присъдата му ще бъде добавен остатъка от първата му присъда. Обвинението срещу Христо е за придобиване, държане и разпространение на високорискови наркотични вещества метамфетамини, прекурсори и съоръжения за производство на синтетични наркотици при условията на опасен рецидив. Той е стар познат на съдебната система и активен участник в производството и разпространението на дрога във Варна, за което е осъждан многократно. За пореден път до него полицията стигна, след като беше издаден на разследващите от друг пласьор от Белослав. Униформените направили обиск в дома на Христо и открили, че докато е под домашен арест си направил импровизирана лаборатория за синтез и получаване на синтетична дрога. Освен това, докато траел обиска, в дома му дошли трима от редовните му клиенти. Предстои делото срещу 31-годишния подсъдим да бъде насрочено за разглеждане във Варненския окръжен съд. Ако бъде признат за виновен, Христо може да получи общо наказание до 15 години затвор и глоба от 20 000 до 100 000 лева за тези престъпления, като съдът може и да увеличи наложеното наказание до една втора.", "date": "2017.10.19", "title": "Съдят дилър, продавал дрога под домашен арест"}
{"url": "https://www.24chasa.bg/novini/article/6504436", "text": "Бойко Борисов се срещна с върховния представител на ЕС по въпросите на външната политика и сигурността Федерика Могерини. Премиерът е в Брюксел за срещата на върха на Съвета на ЕС. По-рано днес той присъства и на заседание на лидерите на Европейска народна партия. \"С върховния представител на ЕС по въпросите на външната политика и сигурността Федерика Могерини обсъдихме един от основните приоритети на нашето председателство, а именно Западните Балкани. Обединихме се около позицията, че трябва да работим не само за тяхната европейска интеграция, но и да предприемем практическите мерки, които да облекчат живота на гражданите там. За първи път председателството на ЕС ще е толкова близо до региона и България ще положи огромни усилия да подпомогне нашите приятели и съседи в пътя им към ЕС\", написа Борисов във фейсбук.", "date": "2017.10.19", "title": "Борисов обсъди Западните Балкани с Федерика Могерини в Брюксел"}
{"url": "https://www.24chasa.bg/novini/article/6504471", "text": "Премиерът на Испания Мариано Рахой не смята да обсъжда каталунската криза по време на срещата на върха в Брюксел, пише испанското издание El Pais, цитирано от \"Фокус\". Рахой трябва да пристигне в белгийската столица в четвъртък, като е заявил предварително, че ако бъде попитан за ситуацията „докато върви по коридора“, ще даде нужната информация, но кризата „не е включена в дневния ред“. От Мадрид неколкоратно заявиха, че проблемът с Каталуния е вътрешен за Испания и правителството не желае посредничество и участие на трети страни.", "date": "2017.10.19", "title": "Мариано Рахой не смята да обсъжда каталунската криза на срещата в Брюксел"}
{"url": "https://www.24chasa.bg/novini/article/6504489", "text": "Млад мъж /28 г./ е пострадал в района на \"Кремиковци\" при трудова злополука, предизвикана от взрив. Това съобщиха от столичната болница \"Св. Анна\", където е бил приет за лечение. Пациентът е с откъсната част от дланта на лявата ръка и множество рани от осколки в областта на гърдите и корема. Младежът е стабилизиран, предаде БТА.  Настанен е в отделението по реанимация на болницата.", "date": "2017.10.19", "title": "Взрив в \"Кремиковци\", млад мъж е пострадал"}
{"url": "https://www.24chasa.bg/novini/article/6504470", "text": "Министърът на правосъдието Цецка Цачева поиска от депутатите в правната комисия в НС да подкрепят в пленарна зала по-голям бюджет за охранителите в затворите, предаде БТА. Тя допълни, че има диалог с министъра на финансите, но все пак очаква подкрепа и от депутатите, за да бъдат актуализирани заплатите на надзирателите и работещите в Съдебна охрана. В понеделник министърът има среща със затворническия синдикат. Три фирми са участвали в търга за електронни гривни, с които да бъдат проследявани обвинени лица, каза Цецка Цачева. Тя уточни, че една фирма е класирана, а другите две обжалват процедурата.", "date": "2017.10.19", "title": "Цецка Цачева поиска пари за заплати на надзирателите"}
{"url": "https://www.24chasa.bg/novini/article/6504496", "text": "Деветима нелегални имигранти от Иран са задържани снощи на ГКПП \"Дунав мост\". Това съобщиха от Гранична полиция в Русе. Иранците, сред които жена и две деца - на пет и на шест години, пътували в две таксита, които наели от София. На деветимата са им наложени принудителни административни мерки и са изпратени в центъра за временно настаняване в Любимец. Таксиметровите шофьори не са задържани, тъй като не били съпричастни към случая, дори съдействали.", "date": "2017.10.19", "title": "Задържаха деветима иранци на ГКПП \"Дунав мост\""}
{"url": "https://www.24chasa.bg/novini/article/6504505", "text": "Министър-председателят Бойко Борисов и председателят на Европейския съвет Доналд Туск обсъдиха приоритетите по време на Българското председателство на Съвета на Европейския съюз през 2018 г. и предстоящата среща на върха на тема „Западни Балкани“ през май в София. Двамата се срещнаха в Брюксел преди заседанието на Европейския съвет, съобщиха от пресслужбата на Министерски съвет. Българският премиер посочи, че страната ни се подготвя отговорно за своето първо председателство и в сътрудничество с останалите страни от Тройката председателства. Активно се работи с Естония за постигане на максимална приемственост по отворените досиета, каза Борисов и изтъкна, че по време на своето председателство България ще търси баланс и консенсус по актуалните теми на Европейския съюз. Бойко Борисов и Доналд Туск обсъдиха и организацията на срещата на върха през м. май 2018 г. в София, на която двамата ще бъдат домакини. Темата за Западните Балкани е важна не само за страните от региона, но и за целия Европейски съюз, е общото мнение на Борисов и Туск. Според тях Българското председателство създава подходяща обстановка за конструктивно обсъждане на темата за европейската перспектива на държавите от Западните Балкани, гарантиране на икономическото развитие на региона, неговата транспортна, енергийна, инфраструктурна и дигитална свързаност с Европейския съюз. Председателят на Европейския съвет даде подкрепата си за постигане на приоритетите на Българското председателство. „Очаквам Българското председателство и предстоящата среща на върха в София да дадат възможност на страната ви да изиграе конструктивна роля при справянето с предизвикателствата на европейския дневен ред“, подчерта Доналд Туск и посочи, че ще разчита на българското правителство да бъде стабилен партньор за единството в региона.", "date": "2017.10.19", "title": "Бойко Борисов и Доналд Туск с общо мнение за Западните Балкани"}
{"url": "https://www.24chasa.bg/novini/article/6504520", "text": "Управляващите в Столична община да кажат дали наистина фирмите, които печелят поръчки за почистване на улиците в София от сняг през зимата, използват сол в смесите. Това призова заместник-председателят на СОС от групата на БСП Милка Христова. \"Столична община, като принципал и собственик на \"Топлофикация-София\" трябва да се отнесе отговорно към проблемите на най-голямото си дружество, коментира Милка Христова. - Задължението на Столична община е да се грижи за активите на \"Топлофикация-София\" и най-вече за топлопреносната мрежа. Затова очаквам от управляващите града ни да кажат дали е вярно, че почистващите леда и снега фирми използват в смесите си сол и по този начин увреждат топлопреносната мрежа на \"Топлофикация-София\". От Столична община трябва да кажат и как контролират почистващите фирми дали използват сол и дали изпълняват условиято по договорите, които са сключили за изпълнение на услугата. От друга страна смятам, че Столична община трябва да разработи програма за рехабилитация на мрежата, както и да намери финансови източници, за да може да гарантира услугата. Това, все пак, е нейно задължение!\". Милка Христова присъства на изслушването на ръководствата на \"Топлофикация-София\" и на останалите топлофикационни дружества в страната в зала \"Запад\" на Народното събрание, съобщиха от БСП-София. То се състоя по предложение на народния представител от 23-и МИР в София Жельо Бойчев и останалите депутати от Комисията по енергетика от \"БСП за България\" в парламента. По време на изслушването изпълнителният директор на \"Топлофикация-София\" ЕАД Георги Беловски заяви, че използваните смеси за почистване на булевардите и улиците в столицата през зимата вредят много на топлопреносната мрежа. От добавянето на сол в тези смеси и без друго остарелите тръби ерозират и водят до огромни аварии като тези от миналата зима, които оставиха различни столични квартали без отопление за дни през най-студените месеци.", "date": "2017.10.19", "title": "Милка Христова: Столична община не контролира снегопочистващите фирми"}
{"url": "https://www.24chasa.bg/novini/article/6504529", "text": "Германският канцлер Ангела Меркел похвали днес Турция за начина, по който се справя с бежанците, но заяви, че е обезпокоена от нарушенията на правовата държава, и изрази подкрепа за намаляване на еврофонодвете, които ЕС отпуска на Анкара в рамките на предприсъединителния процес, предаде Ройтерс. \"От гледна точка на нашите демократични ценности развитията в Турция са много негативни. Не само това, че германци са арестувани, но и цялата правова държава в Турция върви в грешна посока. Ние сме много разтревожени от това. И аз ще подкрепя намаляване на предприсъединителните фондове\", посочи Меркел в началото на среща на ЕС. \"Също така искам да изтъкна, че Турция върши отлична работа по отношение на бежанците и че ние имаме задължения в рамките на споразумението ЕС- Турция. Ние обещахме 3 милиарда евро в близките години в добавка към 3-те милиарда евро, с които вече сме се ангажирали. Ние трябва да спазим това обещание\", посочи германският канцлер.", "date": "2017.10.19", "title": "Ангела Меркел: Турция върши отлична работа по отношение на бежанците"}
{"url": "https://www.24chasa.bg/novini/article/6504552", "text": "България и Великобритания ще продължат доброто си сътрудничество за гарантиране на сигурността в Европа, управлението на миграционните потоци и борбата с тероризма, бе категоричното мнение на министър-председателите Бойко Борисов и Тереза Мей, които проведоха среща в Брюксел преди началото на Европейския съвет. Британският премиер Тереза Мей посочи, че е запозната отлично с усилията на страната ни за опазване на границата на Европейския съюз и приветства правителството за постигнатото. Във фокуса на разговорите бе и темата за оттеглянето на Обединеното кралство от ЕС. „Страните ни имат отлични двустранни отношения, доказали своето значение през годините, и излизането на Великобритания от ЕС няма да наруши сътрудничеството и приятелството между тях“, подчерта министър-председателя Бойко Борисов. Премиерът Борисов посочи, че силна и обвързваща роля за отношенията между двете държави е и голямата българска диаспора в Обединеното кралство. „Това са висококвалифицирани специалисти, които дават голяма добавена стойност на британската икономика. За нас е важно при преговорите, водени между Брюксел и Лондон, да бъде гарантирана правна сигурност на гражданите и това да е първостепенен приоритет“, заяви Борисов. Министър-председателят на Великобритания Тереза Мей покани Борисов да посети Обединеното кралство.", "date": "2017.10.19", "title": "Борисов и Тереза Мей обсъдиха мигрантската криза и Брекзит (Снимки+Видео)"}
{"url": "https://www.24chasa.bg/novini/article/6504553", "text": "България и Унгария ще си сътрудничат за прекратяване на двойния стандарт при предлагането на храни на източно и западноевропейските пазари, съобщиха от пресцентъра на Министерство на земеделието, храните и горите Актуалната тема беше обсъдена на среща между министъра на земеделието, храните и горите Румен Порожанов и унгарският му колега д-р Шандор Фазекаш, който е на посещение у нас. Двете страни ще си обменят факти и доказателства за наличие на храни с различно качество. Тази вредна за потребителите практика трябва да бъде прекратена, заяви унгарският земеделски министър д-р Шандор Фазекаш. Той сподели впечатленията си, че след започналите проверки за двоен стандарт мултинационалните компании са започнали да продават по-добри храни. Министър Порожанов запозна колегата си с проучванията на българския пазар и заяви, че решението е единно европейско законодателство, което да забрани под една и съща марка да се продават храни с различни съставки. Българският и унгарски министър обсъдиха още сътрудничество в горите и земеползването. Засегната беше и темата за бъдещата Обща селскостопанска политика на ЕС след 2020 г. и нуждата от опростяването й.", "date": "2017.10.19", "title": "България и Унгария ще работят заедно срещу двойния стандарт при храните"}
{"url": "https://www.24chasa.bg/novini/article/6504573", "text": "НАСА е разработила иновационен термоустойчив материал, който да служи за покритие на бъдещите хиперзвукови самолети, съобщава сайтът Лайф, цитиран от БТА. Високотехнологичната изолация е била получена на базата на нановлакна от боров нитрит. Новият материал ще може да издържа на температури до 900 градуса по Целзий и по този начин ще предпазва фюзелажа на хиперзвуковите самолети. Един от основните проблеми, който трябваше да се реши при този вид транспорт на бъдещето, беше свръхголямото нагряване на апарата с увеличаването на скоростта. Така например фюзелажът на легендарния американски самолет-разузнавач \"Блекбърд\" се нагряваше до 316 градуса по Целзий при скорост от 3 Мах. А очакваната скорост на хиперзвуковите самолети е 5 Мах при температури до 898 градуса. Сайтът припомня, че алуминият се топи при температура 660 градуса по Целзий и той става неизползваем. Също толкова безполезни се оказват и покритията от въглеродни влакна - те се разрушават при 400 градуса. Нановлакната от боров нитрит образуват цилиндрични структури и издържат на много високи температури. Но голям проблем при тях е високата им цена - един грам от материала струва 1000 долара. Учените изтъкват, че първоначално и графенът е бил много скъп, но постепенно цената му спада. Същото е вероятно да се случи и с нановлакната от боров нитрит.", "date": "2017.10.19", "title": "НАСА разработи иновационно покритие за хиперзвукови самолети"}
{"url": "https://www.24chasa.bg/novini/article/6503866", "text": "Две земетресения в рамките на половин час станаха в Македония близо до границата с България. Първото е с магнитуд 3 по скалата на Рихтер и е регистрирано в 11.0 ч. местно време с епицентър на 7 км северозападно от Пехчево в Македония и на 108 км южно от София, с дълбочина 2 км, предаде  Второто земетресение е с магнитуд 3,4 по Рихтер, усетено е в 11.27 ч. местно време, с епицентър на 8 км северозападно от Пехчево в Македония и на 105 км южно от София, отново с дълбочина 2 км. Жители от Берово, на 13 км южно от епицентъра на земетресенията, казват, че земетресенията са усетени за кратко. Няма данни за материални щети.", "date": "2017.10.19", "title": "Два труса разлюляха Македония близо до границата с България"}
{"url": "https://www.24chasa.bg/novini/article/6503877", "text": "На 20 октомври 2017 г., от 09.30 часа вицепрезидентът Илияна Йотова ще участва в откриването на паметна плоча, посветена на 19-и октомври – Ден на българо-унгарското приятелство. Плочата е дарена от наши сънародници, живеещи в Унгария. Събитието ще се състои в църквата „Св. София“ в столицата, съобщиха от прессекретариата на Държавния глава.", "date": "2017.10.19", "title": "Илияна Йотова ще открие паметна плоча за Деня на българо-унгарското приятелство"}
{"url": "https://www.24chasa.bg/novini/article/6503826", "text": "Филм за нарушения при изграждането на оградата на българо-турската граница в направила депутатът от БСП Елена Йончева. Това обяви от трибуната на пленарната зала лидерът на партията Корнелия Нинова. Като съавтори ще се подпишат всички народни представители на БСП. Нинова поиска незабавно оставката на министър Валентин Радев и вицепремиера Валери Симеонов. Тя коментира, че вчера Министерски съвет е приел едно решение по предложението на тези министри, което е събудил много въпроси, а то е обявяването на възпрепятстващото съоръжение по българо-турската граница за стратегически обект за националната сигурност.  „Възникват много въпроси защо се прави това. Какви ще са резултатите и каква е целта? Какво налага сега това съоръжение да бъде обявено за обект на националната сигурност? Това означава ли, че и ние народните представители не можем да поставяме въпроси, не можем да подлагаме на парламентарен контрол министрите, защото оградата е обект на национална сигурност. Контролните органи в България и европейските могат ли да получават информация за изхарчените пари, за потоците мигранти и т.н. Напомням, че за изграждането на оградата са похарчени и европейски средства“, заяви Нинова. \"От 3 месеца правя разследване - като журналист и депутат, за качеството на оградата. Не се спазва проектът, съоръжението е некачествено\", разказа Йончева. Тя снимала със своя камера, никой не я финансирал и вече е провела преговори с телевизии за излъчването на кадрите. За минути през оградата минават 40 души, твърди Йончева. И показа снимка с ров с размер 5 на 3 метра. \"Правителството е засекретило оградата като обект на националната сигурност именно, за да спре достъпа. Това е налагане на цензура на всички журналисти и депутати, които показват корупционни практики от страна на Министерски съвет. Внесохме документи в Главна прокуратура и ДАНС, и те вече разследват\", обяви още пред журналисти в парламента Елена Йончева.                                                                ", "date": "2017.10.19", "title": "БСП с филм за нарушения по оградата, даде я на ДАНС"}
{"url": "https://www.24chasa.bg/novini/article/6503890", "text": "Изпиването само на една халба бира помага на хората да се избавят от притесненията си и по-уверено да говорят чуждия език, който са научили, установи изследване, цитирано от в.\"Дейли мирър\".  Проучването било дело на екипи от университетите в Ливърпул, Маастрихт и лондонския \"Кингс колидж\". Те тествали въздействието на малки дози алкохол върху езиковите способности на 50 немскоговорящи студенти, следващи в холандски университет. Холандският бил втори език за тях и те го били усвоили неотдавна, предаде БТА.  На участниците в експеримента били предлагани или ниски дози алкохол или безалкохолни напитки, след което трябвало да говорят на холандски в продължение на няколко минути. Оказало се, че алкохолът \"развързва\" езиците им. В малки дози той влияел положително върху паметта им, върху концентрацията и ги карал да преодолеят неудобството при допускане на грешки. Мозъчните изпълнителни функции са много важни при упражняването на език, който не ни е майчин, изтъкват учените. Пилите алкохол по време на тестовете се оказали и с по-добро произношение от останалите", "date": "2017.10.19", "title": "Пиенето ни помага да говорим по-добре \nчужди езици"}
{"url": "https://www.24chasa.bg/novini/article/6503909", "text": "34-годишна от кърджалийското село Орешница почина от кучешка тения на сърцето, съобщиха от местната болница. Смъртта на жената настъпила внезапно и заради това по случая е образувано досъдебно производство, по което е назначена аутопсия. \"Медицинският случай е изключително рядък. В световен мащаб кучешка тения на сърцето е едва между 0,5 до 2 процента. В 33-годишната ми практика това е втория подобен случай\", заяви началникът на отделението по съдебна медицина в болницата д-р Николай Маринов, който е извършил аутопсията. Паразитът бил разположен единствено в сърцето, което прави случая още по-рядък. Кучешката била била разположена в дясното предсърдие. Размерите й били колкото женски юмрук, но имало и вторични мехури с размерите на гълъбови яйца. Не е ясно колко време жената е живявала с кучешката тения", "date": "2017.10.19", "title": "Жена почина от кучешка тения на сърцето"}
{"url": "https://www.24chasa.bg/novini/article/6503903", "text": "Българин спаси дете на година и половина от удавяне в Турция, съобщи турският в. \"Миллиет\". Българският гражданин Мирослав Тодоров забелязал детето от балкон на третия етаж в близка сграда и незабавно му се притекъл на помощ. Без да се колебае мъжът влязъл в басейна и извадил от там малкия Мустафа, информира БТА. Тодоров е бил ангажиран на работа в слънчева електроцентрала в източния окръг Елязъг. След като \"героят работник от България\", както го определя в. \"Миллиет\", изкарал детето от водата, на Мустафа била оказана първа помощ от служител в близката болница, а после пристигнала и линейка, която го е откарала в болница. Мустафа е най-малкото от три деца в семейството на Нежля и Ерджан Сачсъз. В злополучния ден - 8 октомври - той е бил поверен на грижите на леля си, но се измъкнал от къщата и паднал в басейна в двора. Сърцето на детето спирало на два пъти, но благодарение на направения му 40-минутен сърдечен масаж, то е оживяло.", "date": "2017.10.19", "title": "Турски вестник: \"Българин герой\" спаси дете от удавяне"}
{"url": "https://www.24chasa.bg/novini/article/6503929", "text": "Министър-председателят Бойко Борисов се срещна със състезателя по карате Тодор Събев, който получи мозъчен кръвоизлив след нерегламентиран удар по време на Европейското първенство по шотокан карате-до в Сърбия през май тази година. Премиерът се информира за здравословното състояние на Събев след претърпения инцидент и за необходимостта от допълнителна подкрепа. Европейският ни шампион увери Борисов, че се възстановява бързо и че през следващата година ще се върне към активната си тренировъчна и състезателна дейност. От свое име и от името на Българската федерация по шотокан карате-до Тодор Събев изрази благодарността си към премиера Борисов и към министъра на здравеопазването Николай Петров за незабавната реакция след инцидента. Тогава по разпореждане на министър-председателя Бойко Борисов екипаж от авиогрупа „Враждебна“ излетя с транспортния самолет „Спартан“ за Белград, за да транспортира Тодор Събев до ВМА.", "date": "2017.10.19", "title": "Бойко Борисов се срещна с каратиста Тодор Събев, за когото прати \"Спартан\" в Белград"}
{"url": "https://www.24chasa.bg/novini/article/6503946", "text": "Министърът на земеделието храните и горите Румен Порожанов се е срещнал днес с посланика на Катар Рашид бин Али ал-Хатър, съобщиха от пресслужбата на МЗХГ. Двамата са обсъдили възможностите за инвестиции и двустранно сътрудничество в областта на земеделието и по-специално в животновъдството. Катар има нуждата от българския опит в животновъдството и земеделието, е заявил посланик Рашид бин Али ал-Хатър. По думите му най-качественото и скъпо месо в Катар е българското. Има интерес и към експорта на мляко и млечни продукти, както и яйца. Една от мерките за засилване на износа е създаването на смесена комисия и подписването на двустранно споразумение, е посочил посланикът. Министър Порожанов е приветствал идеята да се създаде работеща смесена комисия, която да помогне реално на сътрудничеството. Той е поканил катарския министър на общините и околната среда да посети България.", "date": "2017.10.19", "title": "Порожанов се срещна с посланикана Катар Рашид бин Али ал-Хатър"}
{"url": "https://www.24chasa.bg/novini/article/6503948", "text": "Вицепремиерът Томислав Дончев преряза лентата на новия немски завод Osram  край Пловдив, в който ще се произвеждат електронни компоненти за осветителни системи. Капиталовложението е за 50 млн. лева. В предприятието са наети 500 души, но се очаква следващата година да бъдат открити още 400 работни места. \"Горд съм от всяка инвестиция, която се реализира у нас, но най-доволен съм от тези в производството. Това означава индустриално бъдеще за страната ни\", заяви при откриването Томислав Дончев. Той пожела на ръководството на компанията високи печалби, но подчерта, че трябва да се плащат и добри заплати, защото освен машините са важни и хората. \"Средното възнаграждение в новата фабрика е по-високо от това за Пловдив\", заяви главният технически директор Стефан Кампман. По думите му заводът е елемент от стратегията за цифровизация, тъй като в него ще се произвеждат продукти за интелигентни сгради и градове. \"От началото на годината досега са сертифицирани 23 проекта за 300 милиона лева, предстои да се открият около 5000 работни места. В България все повече навлизат високотехнологични производства \", посочи зам.-министърът на икономиката Александър Манолев, който също присъства на откриването на предприятието. Сред официалните лица бяха шефът на Българската агенция по инвестиции Стамен Янев, зам.-областни управители, кметовете на Пловдив и община \"Марица\" инж. Иван Тотев и Димитър Иванов.", "date": "2017.10.19", "title": "Томислав Дончев откри завод за 50 млн. лева край Пловдив"}
{"url": "https://www.24chasa.bg/novini/article/6504004", "text": "Шест граждани на Иран и Ирак, включително тригодишно дете, бяха заловени на румънско-сръбската граница при опит да се отправят към Шенгенското пространство, предаде агенция Аджерпрес, като се позова на Генералния инспекторат на румънската гранична полиция. Румънски полицаи открили в района на граничното селище Чукич шестима чуждестранни граждани, които навлизали в румънска територия. Предварителната проверка на румънската гранична полиция установила, че лицата са трима граждани на Ирак и трима на Иран - един мъж, четири жени и едно дете, които искали да преминат сръбско-румънската столица и да достигнат по-нататък Западна Европа. Срещу нелегалните мигранти са предприети предвидените от закона действия в сътрудничество със сръбските власти.", "date": "2017.10.19", "title": "Заловиха нелегални мигранти, сред които и 3-годишно, на сръбско-румънската граница"}
{"url": "https://www.24chasa.bg/novini/article/6504063", "text": "Двама бивши служители на Управлението за сигурност и контраразузнаване в Македония са били заловени на летището в Солун с фалшиви български паспорти, съобщи македонският сайт \"Плюсинфо\". Горан Груйовски и Никола Бошковски се издирват от юли по обвинение на Спецпрокуратурата в Скопие за злоупортери със системите за подслушване и унищожаване на апаратура. Определена им е мярка задържане под стража, но оттогава те са в неизвестност. Вчера били хванати на летище \"Македония\" в Солун при опит да отпътуват към страна от ЕС. Ползвали фалшиви български паспорти, но изработката им била много некачествена и веднага се набили на очи на гръцките власти. За ареста било информирано нашето МВР, което започнало разследване за фалшивите документи, твърди \"Плюсинфо\". Днес двамата арестувани трябва да се явят пред съда в Солун. Очаква се там да стане ясно къде са се крили от юли досега и как са влезли в Гърция. Гръцките власти очакват да получат документи от македонското МВР, за да задействат процедурата по екстрадицията на Груйовски и Бошковски в Скопие.", "date": "2017.10.19", "title": "Издирвани бивши спецченгета от Македония хванати в Солун с фалшиви български документи"}
{"url": "https://www.24chasa.bg/novini/article/6504045", "text": "Откакто напусна Белия дом, той запазва дискретност, въздържайки се да критикува директно Доналд Тръмп. Днес бившият президент Барак Обама за пръв път ще стъпи отново на американската политическа сцена. Очаква се бившият президент от Демократическата партия да присъства на две срещи с избиратели, първата от които в щата Ню Джърси, близо до Ню Йорк, а втората - на 500 км на юг, във Вирджиния, съобщи БТА. Както в Нюарк, така и в Ричмънд, 56-годишният Обама ще подкрепи кандидатите на своята партия за губернаторския пост. Гласуването и в двата щата е насрочено за 7 ноември, една година след отекналият по цял свят гръм от победата на Доналд Тръмп на президентските избори на 8 ноември 2016 година. Но значението на тези срещи е преди всичко в това, че са редки: американците почти не биват консултирани преди междинните парламентарни избори през 2018 година. \"Тази година в САЩ важни избори ще се състоят само два пъти - за поста губернатор на Ню Джърси, и за губернатор на Вирджиния\", обясни пред АФП Лари Сабато, преподавател по политически науки. \"Залогът е спечелването на по-изгодна позиция в очакване на междинните избори през 2018 г.\", подчертава той. Не се знае какво ще каже Барак Обама, чийто наследник в Белия дом се опитва да разруши резултатите от осемгодишния му мандат. Откакто напусна поста си на 20 януари, първият чернокож президент на САЩ се държи на дистанция от политическия дебат, спазвайки традицията на резервираност, подобно на предшествениците си.", "date": "2017.10.19", "title": "Обама се завръща на политическата сцена"}
{"url": "https://www.24chasa.bg/novini/article/6503979", "text": "Синовете на малтийската блогърка и журналистка Дафне Каруана Галиция, убита при експлозия на поставена в колата й бомба, поискаха оставката на премиера Джоузеф Мускат, предадоха ДПА и Франс прес. Матю, Ендрю и Пол Каруана Галиция отхвърлиха предложената от Мускат награда за откриването на убийците, която според тях възлиза на един милион евро, предаде БТА.  Тримата заявиха в жлъчен пост във Фейсбук, че премиерът трябва да покаже политическа отговорност и да се оттегли. \"Подай оставка, защото гледаше как се заражда общество, доминирано от страха, недоверието, престъпността и корупцията\", написаха тримата синове, обръщайки се към Мускат. \"Подай оставка, защото работеше да съсипеш финансово майка ни и я дехуманизира толкова брутално и ефективно, че вече не се чувстваше спокойна да ходи по улиците\", добавят те в поста, публикуван на Фейсбук страницата на Матю и подписан и от тримата. \"Ние не се интересуваме от съдебна присъда, която само позволява на отговорните лица в правителството, облагодетелствали се от убийството на майка ни, да обърнат гръб и да заявят, че е била получена справедливост\", подчертаха тримата. \"Според тях \"справедливост ще има само, когато това, за което се бореше майка ни - политическа отговорност, почтеност в обществения живот, отворено и свободно общество - замени сегашната отчаяна ситуация\", заявиха те. Освен това синовете на Каруана Галиция поискаха да бъдат сменени шефа на полицията и главния прокурор. Мускат, който отлетя тази сутрин за Европейския съвет в Брюксел, заяви пред парламента, че би било безотговорно да подаде оставка в момента. Полицията смята, че в бомбата е бил използван пластичният експлозив \"Семтекс\". Съдейки по щетите по колата, в нея е бил поставен около половин килограм от експлозива - също като количеството, използвано за свалянето на самолета на \"Пан ам\" над Локърби през 1988 г., припомня ДПА.", "date": "2017.10.19", "title": "Синовете на убитата журналистка искат оставката на малтийския премиер"}
{"url": "https://www.24chasa.bg/novini/article/6504054", "text": "На общо седем години затвор осъди окръжният съд в Пазарджик двамата създатели на най-модерната оранжерия за марихуана разкривана в Пазарджик. По повдигнатите им обвинения 54-годишния Данчо Желев беше осъден на 3г. и 4 месеца лишаване от свобода, а съучастникът му Борис Тончев на 3г. и 8 месеца. По-голямото наказание за Тончев е заради предишни осъждания, докато Желев е с чисто съдебно минало. Делото премина в условията на съкратеното съдебно следствие, т.к. двамата подсъдими се признаха за виновни по всички повдигнати обвинения. Това е и причината да получат сравнително по-леки наказания. Желев и Тончев бяха задържани през септември, м.г., в близост до стари производствени халета в промишлената зона на Пазарджик. В три от тях те създали високотехнологична орънжерия за марихуана, снабдена с климатици, влагоабсорбатори, помпи, капково напояване, въздоховоди с филтърна система. В орънжерията бяха открити общо 631 насаждения марихуана с  тегло 41 200 грама. Отделно от това бяха намерени и 6970 гр. изсушен канабис, готов за разпространение. Освен, че се признаха за виновни двамата подсъдими отказаха да дават обяснения за дейността си пред съдебния състав. Те трябва да платят и глоби от по 20 хиляди лв. в полза на държавата.", "date": "2017.10.19", "title": "Общо 7 г. затвор за двамата създатели на най-модерната нарко оранжерия, разкривана в Пазарджик"}
{"url": "https://www.24chasa.bg/novini/article/6504101", "text": "Сезирайте компетентните органи, когато имате достатъчно доказателства, това е институционалният подход, това е поведението, което приляга на народните представители. Така председателят на ПГ на ГЕРБ Цветан Цветанов отговори на декларацията на лидера на левицата Корнелия Нинова, предаде БТА. От парламентарната трибуна тя разкритикува решението на Министерския съвет да включи оградата по българо-турската граница в списъка на обектите от значение за националната сигурност и затова поиска незабавната оставка на вътрешния министър Валентин Радев, вносител на предложението, и на Валери Симеонов като вицепремиер. Цветанов упрекна БСП в стремеж към медийно присъствие чрез фалшиви новини, неистини, смятайки, че така могат да бъдат алтернатива на едно бъдещо управление. Истинската алтернатива е, когато се правят и предлагат политики, подчерта председателят на групата на ГЕРБ. Цветан Цветанов апелира към социалистите да дават предложения, които да могат да бъдат обсъдени, а ПГ на ГЕРБ, увери той, винаги е с протегната ръка към добрите идеи. Това, което прави парламентарното мнозинство, е да обединим усилията си за политики, които да стигат до хората, подчерта депутатът. Зам.-председателят на ГЕРБ акцентира върху заложените в бюджета за догодина 720 млн. лв. повече разходи за увеличаване на доходите. Това увеличение ще бъде шест пъти повече от 2016 г. и това е бъдещата политика, която трябва да правим народните представители и въобще да спорим по политики, смята Цветанов. Бившият вътрешен министър и настоящ председател на вътрешната комисия повтори и данните, изнесени от премиера Борисов тази седмица, за рязък спад в контрабандата, която преди две години е била 34 на сто, а тази година вече е под 7 процента. Това не е ли борба с корупцията, да има повече приходи в бюджета, попита Цветан Цветанов. На връщането в декларацията на Корнелия Нинова към случая с активистка на Обединените патриоти, свързана с канал на нелегални мигранти, той коментира, че всеки един носи отговорността пред българските институции. Но помоли левицата да не говори за корупция, когато финансира кампанията си от хора, задържани като ръководители на организирани престъпни групи.", "date": "2017.10.19", "title": "Цветанов към БСП: Сезирайте компетентните органи, когато имате доказателства"}
{"url": "https://www.24chasa.bg/novini/article/6504096", "text": "Парламентът прие промени в Закона за собствеността и ползването на земеделските земи на първо четене. Бяха предложени три законопроекта - на ГЕРБ, на \"Обединени патриоти\" /ОП/ и на \"БСП за България\". Бяха приети първите два, третият беше отхвърлен, предаде БТА. Промените са по отношение на договорите за наем и условията за пренаемане на земеделски земи. По предложение на ГЕРБ се предвижда договори за наем да могат да се сключват от собственик, от съсобственик или съсобственици, или от упълномощено от тях лице, както и от лице, получило от собственика или от упълномощеното лице право да ползва или да управлява земите. Упълномощаването трябва да бъде с нотариална заверка на съдържанието и подписите на страните. Предвидено е земята да може да бъде пренаемана, ако е уговорено в договора, като наемателят ще е длъжен да уведоми писмено наемодателя и общинската служба по земеделие. Договорите със срок за повече от една година ще се сключват с нотариална заверка на съдържанието и на подписите на страните. В общинската служба по земеделие ще се регистрират само договори за наем, отговарящи на новите изисквания. Тези изисквания ще се прилагат от стопанската 2017/2018 г. За да се запази регистрацията на вече сключените договори, те следва да бъдат потвърдени от собственика или съсобствениците с декларация, подадена в общинската служба по земеделие. Предвижда се притежателите на компенсаторни инструменти, спечелили търгове за земеделски земи от държавния поземлен фонд, да заплащат четиридесет на сто от предложената цена с парични средства. От легалната дефиниция на понятието \"пасищни селскостопански животни\" отпадат конете. По предложение на ОП беше прието при вписване на договорите за наем и аренда на земеделски земи да се представят скици. Редът и условията за тяхната регистрация в общинската служба по земеделие трябва да бъде определен от министъра на земеделието, храните и горите. Въвежда се фиксирана такса за вписване на договорите за повече от една година. Въвежда се забрана общинските служби по земеделие да регистрират договори за наем, аренда и съвместна обработка на земеделски земи, когато са сключени от несобственици, както и когато констатират, че са налични повече от един различни договора. Отхвърленият законопроект на БСП предвиждаше създаването на нарочен регистър на собствениците и ползвателите на земеделски земи, който да се води от общинските служби по земеделие.", "date": "2017.10.19", "title": "Приеха промени в Закона за собствеността на първо четене"}
{"url": "https://www.24chasa.bg/novini/article/6503602", "text": "Общо 782 многофамилни жилищни сгради в цялата страна са вече изцяло реновирани и въведени в експлоатация към 18 октомври 2017 г., след като бяха обновени по Националната програма за енергийна ефективност. Облагодетелствани от подобрената жилищна инфраструктура са 93 840 души, живеещи в тях, съобщиха от пресцентъра на МРРБ. Изпълнението на програмата продължава. В процес на изпълнение са строително-монтажни работи по още 612 сгради. Предстои да бъдат реализирани мерки за подобряване на енергийната ефективност по още 628. Одобрени за реновиране и с вече сключени договори за целево финансиране по Националната програма за енергийна ефективност са общо 2022 многофамилни жилищни сгради. Най-много от тях се намират в Област Бургас - 236, като 75 са вече обновени и въведени в експлоатация, а по 132 са стартирали строително- монтажни дейности. 189 са сградите, които са одобрени за саниране в Област Благоевград, от които 117 са с изпълнени дейности. Трета по брой сключени договори е област Хасково с общо 180 договора и 86 вече изцяло обновени блока.", "date": "2017.10.19", "title": "782 жилища са вече обновени по програмата за енергийна ефективност"}
{"url": "https://www.24chasa.bg/novini/article/6503619", "text": "Лидерът на БСП Корнелия Нинова изпрати открито писмо до лидерите на парламентарно представените политически партии с предложение да се изпрати писмо до Специализирания наказателен съд във връзка с КТБ. Тя предлага с него да се заяви общо искане за публично оповестяване на имената на политиците, получавали нерегламентирано пари от КТБ. Тя подчертава, че вече е искала тази информация и от Специализираната наказателна прокуратура, и от Специализирания наказателен съд, но и е била отказана. Това съобщиха от БСП. Припомняме, че вчера   във връзка с писмото. „Не желая ние, като политици, да се месим в работата на независимата съдебна власт, но в името на прозрачността и борбата с корупцията по високите етажи на властта, се обръщам към Вас да обединим усилията си за разкриване на истината- има ли политическа намеса и зависимости в най-голямата финансова измама в най-новата история на България. Моля при съгласие от Ваша страна, да подпишем общо писмо до Специализирания наказателен съд за публично огласяване на имената на политиците“, пише Нинова. Вижте писмото: ", "date": "2017.10.19", "title": "Корнелия Нинова с писмо до лидерите на партиите за КТБ"}
{"url": "https://www.24chasa.bg/novini/article/6503612", "text": "Незаконно внесени перилни препарати са иззели икономическите полицаи от РУ-Свиленград, съобщи пресцентърът на ОД на МВР - Хасково. Вчера те са проверили склад на булевард \"България\" в града, ползван от 51-годишна свиленградчанка. В помещението са били намерени стоки за бита от защитени търговски марки без документи за произход. Полицаите предполагат, че са внесени контрабандно от Турция. С протокол са били предадени близо 900 литра почистващи течни препарати, над 950 кг прахообразни перилни препарати и 436 пакета памперси. По случая е образувано досъдебно производство, а ползвателката на склада е задържана до 24 часа.", "date": "2017.10.19", "title": "Контрабандни перилни препарати са иззети в Свиленград"}
{"url": "https://www.24chasa.bg/novini/article/6503628", "text": "Турският президент Реджеп Тайип Ердоган заяви, че Турция може да затвори границата си със Северен Ирак \"всеки момент\", след като вече затвори въздушното си пространство за полети към и от този район, съобщи днес в. \"Хюриет\", предаде Ройтерс. \"Ние напълно затворихме нашето въздушно пространство за регионалното правителство в Северен Ирак,\" цитира вестникът думите на президента пред репортери на връщане от посещение в Полша. \"Разговорите продължават за това какво да бъде направено във връзка със (границите по) сушата... Все още не сме затворили граничните пунктове, но това също може да се случи във всеки един момент,\" каза Ердоган, цитиран от БТА. Турция обяви в понеделник, че затваря въздушното си пространство за полуавтономния регион на Иракски Кюрдистан и че ще действа за предаване на контрола над главния граничен пункт към региона на централното правителство. Пунктът Хабур е основният транзитен пункт между Турция и Иракски Кюрдистан. Референдум за независимост на Иракски Кюрдистан бе организиран на 25 септември. На него 90 процента от явилите се избиратели гласуваха за отделяне от Ирак. Иракското правителство се обяви категорично против плебисцита. Турция разглежда референдума като заплаха за националната си сигурност и се опасява, че той ще разпали сепаратистки настроения сред собственото й кюрдско население.", "date": "2017.10.19", "title": "Ердоган: Турция може да затвори границата си със Северен Ирак всеки момент"}
{"url": "https://www.24chasa.bg/novini/article/6503644", "text": "Председателят на Камарата на депутатите на Гърция Николаос Вуцис ще бъде на официално посещение в България на 20 октомври 2017 г. Визитата е по покана на председателя на Народното събрание Димитър Главчев, съобщиха от пресцентъра на Народното събрание. Председателят на парламента ще посрещне гръцкия гост на официалния вход на Народното събрание в 8.55 часа. Двамата ще влязат в пленарната зала, където след откриване на редовното заседание на Народното събрание председателят на Камарата на депутатите на Гърция ще произнесе слово. Непосредствено след изказването ще започне срещата на председателя на гръцкия парламент Николаос Вуцис с председателя на Народното събрание Димитър Главчев. В 10.00 часа председателите на двете законодателни институции ще направят изявление за медиите. Председателят на Камарата на депутатите на Гърция Николаос Вуцис ще положи венец пред паметника на Незнайния войн в 10.15 часа. След това гостът и председателят на Народното събрание Димитър Главчев ще посетят храм-паметника „Свети Александър Невски”. В програмата на официалното посещение на председателя на гръцкия парламент са предвидени срещи с президента на Република България Румен Радев и вицепремиера Томислав Дончев.", "date": "2017.10.19", "title": "Председателят на Камарата на депутатите на Гърция ще посети България утре"}
{"url": "https://www.24chasa.bg/novini/article/6503648", "text": "Ветото, което президентът Румен Радев наложи върху промените в Закона за отбраната и въоръжените сили не мина в парламента. Депутатите гласуваха два пъти като първия път не приеха закона с общо 117 гласа \"За\", 73 \"против\" и 21 \"въздържал се\". На прегласуване резулататите бяха 131 \"За\", 71 \"против\" и 20 \"въздържал се\", така законът бе приет, а ветото отхвърлено. Законопроектът беше приет на второ четене на 27 септември. Президентът върна закона за прегласуване, защото в него новите изисквания за заемане на длъжността постоянен секретар на отбраната са \"завишени, а новата редакция няма да разясни съществуващите неясноти и непълноти\". Другият оспорен от президента текст бе разпоредбата, според която удостоените с висше военно звание се представят в Комисията по отбрана в парламента от министъра на отбраната или определен от него заместник, а така се създавала изцяло нова процедура за избор.", "date": "2017.10.19", "title": "Oтхвърлиха ветото на президента Румен Радев върху Закона за отбраната"}
{"url": "https://www.24chasa.bg/novini/article/6503674", "text": "Увеличенията на фонд работна заплата ще бъдат 720 млн. лв. за 2018 г. Това заяви председателят на парламентарната група на ГЕРБ Цветан Цветанов в парламента след среща с представители на КНСБ. \"Бяха направени предложения за промени в кодекса на труда. Най-важното е, че за 2016 г. спрямо 2017 г., увеличенията на фонда са били 120 млн. лв.\", обясни Цветанов. \"Благодаря за този конструктивен разговор, който проведохме, както с колегите от парламентарната група така и с представителите на КНСБ. Впечатлен съм, че са направили задълбочен анализ на управленската програма и тези 50 страници ще бъдат дадени на колегите от ресорните комисии, за да могат да се запознаят и да оптимизират дейността си\", добави той.", "date": "2017.10.19", "title": "Цветанов: Увеличенията на фонд работна заплата ще бъдат 720 млн. лв."}
{"url": "https://www.24chasa.bg/novini/article/6503690", "text": "С 20 гласа \"за\" Висшият съдебен съвет (ВСС) избра за втори път Георги Чолаков за шеф на Върховния административен съд (ВАС) през следващите 7 години. 4-ма гласуваха против. Чолаков получи подкрепа от настоящия шеф на ВАС Георги Колев, главния прокурор Сотир Цацаров, цялата прокурорска колегия и част от съдийската. Не го подкрепиха шефът на Върховния касационен съд Лозан Панов и членовете Цветинка Пашкунова, Атанаска Дишева и Олга Керелска. При този развой президентът Румен Радев вече няма право да не назначи Чолаков за шеф. При първия му избор от стария ВСС Радев не подписа указ за назначението му. Затова новите съдебни кадровици решиха, че продължават процедурата от стадий задаване на въпроси към кандидата и чак тогава гласуване. \"Колегите ми ще са моите криви огледала, в които ще се оглежда\", каза след избора Чолаков и се обяви за привърженик на съдийското самоуправление. Номинацията му за един от най-важните шефски постове в съдебната система е именно от пленума на ВАС. Чолаков правораздава във ВАС от 2012 г. Преди това 2 пъти е свалял черната тога, за да работи като адвокат и нотариус. Стартът на изслушването във ВАС започна с въпрос за недекларирани сделки за ниви. Чолаков подчерта, че не е нарушил нито закона, нито морала.  \"Става въпрос за мои сделки през 2011 г. като нотариус за прехвърляне на вземания по предварителен договор за продажба на земи. Макар да не съм бил длъжен, тъй като не съм собственик, при встъпването си като съдия съм ги декларирал. Не съм ги декларирал като вземания, защото не са парични вземания\", добави съдията. Цветинка Пашкунова го попита дали трябваше ВСС и инспекторатът да провери изнесената информация за цесиите. \"Не бягам от проверки. Не съм крил тези цесии\", отвърна съдията. Чолаков отправи критики към настоящото ръководство на съда, че работата на съдиите не е била публична, а общественото доверие - незадоволително. За целта той възнамерява ВАС да има съдия говорител. Подобна длъжност има в прокуратурата. Атанаска Дишева, която до скоро бе съдия във ВАС, му зададе серия въпроси, свързани с дългогодишното командироване, фаворизирането на съдии и за бързината при тълкувателните дела. Чолаков каза, че не споделя практиката да се фаворизират съдии и само едни и същи например да се явяват на държавни изпити в университети или да посещават семинари. Обеща, че ще се допитва по всеки въпрос до колегите си, дори компетентността да е само на председателя. Призова и колегите си от ВАС да говорят за проблемите официални, а не по коридорите. Представляващият ВСС Боян Магдалинчев, който стана съдебен кадровик като съдия от ВАС, не се включи по време на дебатите в заседанието. След избора той изрази надежди, че новият председател ще коригира недостатъците на управлението на Георги Колев, от което част бе и самият Магдалинчев като зам. шеф.", "date": "2017.10.19", "title": "Пак избраха Георги Чолаков за шеф на ВАС, президентът вече не може да го отхвърли"}
{"url": "https://www.24chasa.bg/novini/article/6503678", "text": "Жена с руско гражданство загина в планински район в Източна Франция при полет с костюм крило /уингсют бейсджъмп/, съобщи посолството на Русия в Париж. Самоличността на жената не се съобщава. За момента не са ясни и причините за смъртта й, нито кога точно е станал инцидентът,   Уингсют бейсджъмп е може би най-рисковият от екстремните спортове. При него се извършва скок от голяма височина със специален костюм, който се разпъва в нещо подобно на крила. Това добавя площ, за да се увеличи съпротивлението, и позволява свободно летене във въздуха. Костюмът дава възможност, при определени условия, да се развие скорост от повече от 300 км/ч. Полетът обикновено завършва с парашут, който е прикрепен към костюма. В планините в източната част на Франция вече имаше подобни инциденти със загинали любители на този екстремен спорт. Властите в редица общини смятат да забранят практикуването му на своята територия. ", "date": "2017.10.19", "title": "Рускиня загина при полет с уингсют във Франция"}
{"url": "https://www.24chasa.bg/novini/article/6503723", "text": "Лидерът на регионалното правителство в Барселона Карлес Пучдемон отговори на ултиматума, поставен от централните власти в Мадрид в последната минута преди изтичането на срока (11 часа българско време). Независимост на Каталуня не е обявена, но ще бъде декларирана, ако правителството на Мариано Рахой продължи с \"репресиите\", т.е. активира член 155 от Конституцията, който предвижда суспендиране на автономните правомощия на региона, предава AFP, цитира \"Фокус\". „Ако централното правителството продължава да блокира диалога и продължава репресиите, парламентът на Каталуния може, ако сметне за подходящо, да пристъпи към гласуване на официална декларация за независимост\", се казва в писмо, изпратено до испанския министър-председател Рахой. Испанското правителство ще активизира член 155 от Конституцията, който предвижда суспендиране на автономните правомощия на Каталуня. Това потвърди говорител на Монклоа, официалната резиденция на министър-председателя на Испания. Други подробности към момента не се съобщават.", "date": "2017.10.19", "title": "Пучдемон заплаши да обяви пълна независимост от Испания"}
{"url": "https://www.24chasa.bg/novini/article/6503725", "text": "Гръцката полиция за борба с безредиците използва палки, за да попречи на опит на монаси, свещеници и други вярващи православни християни, да нахлуят в театъра, за да протестират срещу пиеса, за която твърдят, че е богохулна, предаде Асошиейтед прес. С прътове с гръцкото знаме част от тълпата от стотина души се опита да пробие полицейския кордон снощи пред солунски театър, пише БТА. Недоволството им бе насочено срещу пиесата \"Часът на дявола\", адаптация на история на португалския автор Фернанду Песоа за разговор между млада жена и красив дявол. Скандирайки \"Масоните вън от Гърция!\", те размахваха религиозни знамена и икони. Участващата в пиесата Евгения Самара изрази изненада и шок от протеста, а режисьорът Григорис Апостолуполос заяви, че пиесата разказва за доброто и злото във всички хора.", "date": "2017.10.19", "title": "Свещеници и монаси се опитаха да спрат пиеса в Гърция, стигна се до сблъсъци с полицията"}
{"url": "https://www.24chasa.bg/novini/article/6503737", "text": "Второто издание на Лотарията с касови бележки на Националната агенция по приходите отново превзе интернет и социалните мрежи. Само седмица след старта, за участие във втората част на популярната игра на данъчните, са регистрирани над 470 000 фискални бонове на обща стойност над 8,5 млн. лв. Близо 30 000 от вече регистрираните бележки са от ПОС терминал. Това съобщиха от НАП. Тази година късметлиите ще бъдат обявявани не само на официалния интернет сайт на Лотарията – kasovbon.bg, но и на специално създадената във Facebook страница https://www.facebook.com/kasovbon/. В социалната мрежа потребителите ще могат да следят последните новините около играта, както и да задават своите въпроси. Голямата награда в тазгодишното издание на Лотарията е 50 000 лв. 2000 лв. ще дават данъчните всеки месец на един щастливец, регистрирал печеливша касова бележка. Всяка седмица някой ще печели и предметна награда на стойност приблизително 1000 лв. Двойно по-голям шанс за спечелване на награда имат участниците, които са плащали с банкова карта и, освен касовата си бележка, са запазили и регистрирали бележката от ПОС терминала. В данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт. Както и през миналата година, данните, които трябва да бъдат въведени за участие, са стойността на покупката, датата и часа, в който е издадена касовата бележка. Няма ограничения за минимална или максимална стойност на покупките, допълват от НАП.", "date": "2017.10.19", "title": "Новото издание на Лотарията на НАП бие по интерес първото"}
{"url": "https://www.24chasa.bg/novini/article/6503712", "text": "Газ-сигнален пистолет и боеприпаси са иззети при проверка на частен имот в града. Това съобщиха от ОДМВР - Монтана. Претърсването на имота е проведено вчера като част от оперативно-издирвателни мероприятия за установяване на извършител на престъпление. Имотът е обитаван от 34-годишен мъж с инициали И. И. и 53-годишен мъж с инициали А. А., и двамата от град Монтана. От жилището са иззети газ-сигнален пистолет \"Blow Mini 8\", с пълнител и муфа, 5 газ-сигнални патрона и 3 боеприпаса. Местопроизшествието е посетено от оперативно-следствена група на РУ - Монтана. По случая е образувано досъдебно производство в РУ - Монтана.", "date": "2017.10.19", "title": "Иззеха газов пистолет и боеприпаси от частен имот в Монтана"}
{"url": "https://www.24chasa.bg/novini/article/6503736", "text": "Увеличението на минималната заплата трябва да се случва всяка година с 60-70 лв. Това заяви президентът на КНСБ Пламен Димитров след среща с депутати от ГЕРБ в парламента. \"Искаме 960 млн. лв. повече в бюджета за следващата година за персонал\", обяви Димитров. По думите му на срещата от синдикатите са предали тяхна оценка на програмата за управление в 50 страници, защото искали и премиерът и депутатите да видят техните виждания и конкретни предложения. Димитров обясни, че акцентите са върха образование, енергетика, транспорт, здравеопазване и регионално развитие. Искането за 960 млн. лв. било, тъй като в няколко сектора синдикатите не виждали увеличенията да вършат нужната работа. За Агенцията за социално подпомагане, по заетостта, Главна инспекция по труда искаме поне 10% увеличение за всички, заяви Димитров. Синдикатите ще поискат увеличение и на заплатите на служителите в домовете за възрастни хора и в училищата.", "date": "2017.10.19", "title": "КНСБ: Минималната заплата да се увеличава с минимум 60-70 лв. годишно"}
{"url": "https://www.24chasa.bg/novini/article/6503762", "text": "Забрана за всякакви чужди свещеници - ислямски, католически, евангелски, ще въведе правителството чрез промени в законите за вероизповеданията, за образованието и Наказателния кодекс. Ще се въведе и забрана чужди граждани да са начело на вероизповедания у нас, както и за финансиране от чужбина. Това обяви вицепремиерът Красимир Каракачанов след среща със специалните служби за опасността от проникване на радикален ислям сред българските мюсюлмани. Чуждите свещеници, които служат у нас, дори православните завършили в Москва, ще минават през признаване на дипломите, допълни той. Каракачанов предлага и ислямски имами да се подготвят във факултет на СУ или държавно Висше ислямско училище.", "date": "2017.10.19", "title": "Забраняват всички чужди свещеници заради страх от ислямисти"}
{"url": "https://www.24chasa.bg/novini/article/6503756", "text": "Прокуратурата решава дали да удължи мярката на двамата задържани за стрелбата в столичния квартал \"Лозенец\". По информация на  , потвърдена от източници в прокуратурата, един от арестуваните е Калоян Арсенов - син на бившия министър Долорес Арсенова. Другият е син на Злати Златев - Златистия. Все още не е ясно чий е пистолетът. Оръжието обаче е законно притежавано. Стрелбата се случи в сряда посред бял ден пред заведение, където се е празнувал рожден ден. При безразборната стрелба бяха простреляни и прозорците на жилище, намиращо се в съседство. Пред NOVA Aрсенова каза, че е в чужбина и не знае нищо за арест. Очаквайте подробности.", "date": "2017.10.19", "title": "Нова: Синовете на Долорес Арсенова и Златистия задържани за стрелбата в \"Лозенец\""}
{"url": "https://www.24chasa.bg/novini/article/6503759", "text": "Олимпийската шампионка с отбора по гимнастика на САЩ от игрите в Лондон през 2012 г. - Маккийла Мароуни, направи шокиращо разкритие в личния си профил в \"Туитър\". Тя разказа, че в продължение на 7 години е била сексуално малтретирана от лекаря на тима Лари Насър, разказва  . Гимнастиката, която в момента е на 21 години, разкри, че действията на доктора, който е в затвора за подобни обвинения, не са престанали, докато тя не се е оттеглила от активната си кариера. Всичко започнало по време на лагер на националния тим в Тексас, когато Мароуни била само на 13 години. \"Бях насилвана от д-р Лари Насър, докторът на женския национален отбор по гимнастика на САЩ и олимпийския отбор. Д-р Насар ми казваше, че получавам „необходими медицински процедури, които практикува от 30 години.“ Започна, когато бях на 13 години по време на един от първите ми тренировъчни лагери в Тексас и не свърши, докато не приключих кариерата си. Бях „лекувана“, когато и където на този мъж му се откриеше възможност. Случи се и в Лондон, преди с отбора да спечелим златните медали, случи се и преди да спечеля среброто. Най-страшната нощ се случи, когато бях на 15. Летях цял ден и нощ с отбора до Токио. Той ми даде приспивателно за полета, а следващото нещо, което помня, бе как бях с него в хотелска стая и получавах „лечение“. Мислех си, че ще умра\", пише тя. Мароуни добавя, че за разкритията си е вдъхновена от избухналия в Холивуд скандал с продуцента Харви Уайнстийн, който беше обвинен от редица актриси, че ги е малтретирал сексуално.", "date": "2017.10.19", "title": "Американска олимпийска гимнастичка разкри, че лекарят на тима я изнасилил"}
{"url": "https://www.24chasa.bg/novini/article/6503775", "text": "Темата „нов дом“ придоби допълнителна актуалност, особено на фона на трайната тенденция за увеличение на строителството в големите градове през последните месеци. По   на Националния статистически институт за второто тримесечие на 2017 г., в сравнение с второто тримесечие на 2016 г., издадените разрешителни за строеж на нови жилищни сгради са се увеличили с 35.4%, жилищата в тях - с 31%, а разгънатата им застроена площ е с 29.2% повече. За първите 9 месеца на годината, спрямо същия период на 2016, Пощенска банка постига 58% ръст в жилищното кредитиране. Това е най-значимият ръст отчитан от банката в периода след световната икономическа криза. Освен нарастването на интереса към кредитиране банката отчита повишаване и в средния размер на ипотечния кредит с 14%, който към септември 2017 г. достига 51 000 евро. Хората се интересуват най-вече от гъвкави възможности за финансиране, които да подхождат най-добре на техните потребности. В сравнение с други варианти на финансиране, като кредитни карти или овърдрафт, кредитът с ипотека е предпочитаната опция, заради възможността за получаване на изгодна лихва, по-голям размер на средства и по-дългия срок за изплащане. Жилищният кредит е целеви кредит, който осигурява средства за покупка на жилище, ремонтни дейности или за рефинансиране на други кредити. Пощенска банка е една от банките с традиции в жилищното кредитиране и повече от 20 години помага на хората да закупят свой дом. Тя е една от малкото банки в България, която инвестира в развитие и изграждане на специализирани центрове за жилищно кредитиране. Само от началото на 2017-а Пощенска банка е открила нови 10 центъра в цялата страна, като по този начин мрежата на банката е нараснала до 24. Четири от новооткритите локации са в София (ж.к. Люлин 3 - базар „Искра 2000“, ул. „Николай Станчев“ 5, бул. „Александър Малинов“ 33 и бул. „Мария Луиза“ 125), а останалите - в Благоевград (ул. „Свети Иван Рилски“ 17), в Русе (ул. „Николаевска“ 52), във Велико Търново (пл. „Майка България“ 5), във Варна (бул. „Владислав Варненчик“ 20-22), в Пловдив (бул. „Цар Борис III“ 20A), в Бургас (ул. „Васил Априлов“ 2). Във всеки един от 24-те специализирани центъра на Пощенска банка за жилищно кредитиране клиентите могат да получат коректна и изчерпателна информация за всеки етап от процеса по получаване на жилищен кредит от банката - от кандидатстването, попълването и набавянето на необходими документи, до усвояването на кредита. Експертите в жилищното кредитиране са на разположение да изготвят оферта, включваща най-подходящото за индивидуалния клиент решение, както и да го консултират как може да получи оптималните предимства към своя жилищен кредит от банката. За да отговори на специфичните нужди на клиентите си, Пощенска банка предлага различни видове жилищни и ипотечни кредити. За клиенти с постоянни доходи от чужбина например, които желаят да закупят жилище за себе си или за семейството си в България, е създаден специален жилищен кредит „У дома“. Само през последната година в Пощенска банка отчитат около 55% ръст на този вид запитвания. Ако се възползват от иновативния „Спестовен жилищен кредит“, клиентите на Пощенска банка могат да получат отстъпка по своя кредит. При него лихвата се намалява автоматично, ако кредитополучателят поддържа средства по сметките си в банката. Пощенска банка предлага и цялостната програма за обединение на задължения, наречена „Повече днес“. Повече информация за възможностите за жилищно кредитиране, които предлага банката, може да бъде намерена във всички центрове за жилищно кредитиране в страната, в офисите на Пощенска банка, както и чрез безплатна видео консултация през Skype, която може да бъде заявена на  .", "date": "2017.10.19", "title": "Расте търсенето на жилищни кредити"}
{"url": "https://www.24chasa.bg/novini/article/6503772", "text": "След подаден сигнал криминалисти засекли девойка, която продава наркотици в ромкия квартал \"Копарник“ в Монтана. На 18 октомври в дискотеката ченгетата са установили 20-годишната Н.Б. от областния град. При извършения личен обиск от дамската й чанта, впоследствие в калъф за очила, е намерено и иззето прозрачно найлоново пликче, съдържащо бяло прахообразно вещество, с тегло 0,7 грама, което при направения на място тест реагира на кокаин. По случая е образувано досъдебно производство за притежание и разпространение на дрога.", "date": "2017.10.19", "title": "Девойка продава кокаин в ромска махала"}
{"url": "https://www.24chasa.bg/novini/article/6503743", "text": "Граничният пункт на Малко Търново е затворен, продължава акцията на МВР, за която пръв съобщи 24 часа по-рано днес. На входа и изхода на ГКПП-то има километрични опашки от автомобили. Хората изчакват навън, в района на пункта, но няма информация кога евентуално ще бъде възстановен пропускателния режим. Служители на ГДБОП продължават проверката, започнала призори, когато се сменяли нощната с дневната смяна митничари. Засега няма официални данни дали са задържани служители на Агенция Митници,  но най-вероятно спецоперацията ще приключи с арести, прогнозират запознати.", "date": "2017.10.19", "title": "Граничният пункт на Малко Търново затворен, акцията на МВР продължава (Снимки)"}
{"url": "https://www.24chasa.bg/novini/article/6503793", "text": "Агенти на ДАНС атакуваха две болници във Враца, а в проверката се е включила и прокуратурата. В сряда екип на агенцията нахлул първо в регионалната здравна инспекция, а агентите изискали документите, които засягат частната болница „Вива медика“ и МБАЛ „Хр. Ботев“. Проверяващите останали до края на работния ден вчера, днес продължава преснимането на оперативната документация в инспекцията и двете болници. За подобна проверка се заговори още преди две седмици, когато по време на заседание на парламентарната комисия по здравеопазване министър Николай Петров заяви, че врачанската областна болница е ръководена зле, а пациентите са били филтрирани към частни болници, които са на територията на държавното здравно заведение.", "date": "2017.10.19", "title": "Акция на ДАНС във врачански болници"}
{"url": "https://www.24chasa.bg/novini/article/6503798", "text": "Правителството на Испания свика извънредна среща на кабинета, която ще се проведе в следобедните часове на събота, 21 октомври, предава AFP. Съобщението бе направено, след като Мадрид обяви, че ще предприеме стъпки за суспендиране на автономните правомощия на Каталуня, предава \"Фокус\". В изявлението се уточнява, че на срещата ще бъдат обсъдени следващите действия на Мадрид за активирането на член 155 от Конституцията, който позволява на централните власти да поемат пряк контрол върху даден регион при изключителни обстоятелства.", "date": "2017.10.19", "title": "Кабинетът в Мадрид ще заседава извънредно в събота за кризата с Каталуня"}
{"url": "https://www.24chasa.bg/novini/article/6503833", "text": "Прокуратурата обвини сина на известната кримка Злати Златев-Златистия - Йордан, за стрелбата в кв. \"Лозенец\" в София вчера. При нея куршум премина близо до мъж, след като през прозореца влетя в апартамента му. Заради това 30-годишният мъж ще отговаря за квалифицирано хулиганство. Синът на Долорес Арсенова - Калоян, пък засега е само свидетел по делото. Възможно е на по-късен етап и той да се сдобие с обвинение, обясниха от прокуратурата. ", "date": "2017.10.19", "title": "Обвиниха сина на Златистия за стрелбата в София, синът на Долорес Арсенова - свидетел"}
{"url": "https://www.24chasa.bg/novini/article/6503806", "text": "Известният турски бизнесмен Осман Кавала е задържан на летище Ататюрк в рамките на разследване, водено от Републиканската главна прокуратура в Истанбул, предаде информационната агенция Догу хабер ажансъ (ДХА), цитирана от \"Фокус\". Стана известно, че това е станало при завръщането му от град Газиантеп, Югоизточен Анадол. Там Осман Кимвала е присъствал на представянето на проект, планиран заедно с германския Гьоте институт, посочва още ДХА.", "date": "2017.10.19", "title": "Задържаха известен турски бизнесмен на летище \"Ататюрк\""}
{"url": "https://www.24chasa.bg/novini/article/6503795", "text": "35-годишен мъж е задържан за палеж на лек автомобил в Килифарево. Това съобщиха от ОДМВР - Велико Търново. На 16 октомври в управлението е получен сигналът за горящ лек автомобил „Фолксваген Таурег“, паркиран пред жилище в Килифарево. Въпреки намесата на огнеборците возилото е унищожено напълно. За броени часове криминалистите са установили, че автомобилът е умишлено запален от 35-годишен мъж с инициали К. К. от Варна. Той е задържан за срок до 24 часа по ЗМВР. След доклад на материалите в Прокуратурата мъжът е привлечен като обвиняем и му е наложена мярка за неотклонение \"Подписка\". Възстановена е паричната равностойност на автомобила.", "date": "2017.10.19", "title": "Задържаха 35-годишен, подпалил кола във Великотърновско"}
{"url": "https://www.24chasa.bg/novini/article/6503855", "text": "Европейският съд днес призна за обосновани едностранните санкции, наложени от ЕС на сваления украински президент Виктор Янукович и неговия сина Олександър за периода от март 2015 г. до март 2016 г., предадоха ДПА и ТАСС, цитирани от БТА. \"Съдът отхвърли иска на господата Виктор Янукович и Олександър Янукович за преразглеждане на решението на Съвета на ЕС за въвеждане на ограничителни мерки на ЕС спрямо тях през 2015 и 2016 г.\", съобщи пресслужбата на съда, цитирана от ТАСС. Янукович беше свален при бунта през 2014 г. и избяга в Русия. Той иска отмяната на санкциите, наложени му от ЕС по обвинения в корупция и финансови злоупотреби, припомня ДПА. В резултат на санкциите, активите на Янукович и сина му Олександър в Европа бяха замразени за една година през март 2014 година. По-късно този срок беше удължен през 2015 г. и през 2016 година.", "date": "2017.10.19", "title": "Европейският съд: Санкциите, наложени на бившия украински президент, са обосновани"}
{"url": "https://www.24chasa.bg/novini/article/6503872", "text": "Пловдивският апелативен съд уважи жалбата на зам.-шефа на Трето РУ в Пловдив Стоян Павлов-Палата и го пусна на свобода. Той беше арестуван с обвинение, че е получил 300 лева от ало измамници. Това станало пред самото районно, където той работи. Парите били пъхнати в кутия от цигари. На първо инстанция окръжният съд му наложи постоянен арест. Палата обжалва и съдия Милена Рангелова обясни, че няма обосновано предположение полицаят да е извършил престъплението, в което прокуратурата го обвинява. Рангелова отказа да му наложи парична гаранция или каквато и да било друга мярка.  Мотивите й са, че няма опасност да се укрие и да извърши друго престъпление. Точно обратното обаче пледираше прокуратурата. Според Рангелова не е ясно кой и дали въобще е дал пари на Павлов. Тя заяви, че прокуратурата можела да продължи да работи по обвинението, но по други текстове от Наказателния кодекс. Това нямало как да го стори съдът, тъй като той е арбитър. Зам.-шефът на Трето РУ отказа и този път коментар. Защитата му пледира, че той не е взел въпросните 300 лева. Нямало доказателства, че на Палата са дадени пари от ало измамниците. Нито един кадър от записите на камерите не потвърждавал, че е получен рушвет. Прокуратурата е категорична, че той е покровителствал мошениците. Те са му писали есемеси и дори са се виждали с него. Според държавното обвинение полицаят се е срещал с тях и те са го уведомили,че ще бъдат мулета при ало измама в Русе. Служителят на реда не предприел никакви мерки. Прокуратурата е категорична, че зам.-шефът на Трето РУ е знаел за престъпната схема, но не е сигнализирал и не е взел мерки за нейното пресичане.  Определението на апелативния съд е окончателно.", "date": "2017.10.19", "title": "Полицейският шеф с рушвета от ало измамниците - на свобода"}
{"url": "https://www.24chasa.bg/novini/article/6503875", "text": "Един от най-добрите университети в Холандия – Tilburg University – ще проведе презентации в България, за да представи своите бакалавърски и магистърски програми на английски език. Събитието, организирано съвместно с агенция „Скай Лайнс“, ще се състои на 24 октомври в хотел „Графит“, Варна, на 25 октомври в хотел „Маринела“, София и на 26 октомври в хотел „Тримонциум“, Пловдив. Според престижната класация  , Tilburg е на 3-то място в Европа и на 11-то място в света в обучението по икономика и бизнес, редом до университети като Harvard и Stanford в САЩ, Oxford и Cambridge в Англия. Tilburg School of Economics and Management (TiSEM) е най-доброто холандско училище в тази дисциплина. Според престижната класация  , Tilburg е на 8-мо място в света в обучението по финанси и на 5-то място в обучението по бизнес администрация.   му отрежда почетното 2-ро място сред 750 училища в областта на правото. Tilburg University предлага следните  : На магистърско ниво може да избирате сред близо 50 програми в областите:  . Холандия е предпочитана образователна дестинация и заради  . За академичната 2018-2019 г. фиксираната годишна такса за студенти от ЕС е в размер на  . За да научите повече за предимствата на обучението в Холандия, заповядайте на презентациите на Tilburg University: • Варна – 24 октомври, 18:30 ч., хотел „Графит“ • София – 25 октомври, 18:30 ч.,хотел „Маринела“ (бивш „Кемпински“) • Пловдив – 26 октомври, 18:30 ч.,хотел „Тримонциум“ Входът за събитието е свободен. Предварителна регистрация може да направите  .", "date": "2017.10.19", "title": "Престижно обучение по икономика и право в Tilburg, Холандия"}
{"url": "https://www.24chasa.bg/novini/article/6504181", "text": "Пакистан е започнал изграждането на ограда по границата си с Афганистан с цел борба срещу екстремистките групи в региона, предаде Франс прес. Влиятелната пакистанска армия отведе снощи група журналисти на едно от редките посещения по границата, за да им представи напредъка, постигнат от месец март, когато беше обявено изграждането на стената. Телената ограда е висока около 3 метра и горната й част е покрита с бодлива тел. В момента тя прегражда няколко части от границата между Северен и Южен Вазиристан в планинските племенни райони. Целта й е да попречи на свободното преминаване на въоръжени групи като талибаните и Ал Каида между двете страни, както те правят през последните години за голямо неудоволствие на САЩ. Издигането на стената е историческа промяна в областта на граничния контрол между двете страни, заяви високопоставен военен във форт Хамза в селището Ангур Ада в Южен Вазиристан. \"До декември 2018 г. няма да остане ненаблюдаван нито сантиметър от международната граница\", увери той. \"Когато приключим, ако е рекъл Аллах, ще сме сигурни в едно нещо и то е, че никой няма да може да премине\", подчерта високопоставеният военен. Пакистан планира да прегради по-голямата част от 2500-километровата граница, въпреки протестите на Кабул, че това ще раздели семейства и приятели в пущунския племенен пояс между двете страни. Пакистанската армия очаква проектът да струва около 532 милиона долара. Има и планове за изграждането на 750 контролни пункта и използването на високотехнологични системи, които да предотвратят прекосяването на границата. Гулаб Мангал, губернатор на източната афганистанска провинция Нангархар, заяви пред Ройтерс, че стената ще доведе до засилването на омразата и недоволството между двете съседни страни и няма да е от полза за никого.", "date": "2017.10.19", "title": "Пакистан издига ограда по границата си с Афганистан"}
{"url": "https://www.24chasa.bg/novini/article/6504173", "text": "Председателят на Европейския парламент Антонио Таяни предупреди регионалното правителство на Каталуня да не предприема следващи стъпки за отделянето на областта от Испания, предава германският телевизионен канал ZDF, цитиран от \"Фокус\". „Би било хубаво каталунското правителство да не обявява независимост, защото никой няма да застане зад нея. Никой в Европа не би могъл да я приеме“, подчерта Таяни. Италианският политик припомни, че конфликтът с Каталуния е „проблем на Испания“, а не на Европейския съюз.", "date": "2017.10.19", "title": "Таяни към каталунците: Никой в ЕС няма да приеме вашата независимост"}
{"url": "https://www.24chasa.bg/novini/article/6504195", "text": "Монтирането на 1,3 км мантинела в средната разделителна ивица на пътя София - Калотина започва в понеделник - 23 октомври, съобщиха от Агенция \"Пътна инфраструктура\". Двойната ограничителна система ще бъде в участъка от светофара при хипермаркета до отклонението за Банкя. Мярката се предприема, за да се повиши безопасността на движението. Въпреки че участъкът е маркиран с двойна непрекъсната линия и според правилата за движение пресичането й е забранено, те не се спазват от шофьорите и поради това възможността за извършването на обратен завой ще бъде ограничена с поставянето на мантинела, изтъкват от пътната агенция.", "date": "2017.10.19", "title": "Монтират мантинела над 1 км. в средната разделителна ивица на пътя за Калотина"}
{"url": "https://www.24chasa.bg/novini/article/6504194", "text": "Вицепремиерът Валери Симеонов, държавният секретар на Министерството на човешките ресурси на Унгария Миклош Шолтес и заместник-държавният секретар на Министерството на земеделието на Унгария Ищван Лоранд Сакали посетиха Рилската света обител и присъстваха на Света литургия по случай храмовия празник манастира. Това съобщиха от Министерски съвет. В чест на празника заместник министър-председателят по икономическата и демографската политика подари икона на Негово Преосвещенство Адрианополски епископ Евлогий. Вчера Валери Симеонов  .", "date": "2017.10.19", "title": "Валери Симеонов показа и Рилския манастир на унгарската делегация"}
{"url": "https://www.24chasa.bg/novini/article/6504247", "text": "На сина на Долорес Арсенова е пистолетът, с който вчера следобед стреля синът на Злати Златев - Златистия. Йордан Златков бил в заведението на Калоян Арсенов. Синът на бившия министър Долорес Арсенова дал законния си пистолет на гард, който трябвало да го прибере в каса. Той обаче го забравил на бара. Тогава Йордан грабнал оръжието и стрелял по близкия жилищен блок, а един от куршумите минал на метри от Валентин Хранов. За щастие мъжът не е пострадал. С постановление на прокурор Марин Малчев Йордан е задържан за 72 часа. Той е обвинен в квалифицирано хулиганство. Засега Калоян Арсенов е само свидетел и е на свобода. Може обаче и той да бъде обвинен.", "date": "2017.10.19", "title": "Пистолетът, с който стреляха в \"Лозенец\" - на сина на Долорес Арсенова"}
{"url": "https://www.24chasa.bg/novini/article/6504264", "text": "Двама мъже са задържани за съхранение на наркотик, съобщиха от пресцентъра на МВР. Вчера в 18.00 часа полицаите виждат мъжете в поле, намиращо се на 3 км от Тополовград в посока Ямбол. 32- годишните, от Стара Загора и от с. Мрамор, са заловени в момент на бране на стръкове канабис, които засели преди време. Откъснати били 16 растения, потвърдени с полеви наркотест, с тегло 13 кг зелена листна маса. Образувано е досъдебно производство.", "date": "2017.10.19", "title": "Задържаха двама мъже, докато берат марихуана край Тополовград"}
{"url": "https://www.24chasa.bg/novini/article/6504226", "text": "Намаляват пътните инциденти с мотористи, отчете Пътна полиция в края на мотосезона, който премина под мотото „Не на агресията на пътя“ Данните за изминалите месеци показват, че са по-малко и ранените и загинали при катастрофи с мотори. От началото на тази година до 15 октомври са регистрирани 102 пътни инцидента с мотористи, при които са загинали четирима водачи и един пешеходец, ранените са 103-ма, от тях 95 са управлявали мотоциклет. За същия период на 2016 г. произшествията са 118, с петима загинали мотористи, един пешеходец и ранени 124, от които 102-ма водачи на мотоциклети.", "date": "2017.10.19", "title": "102 катастрофи с мотористи от началото на 2017 г., 5-има са загинали"}
{"url": "https://www.24chasa.bg/novini/article/6504285", "text": "Честит празник, български лекари! Желая ви здраве и сила. Продължавайте да бъдете героите на своите пациенти, следвайте призванието си и успехите неминуемо ще дойдат. Това написа премиерът Бойко Борисов във фейсбук.                                                                                                                                                                                                                                                                                                                       ", "date": "2017.10.19", "title": "Борисов поздрави лекарите за празника им"}
{"url": "https://www.24chasa.bg/novini/article/6504297", "text": "\"Болестта Алцхаймер застрашава да се превърне в глобална световна епидемия. Няма държава, която да не е засегната. В световен мащаб са диагностицирани 47 млн. болни, като тенденцията е в близките години броят им да се удвои, за страните от Западна Европа и да се утрои за бившия източен блок\". Тревожната статистика съобщи д-р Мария Карийо, която е главен научен директор на Асоциация „Алцхаймер” в САЩ. Тя бе един от водещите лектори на първия в Европа и втория в света международен форум, свързан с коварната болест, който се проведе край Варна. Д-р Карийо изнесе обезпокоителни данни за нашата държава. Според проучвания, направени през последните 3 години, у нас болните с деменция и Алцхаймер са около 100 000 души, но цифрата е приблизителна, тъй като е изчислена на базата на допитване само във Варна и региона. А имайки предвид прогресивно застаряващото население на България, се очаква техният брой да скочи драстично. Според проучванията болестта поразява повече необразовани хора, водещи нездравословен, заседнал начин на живот. Двама български учени, живеещи и работещи дълги години в САЩ - проф. д-р Илия Лефтеров, от Университета на Питсбърг и проф. д-р Лиана Апостолова - професор по неврология, радиология и генетика в Медицинския Факултет на Университета на Индиана, изказаха категоричното си мнение, че правителствата, не само нашето, а и в световен мащаб, трябва да бъдат по-отговорни, да осъзнаят каква е истинската заплаха от тази болест и в крайна сметка да се инвестират повече средства за проучването й. \"Вече има разработени технологии, има и маркери, благодарение на които Алцхаймерът може да бъде диагностициран 20 години преди да се появят първите му признаци. Но тъй като такова изследване се прави на реално здрав физически човек, никоя здравна каса не би финансирала такъв профилактичен преглед\", обясни проф. Лефтеров. Колегите му допълниха, че никъде лечението на тази болест не се покрива от социалните осигуровки. А проблемът е, че тя поразява предимно възрастни хора, в пенсионна възраст, с ниски доходи. Според експертите лекарство за лечението на Алцхаймер все още не е открито. Предстои много научна работа, в която екипи от целия свят трябва да обединят усилията си, за да има ефективни резултати. Засега са постигнати огромни постижения в областта на ранната диагностика, но усилията на специалистите в момента са насочени към откриването на лекарства или варианти развитието да бъде спряно в промеждутъка след ранното установяване на заболяването и преди да се появят първите признаци. Специален гост на форума бе г-жа Ирина Илиева, изпълнителен директор на гражданско сдружение „Алцхаймер България”. \"Болестта обръща напълно живота в едно семейство. Един човек трябва да полага постоянно грижи за болния, а цената на лекарствата обикновено е непосилна за доходите на български пенсионер. Липсата на информация и подкрепа допълнително усложнява ситуацията. А тоталната липса на социални услуги, каквито има в другите европейски страни, поставя България извън стандартите за качество на живот\", сподели г-жа Илиева. Д-р Карийо обясни, че в САЩ действат повече от 300 центъра за помощ на семействата, грижещи се за такива бални. В тях работят само доброволци, а средства се набират чрез дарения. У нас има само гражданско сдружение, в което подкрепа са намерили 250 засегнати семейства, но то няма дори седалище в определен град, или офис.", "date": "2017.10.19", "title": "Светила в медицината твърдят: Болните от Алцхаймер ще се утроят"}
{"url": "https://www.24chasa.bg/novini/article/6504310", "text": "54-годишен мъж е задържан за шофиране в лентата за насрещно движение и след употреба на алкохол. Това съобщиха от ОДМВР – Ямбол. В РУ - Тунджа е образувано незабавно производство срещу 54- годишен от Ямбол. На 18 октомври около 19.40 часа на тел. 112 е получен сигнал, че на пътя Ямбол – Тенево водач на лек автомобил „Фолксваген Голф“ е шофирал рисково, навлизайки в лентата за насрещно движение. На място е установен 54-годишният водач, чиято проба за употреба на алкохол се оказала положителна, като техническото средство е отчело стойност над 1.2 на хиляда. Мъжът е задържан за срок до 24 часа. Работата по случая продължава.", "date": "2017.10.19", "title": "Задържаха мъж от Ямбол, карал в насрещното пиян"}
{"url": "https://www.24chasa.bg/novini/article/6504345", "text": "Парламентарното сътрудничество, партньорството в ЕС и НАТО и приоритетите на Българското председателство на Съвета на ЕС обсъдиха председателят на Народното събрание Димитър Главчев и заместник-председателят на Държавното събрание на Унгария Марта Матраи. Унгарска парламентарна делегация е на официално посещение в България, съобщиха от пресцентъра на Народното събрание. С днешната визита продължаваме традиционно добрите и приятелски отношения между България и Унгария, отбеляза на срещата Димитър Главчев. Той подчерта, че посещението се осъществява на знаменателен ден – 19 октомври, Деня на българско-унгарското приятелство и припомни, че на 15 септември миналата година българският парламент със свое решение обяви тази дата за ден на приятелство между двете страни. Димитър Главчев даде висока оценка на развитието на отношенията между България и Унгария на всички нива и допълни, че те са основани на историческите и културни връзки и взаимните симпатии между двата народа. Имаме сходни позиции по много въпроси от дневния ред на ЕС и сме изправени пред общи предизвикателства, отбеляза той. По думите му унгарското председателство на Вишеградската група и Българското председателство на Съвета на ЕС предоставят допълнителни възможности за ефективно взаимодействие по актуалните теми на региона и Европа. Председателят на Народното събрание заяви, че България цени високо подкрепата на Унгария за присъединяването на страната ни към Шенген. Той благодари за отношението на унгарската страна към българското национално малцинство и за създадената институционална рамка за малцинствата, която позволява съхраняването на националната идентичност на българите в Унгария. На срещата беше обсъдено и предстоящото Българско председателство на Съвета на ЕС. Димитър Главчев отбеляза, че основен приоритет на страната ни ще бъде европейската перспектива на Западните Балкани. Връзките между двете страни се развиват отлично и са на много високо ниво, заяви по време на разговора заместник-председателят на Държавното събрание на Унгария Марта Матраи. Тя акцентира и върху ползотворното сътрудничество между двата парламента и определи като изключително важни активните контакти между комисиите за обмен на ценен опит и добри практики в сферата на законодателството. Наш общ интерес е запазването на единна Европа, което може да стане, само ако заедно работим за реализирането на общите ни цели, добави Марта Матраи. Ние подкрепяме България за приемането на страната ви в Шенген, както и по отношение на защитата на границите, защото това е важно за всички нас, заяви още тя. Унгария спазва стриктно правата на всички малцинства отбеляза Марта Матраи и допълни, че представителите на малцинствата в унгарския парламент, сред които и представителят на българското малцинство, са изключително активни. Унгарските парламентаристи бяха приветствани в пленарната зала на Народното събрание. С „честит празник” се поздравиха унгарските гости и членовете на Групата за приятелство България – Унгария в Народното събрание. Председателят на групата Милена Дамянова отбеляза, че именно от народните представители, обединени от желанието за по-тесни и интензивни отношения с Унгария, е тръгнала инициативата за обявяване на 19 октомври за Ден на българо-унгарското приятелство. Отношенията между нашите две страни имат своята история, а топлите чувства между българите и унгарците са гаранция, че сътрудничеството ни ще продължи да се развива на всички нива, подчерта тя. Имаме големи очаквания за задълбочаване на връзките в сферите на образованието, науката и културата в периода 2017-2020 г., добави председателят на групата за приятелство Милена Дамянова.", "date": "2017.10.19", "title": "Главчев: С днешната визита продължаваме добрите и приятелски отношения с Унгария"}
{"url": "https://www.24chasa.bg/novini/article/6504361", "text": "По-малки присъди поискаха от апелативните магистрати осъдените за убийството на 13-годишно момиче Красимир Тодоров, на 21 години и приятелката му 20-годишната Ивалена Маринова. Пред окръжния съд в морската столица те се възползваха от така нареченото съкратено съдебно следствие и вместо две доживотни присъди, ще трябва да лежат по 20 години зад решетките. На убийците обаче и 20 години им се сторили много и поискаха присъдите им да бъдат намалени. В същото време Варненската окръжна прокуратура също изрази несъгласие с наказанието им. Държавното обвинение обаче поиска от съда по-тежки наказания за двамата. Решението ще бъде обявено в законния едномесечен срок. Красимир получи на първа инстанция доживотен затвор за убийство 15 години за изнасилването, а заради привилегията на съкратеното съдебно следствие намали присъдата съответно на 20 и на 10 години, като бе осъден да търпи по-тежкото. Двамата подсъдими солидарно ще трябва да заплатят 120 000 лева на бащата на момичето и по 150 000 лева всеки един от тях на майката на Александра. 13-годишната Александра изчезна от дома си в Провадия на 22 март 2016 г. Издирването на момичето продължи 21 дни - до 12 април 2016 г., когато полицейски служители откриха тялото й в изоставената сграда на бившия \"Ловен дом\" в родния й град. Ден по-късно, при претърсване на дома, който обитавали Красимир и Ивалена, била намерена разписка от заложна къща във Варна, където двамата продали пръстена на Александра. Веднага след това Тодоров и Маринова са били привлечени като обвиняеми. На местопрестъплението бяха открити следи, а по-късно ДНК-експертиза на клетъчен материал в открит на мястото презерватив установи и автора на изнасилването. Техническа и лицевоидентификационна експертиза на видеозаписи от заложните къщи, където двамата продали ограбените накити на Александра, също установи по безспорен начин вината им. Според протеста на прокуратурата присъдата и на двамата е недопустимо ниска и в случая има многобройни отегчаващи вината обстоятелства. Тодоров имал криминални регистрации от непълнолетен и пушел трева. Именно с цигара марихуана примамил тинейджърката да отиде с него в необитаемата сграда, където била изнасилена, по-късно удушена и обрана. Обвинението твърди, че и двамата подсъдими не са изразили разкаяние или критично отношение към стореното от тях. Както прокуратурата, така и адвокатите на родителите на убитото момиче намират, че и Красимир и Ивалена са направили всичко възможно да измъкнат от случая. Участвали активно в издирването на момичето, а след задържането им Ивалена, която била водеща при грабежа и при действията по убийството на Александра, давала с бележки указания на Тодоров.", "date": "2017.10.19", "title": "Убийци на дете молят съда за милост"}
{"url": "https://www.24chasa.bg/novini/article/6504596", "text": " Самолетоносачът на САЩ „Роналд Рейгън“, разполагащ с двигатели с ядрено захранване и 100 хил. тона водоизместимост, патрулира водите около Корейския полуостров, предава Reuters, цитиран от \"Фокус\". Маневрите му в районите около източното крайбрежие на полуострова в четвъртък е демонстрация на сила, споменават още от агенцията. Това е най-големият американски кораб в Азия, разполагащ с екипаж от пет хиляди души и 90 изтребители от типа F-18. Командващият бойния кораб контраадмирал Марк Далтън заяви, че „опасното и агресивно поведение на Северна Корея засяга всички по света“, като поясни, че това учение е доказателство на твърдите намерения на САЩ да „защитят Република Корея“, ако това се наложи.", "date": "2017.10.19", "title": "Самолетоносач на САЩ патрулира около Корейския полуостров"}
{"url": "https://www.24chasa.bg/novini/article/6504599", "text": "Световната банка повиши сериозно прогнозата си за ръста на икономиката на България през 2017 г. до 3,8%. Това става ясно от последния доклад на банката за икономиките на Европа и Централна Азия, представен днес. В предишния доклад от май прогнозата за ръста на БВП на страната ни беше 3%, предаде \"ТВ Европа\". През 2018 г. се очаква растежът на икономиката да се ускори до 3,9%, а през 2019 г. ще достигне 4%. Потреблението на домакинствата ще продължи да расте, инвестициите ще останат стабилни, а износът на страната ще започне да нараства през следващата година. Доброто представяне на заетостта и заплащането, както и планираното увеличение на пенсиите, би трябвало да подкрепят реалния доход и още повече да намалят бедността, смятат експертите на Световната банка. Прогнозите са нивото на бедността да спадне до 7,6% през 2017 г., 7,1% през 2018 г. и 6,7% през 2019 г. Фискалната позиция на страната, обаче, леко ще се влоши през 2017 г. спрямо 2016 г., но ще се подобри в средносрочен план. През настоящата година дефицитът може да достигне 0,6% от БВП. Пред страната остават редица предизвикателства и рискове – ключовото предизвикателство според Световната банка е България да ускори конвергенцията с останалите страни от Европейския съюз и да се справи с негативните последици от демографските промени. Според изчисленията България ще трябва да ускорява ръста на производителността с поне 4% годишно, за да достигне средни нива на доходи на ЕС до едно поколение. За сравнение, годишният среден ръст е бил 2,5% годишно през последните шест години. За да подобри представянето си по тези показатели обаче, България трябва да реши предизвикателствата си в управлението. Ефективността и ефикасността на публичните разходи в здравеопазването, пенсиите и дългосрочната грижа също трябва да бъдат подобрени, за да се гарантира включването на гражданите и устойчивостта на растежа в условията на демографски промени.", "date": "2017.10.19", "title": "Световната банка с прогноза за ръст на икономиката на България до 3,8%"}
{"url": "https://www.24chasa.bg/novini/article/6504600", "text": "Главният съветник на председателя на управляващата в Турция Партия на справедливостта и развитето /ПСР/ Шабан Дишли е подал оставка, предаде турският телевизионен канал НТВ, цитиран от БТА. През май турският президент Реджеп Тайип Ердоган бе избран отново за лидер на ПСР след тригодишно прекъсване. Избирането му за председател стана възможно в съответствие с одобрена на референдума на 16 април 2017 г. конституционна поправка, която позволява на президента да бъде партийно ангажиран.", "date": "2017.10.19", "title": "Главният съветник на Ердоган в партията е подал оставка"}
{"url": "https://www.24chasa.bg/novini/article/6504613", "text": "Нека си вземе оставката на търговците в Русе, на депутатите, които купуваха гласове, и тогава да иска оставки на патриотите, отряза Корнелия Нинова Борисов от Брюксел. По-рано днес, тя поиска оставката на Валери Симеонов. Премиерът коментира и закупуването на стратегически изтребител. Що не излязат военните, президентът, да кажат кой ни е противник, за да преценяваме от кой се пазим и с какво ще атакуваме, попита той. Нека преценим колко самолета има Европа, колко трябват за България. Ако трябват 100 и Турция ще ни става, примерно противник, колко самолета и танкове ще ни трябват, ако станем южен фланг, попита реторично Борисов. За радост, все повече от прагматичните лидери казват, че не е добре ЕС да къса с Турция. И на мен може да не ми харесват много неща в Турция, но увисва целият фланг, посочи Борисов. Тереза Мей ме покани в Лондон, каза премиерът Бойко Борисов на брифинг в Брюксел след срещите му с Доналд Туск, британския премиер и Федерика Могерини. С Великобритания поддържаме традиционно добри отношения, с Мей говорихме и за Брекзит, каза той. В следващите две години имаме възможност да държим темата за западните Балкани и тези държави, ако сега не тръгнат в пакет, на различни стъпки, разбира се, това никога няма да се случи занапред, посочи Борисов. Ние искаме всички народи на Балканите да усетят перспективата за влизане в ЕС и НАТО, каза премиерът. Той допълни, че с Федерика Могерини са си направили график за срещите през ноември и декември по тази тема. Тези държави трябва да вървят заедно, но в зависимост от готовността и желанието им. Но перспективата има всяка една от тях. Това важи и за Косово и Сърбия. те трябва да вървят заедно. Надявам се лидерите да разбират това, че сега трябва да се възползват от европерспективата пред тях, посочи Борисов. В България много хора разбират грешно председателството, че ние казваме какво да се прави. А всъщност ние менежираме, посочи министър-председателят. Все повече колеги разбират, че макар и малко, да започнем всички държави да усетят перспективата в следващите две години. Това е едно много добро съвпадение и стечение на обстоятелствата, каза Борисов. Разводът винаги е проблем за децата, той никога не носи щастие, винаги е нещастие за един или друг, и винаги, когато става въпрос за имоти и пари. Така Борисов коментира Брекзит, като посочи, че не е песимист за разбирателството между ЕС и Лондон. Усещането ми е, че много трудно ще се разберат, каза още Борисов. Той допълни, че правим всичко необходимо, за да се разграничим от емоциите и да вкараме прагматизма в решенията, допълни той. На въпрос за Каталуня, Борисов посочи, че Рахой е запознал участниците в срещата на лидерите в Европейския съвет с Конституцията на Испания и позицията е да се спазва конституцията на всяка държава. С Тереза Мей сме на едно мнение - че споразумението Турция не трябва да се пипа. Само преди 7-8 месеца, много от вас отразяваха Харманли и знаят какво беше с мигрантите и то няколко хиляди. А представете си какво ще стане с няколко стотин хиляди. Моето мнение е да не се късат отношенията, да се съобразяваме със споразумението за мигрантите. Питам, ако прекратим отношенията си с Турция и България стане южен фланг на НАТО, ние можем ли със 7 самолета да удържим на напъна. Цялата концепция на България и ЕС се срива. И това не бива да става. Тези политиканти, които излизат и толкова лесно хвърлят приказки: Турция да изчезне, може да им спечели изборите, но не и войната, отсече Борисов по горещата тема за съседите ни.                                                                                                                                                                                                                                                                                                                       ", "date": "2017.10.19", "title": "Борисов: Нинова първо да вземе оставките на своите, а после да иска на патриотите (Видео)"}
{"url": "https://www.24chasa.bg/novini/article/6504607", "text": "От 1 ноември влизаме в режим на готовност за зимно поддържане, към момента са налични 3000 снегопочистващи и снегоподдържащи машини по отделните области. Това каза министърът на регионалното развитие и благоустройството по време на заседанието на Комисията по регионална политика във връзка с плановете за зимно поддържане, преда „Фокус“. По думите му толкова са били и за миналия период. „По настоящем, до края на следващата седмица, ще се извърши проверка по областни пътни управления за готовността, както от гледна точка на наличната техника, така и от гледна точка на наличието на материали, за да гарантираме наистина ефективното посрещане на зимния сезон“, каза Нанков. Той поясни, че 1 ноември възнамеряват да влязат в режим на готовност за зимно поддържане. Така че всички необходими мерки от колегите са взети. Направена е необходимата организация както с необходимите административни актове, така и на база на проведените срещи и заседания на работни групи с колегите от другите компетентни ведомства“, каза Нанков. По думите му има и издадена заповед от министър-председателя.", "date": "2017.10.19", "title": "Министър Нанков: От 1 ноември влизаме в режим на готовност за зимно поддържане"}
{"url": "https://www.24chasa.bg/novini/article/6504630", "text": "България прие от Унгария председателството на Стратегията на ЕС за Дунавския регион. Зам.- министърът на регионалното развитие Деница Николова получи от Ищван Йо, координатор за Унгария, корабен рул, който е символ на стратегията. Това стана днес на годишната среща, която се провежда в Будапеща. Удоволствие и предизвикателство е да получим председателството, каза Николова. Случайно или не, днес е ден на българо-унгарското приятелство. Това показва нашата здрава връзка, каза Николова. Тя обяви, че на 18 и 19 октомври догодина форумът за стратегията ще се проведе в София и ще бъде подкрепен от Европейската комисия. Тогава страната ни ще предаде председателството, а на коя държава предстои да стане ясно. В момента се разглеждали две кандидатури. Стратегията предоставя рамка за устойчиво развитие чрез обединяване на усилията на всички заинтересовани страни за преодоляване на предизвикателствата в региона, свързани с намаляване на икономическите различия, разрешаване на проблемите, свързани с опазването на околната среда, развитието на свързаността и сигурността.", "date": "2017.10.19", "title": "България прие председателството на Стратегията на ЕС за Дунавския регион"}
{"url": "https://www.24chasa.bg/novini/article/6504681", "text": " Последните санкции на САЩ целят да извадят Русия от европейския енергиен пазар, за да може Европа да закупува по-скъп американски втечнен природен газ. Това заяви президентът на Русия Владимир Путин на заседание на международния дискусионен клуб „Валдай“, цитиран от ТАСС и Фокус. В тази връзка руският държавен глава подчерта, че международната политика все повече се намесва в икономическите отношения. Путин добави, че се извършват опити да се възпрепятстват проекти за прокарването на нови газопроводи, въпреки че такава диверсификация на логистиката е, по думите му, „икономически ефективна, изгодна за Европа и служи за укрепването на сигурността“.", "date": "2017.10.19", "title": "Путин: Санкциите на САЩ целят да ни извадят от енергийния пазар на Европа"}
