{"url": "https://www.24chasa.bg/novini/article/7547187", "text": "Според магистрати драмата на майката на осиновено дете, която търси биологичните му родители, може да бъде решена в съда. Детето е в риск заради здравословен проблем и се налага спешно да бъдат открити биологичните му родители, написа майката в писмо до медиите в събота. То е изоставено в дома в Монтана през 2001 г. и сега осиновителката му издирва родните му баща и майка, които са от същия град. Той се казва Славейко Георгиев и е роден през 1952 г., а майката - през 1970 г. Това са единствените данни, с които разполага жената. Знае също, че семейството има още 2 деца. Стотици, гледали филма “Майка” с актрисата Джансу Дере и малката Мелек в ролята Берен Гьокйълдъз, съчувстват на жената, гледаща болното дете. Според магистрати в правомощията на окръжния съд е да допусне да бъде разкрита тайната на осиновяването пред лице, потърсило информация за биологичните родители на осиновено дете по здравословни причини - наличието на хронично заболяване, лечението на което изисква текущо проследяване и информираност за фамилната обремененост. В закона се казва, че разкриването на тайната става при важни обстоятелства. Преценката за това обаче е оставена на съда. Ако има достатъчно основания, това може да се случи, а тук става въпрос за здравословен проблем, коментират юристи. При наличие на данни за генна обремененост биологичните родители могат да бъдат разкрити и извикани на консултация, смятат специалисти. Известна е практиката на Европейския съд по правата на човека, основана на Европейската конвенция за правата на човека и основните свободи, в която правото на достъп на осиновените деца до данни за биологичния им произход е широко признато. А в случая информацията е потърсена от осиновителя.", "date": "2019.07.07", "title": "Съдът може да разреши разкриване\nна родителите на осиновеното болно\nдете от Монтана"}
{"url": "https://www.24chasa.bg/novini/article/7547229", "text": "Маскирани извършители са нападнали в края на изборния ден избирателна секция в столицата Атина, хвърлили са коктейли молотов и са откраднали урната с бюлетините, съобщава телевизия Скай. След това те за запалили урната на площад \"Екзархия\", където често се събират радикални елементи, посочва БТА. Полицията издирва извършителите. Според закона в тази секция изборите трябва да се проведат отново. В същия квартал е станало и второ нападение над избирателна секция, където извършителите са хвърляли камъни и са извършили вандалски действия. В този случай обаче нападателите не са успели да откраднат урната.", "date": "2019.07.07", "title": "Маскирани нападнаха две избирателни секции в Атина, изгориха урна"}
{"url": "https://www.24chasa.bg/novini/article/7547225", "text": "Отведеният от спецчасти мъж в Бургас, който нападна семейство с бебе, е на 39 г. и преди да бъде арестуван, се барикадирал в дома си. Майка му обаче съдействала на полицаите и успяла да убеди сина си да се предаде преди въоръжените до зъби полицаи да разбият вратата, довериха източници на \"24 часа\". Пред наш репортер съседи разказаха, че и друг път мъжът създавал проблеми с агресивното си поведение. В квартала подозират, че той има психични проблеми, но проверка установи, че досега не е бил регистриран в Центъра за психично здраве. 39-годишният бургазлия, който е криминално проявен, е отведен за разпит в  Първо РУП. ", "date": "2019.07.07", "title": "Изведеният от спецчасти мъж в Бургас - на 39 г., опитал да се барикадира в дома си"}
{"url": "https://www.24chasa.bg/novini/article/7547151", "text": "В понеделник започва последният етап на самолетното заснемане на части от страната за обновяването на цифровата ортофотокарта на страната, съобщиха от земеделското министерство. То ще трае до края на юли и ще обхване областите в Северна България плюс пограничните райони на областите София и Перник. Ортофотокартата е документът, който служи за основа при изчисляване на директните плащания, които се отпускат на земеделските стопани. Обновяването ѝ започна да се прави през 2016 г., като всяка година се заснемат по около една четвърт от страната. До момента самолетното заснемане е приключило напълно за 16 области от страната. Заснемането се извършва с два самолета, оборудвани с високотехнологични цифрови камери, осигуряващи необходимото качество на получената карта. Прелитането им от днес до края на юли ще се осъществи над Видин, Монтана, Враца, Плевен, Велико Търново, Русе, Търговище, Шумен, Разград, Силистра, Добрич и Варна. ", "date": "2019.07.07", "title": "Започва последният етап  от самолетното заснемане  на ортофотокартата"}
{"url": "https://www.24chasa.bg/novini/article/7547148", "text": "Община Банско пусна всекидневна автобусна линия от града през Шилигарника до хижа Вихрен. Той ще се движи по три пъти в двете посоки всеки ден до 15 септември. Целта на тази автобусна линия е да намали движението на хора с коли в планината. Тъй като в рамките на националния парк ползването на МПС не е забранено, лятно време мнозина предпочитат да ползват леките си коли за разходка в планината, а за тях няма почти никакви условия за паркиране. Същото се случва и през зимата, когато на много скиори не им се чака на опашката пред лифтовете и се качват в планината с автомобили. Въпреки това разширението на лифта се блокира непрекъснато от екоорганизации. ", "date": "2019.07.07", "title": "Банско пусна автобуси от града до хижа Вихрен"}
{"url": "https://www.24chasa.bg/novini/article/7547106", "text": "\"Дойче банк\" (Deutsche Bank) най-голямата германска банка, обяви широкообхватни планове за преструктуриране на компанията, които се очаква да струват 7,4 милиарда евро (8,3 милиарда долара), предадоха ДПА и БТА. \"Дойче банк\" съобщи днес новината след заседание на надзорния съвет. Финансовата институция допълни, че очаква загуби преди данъци от 500 милиона евро - и 2,8 милиарда евро след облагане - през второто тримесечие. Банката допълни, че общите разходи по преструктурирането, което се очаква да приключи към 2022 година, ще бъдат 7,4 милиарда евро. През май Кристиян Севинг, новият главен изпълнителен директор на \"Дойче банк\", заяви пред акционерите й, че е готов да направи \"трудни орязвания\", за да се подобри нейното затруднено финансово положение и да се повишат разочароващо ниските котировки на акциите й на фондовата борса, припомня Асошиейтед прес. \"Дойче банк\" ще съкрати 18 000 работни места до 2022 година, а това е една пета от персонала й, уточни Франс прес. \"Преструктурирането ще доведе до намаляване на работните места при пълна заетост с 18 000 до 2022 година и така персоналът да бъде сведен до 74 000 души\", се посочва в комюнике на банката. Целта на преструктурирането е да се намалят разходите с 6 милиарда евро и да се постигне рентабилност на дейността.", "date": "2019.07.07", "title": "\"Дойче банк\" обяви план за преструктуриране за над 7 милиарда евро"}
{"url": "https://www.24chasa.bg/novini/article/7547115", "text": "Шейсет и петимата мигранти, спасени от кораба \"Алан Курди\" на германската хуманитарна организация \"Сий Ай\", ще могат да слязат на брега в Малта, но ще бъдат незабавно прехвърлени в други страни от ЕС, съобщиха ДПА и Франс прес, цитирайки малтийското правителство. Малта е водила днес разговори по този въпрос с Европейския съюз и Германия. Постигната е договорка, че мигрантите, които се намират на кораб в международни води, ще бъдат взети от малтийски военен кораб и откарани в малтийско пристанище, посочва БТА. След това те незабавно ще бъдат прехвърлени в други страни от ЕС. Никой от мигрантите няма да остане в Малта, подчерта малтийското правителство. Сделката предвижда ЕС да приеме и поне половината от други 58 мигранти, спасени от малтийския флот.", "date": "2019.07.07", "title": "Мигрантите от \"Алан Курди\" могат да слязат в Малта, но ще заминат за други страни от ЕС"}
{"url": "https://www.24chasa.bg/novini/article/7547127", "text": "Ако наистина можеш да помогнеш на някого да се приспособи към парите и да ги превърне от богатство в ценност, тогава си помогнал не само на него и семейството му, помогнал си и на света”. Тези думи принадлежат на човека, грижил се за парите на Стив Джобс и Стив Возняк. Лари Бийл е възпитаник на Станфорд, финансов консултант и инвестиционен мениджър с повече от 50 години опит с технологичните компании от Силициевата долина, разказа  Бийл дава инвестиционни съвети на едни от първите високотехнологични милионери в долината на успеха. След като развива успешен собствен бизнес, сега той помага на млади предприемачи да направят същото. Основател е на фондацията „Интеркултура” и Българският център по предприемачество. Основава компанията си през 1969 г. и предстои да отпразнува 50-тата ѝ годишнина. „Започнах я, защото исках да остана в Калифорния и сам да си бъда шеф.”, разкрива Бийл. „Събрах се с двама от съучениците си и се запитахме какво да правим. По-точният въпрос беше какво можем да правим. Всичко, което започнахме, беше образование. С това се бяхме занимавали цял живот. Може би можехме да започнем бизнес, в който образоваме хората. И така започнахме с лични финанси, учейки хората как да боравят с финансите си, и как да инвестират тези пари, как да се справят с това да си богат.”, спомня си финансистът. „Бъдете сигурни, че приемате съвети от хора, които не са в конфликт на интереси”, според него е най-добрият съвет, който е давал на клиентите си. „Винаги се оказваше, че да разпределяш средствата на места, несвързани едно с друго, беше много по-безопасен път, отколкото да се опитваш да познаеш коя ще е следващата най-успешна компания”, разказва Бийл. \"От всички 300 заможни хора, с които съм работил, двама наистина се бяха отдали на правене на пари. Те искаха да бъдат богати. За останалите парите бяха вторичен продукт. Нещо, за което те не искаха да се притесняват, и затова наемаха мен. Те искаха да се съсредоточат върху изработването на Apple 2, на компютри, и т.н. Парите бяха отвъд крайната им цел”, разкрива Лари Бийл. Според него нашата страна също може да има предприемач като Стив Джобс. „Това, което трябва да направиш, за да станеш Стийв Джобс в България, е да се отдадеш на страстта си. Не се опитвай да предпазваш, не слушай родителите си. Не прави това, което е нормално, прави това, което те мотивира. Прави го със 100% убеденост”, съветва експертът. „Стийв Джобс беше наистина успешен, но не винаги добър човек. Затова мисля, че вие в България можете да създадете по-добра версия на Стийв Джобс, защото мисля, че много от вас искат да бъдат добри хора”, казва Лари Бийл. „Талант означава да знаеш какво не знаеш. Защото, ако знаеш какво не знаеш, тогава ще се опитваш да запълваш дупките в знанието си, разпознавайки хората, с които да работиш и които имат уменията, които са отвъд възможностите ти”, смята Лари Бийл. „Много хора мислят: „Идеята е моя. Аз съм по-умен от всеки друг, защото аз измислих тази идея. Ще я осъществя и ще забравя за всички останали”. Тези хора се издигат и падат рязко. Но тези, които могат да се отдръпнат и да наемат хора, по-умни от тях самите в подходящото време в кариерите си и развитието на компаниите им, ще бъдат победителите”, убеден е финансистът.", "date": "2019.07.07", "title": "Финансовият съветник на Стив Джобс: В България можете да създадете по-добра негова версия"}
{"url": "https://www.24chasa.bg/novini/article/7547136", "text": "Дясноцентристката Нова демокрация очаквано печели предсрочните парламентарни избори в Гърция днес, сочи общият екзит пол, който се проведе по поръчка на всички основни телевизионни канали в страната, при обработени 80 процента от извадката, съобщи държавната телевизия ЕРТ. Резултатите бяха обявени веднага след края на изборния ден в 19 часа, предаде БТА. Според данните от проучването Нова демокрация получава между 38 и 42 процента от гласовете. Досега управляващата лява партия СИРИЗА получава 26,5 - 30,5 процента. На трето място е лявоцентристкото Движение за промяна с 6 - 8 процента. Следват Гръцката комунистическа партия, подкрепена от 5 - 7 процента, партията на бившия финансов министър Янис Варуфакис МеРА25 с 3 - 5 процента, крайнодясната Златна зора с 2,8 - 4,8 процента и другата крайнодясна формация, Гръцко движение, с 2,5 - 4,5 процента. На основата на тези предварителни оценки Нова демокрация ще има абсолютно мнозинство в парламента със 155 - 167 места от общо 300 депутати в гръцкия законодателен орган. Според езкит пола СИРИЗА ще получи 77 - 82 места в парламента, Движението за промяна - 19 - 22, Гръцката комунистическа партия - 16 - 19, МеРА25 - 8 - 14, Златна зора - 8 - 13 и Гръцко решение - 0 или 8 - 13. Премиерът Алексис Ципрас обяви предсрочни парламентарни избори, след като неговата партия СИРИЗА претърпя поражение на изборите за Европейски парламент и за местни органи на властта на 26 май. Редовните избори трябваше да се проведат през есента.", "date": "2019.07.07", "title": "Първи резултати от вота в Гърция: Нова демокрация с абсолютно мнозинство в парламента"}
{"url": "https://www.24chasa.bg/novini/article/7547153", "text": "Десет души, сред които трима полицаи, бяха отведени в болница след химическа атака пред бар в английския град Лестър в ранните часове на неделя, съобщиха местните медии. Вещество, за което се смята, че е амоняк, е било разпръснато по време на масово сбиване, при което е билa повреденa част от заведението в предградие на Лестър. Всички от приетите в болницата са били изписани. Петима души са арестувани за инцидента.", "date": "2019.07.07", "title": "Химическа атака в Лестър, 10 души бяха настанени в болница"}
{"url": "https://www.24chasa.bg/novini/article/7547170", "text": "Франция ще обяви в следващите дни нови мерки за борба с разхищението. Това заяви днес в интервю представител на френското министерство на околната среда, цитиран от ДПА и БТА. \"Време е да престанем да бъдем общество, което изхвърля, и да станем общество, което използва ефективно ресурсите и щади околната среда\", каза пред \"Журнал дю диманш\" държавният секретар в министерството Брюне Поарсон. В сряда тя ще представи на заседание на правителството своя законопроект срещу разхищението. \"Трябва да бъде намалено потреблението, да се избягва ненужното пакетиране, трябва да бъдат насърчавани повторната употреба и рециклирането\", допълни Поарсон, която е от партията на президента Еманюел Макрон \"Република, напред!\". Законът ще бъде \"истинска повратна точка в екологично отношение\", заяви тя. Ще бъдат увеличени правомощията на кметовете, за да могат да се борят с незаконните сметища, ще бъде въведено и видеонаблюдение. Трябва да има и положителни стимули за производителите на екопродукти, заяви Поарсон. На европейските избори Зелените във Франция изненадващо станаха трета политическа сила. През 2020 г. във Франция предстоят избори за местна власт. Малко след европейските избори френският премиер Едуар Филип обяви приемането на закон, забраняващ да се унищожават подлежащи на рециклиране стоки като например дрехи. Представяйки програмата на кабинета си, той се обяви за борба със замърсяването на околната среда и съобщи, че догодина правителството му ще въведе забрана върху пластмасовите артикули за еднократна употреб", "date": "2019.07.07", "title": "Франция ще се бори с разхищението: По-малко потребление, без ненужно пакетиране"}
{"url": "https://www.24chasa.bg/novini/article/7547173", "text": "Индонезийските власти издадоха днес преудпреждение за цунами след силно земетресение в Молукско море, предаде Асошиейтед прес, цитирана от БТА. Според Геофизическия институт на САЩ трусът е бил с магнитуд 6,9 и епицентър на 185 км югоизточно от град Манадо. Огнището е било на дълбочина от 24 км. Земетресението предизвика паника в град Тернате на Молукските острови, където хората избягаха към по-високите места.", "date": "2019.07.07", "title": "Трус от 6,9 в Молукско море, Индонезия предупреди за цунами"}
{"url": "https://www.24chasa.bg/novini/article/7547179", "text": "Като историческа победа определят източници от Нова демокрация резултата от днешните парламентарни избори в Гърция, съобщи агенция АНА-МПА, цитирана от БТА. Според първоначалните оценки от екзит пола Нова демокрация получава от 38 до 42 процента от гласовете и абсолютно мнозинство в следващия парламент. Нова демокрация отбелязва, че победа с толкова голяма разлика партията не е постигала от 1981 г. насам, което отпраща към времената преди финансовата криза. Според партията-победител това означава, че гражданите желаят да оставят кризата окончателно зад себе си и да се върнат към нормалността. От централата на Нова демокрация отдават изборната победа както на неодобрението към управлението на СИРИЗА, така и на това, че дясноцентристите са предложили цялостна, реалистична и смела програма за бъдещето на страната с \"по-ниски данъци, нови и по-добри работни места и сигурност за всички\".", "date": "2019.07.07", "title": "Нова демокрация след вота в Гърция: Това е най-голямата победа от 1981 година"}
{"url": "https://www.24chasa.bg/novini/article/7547191", "text": "Преди броени минути в Бургас спецполицаи с качулки и тежко въоръжение изведоха мъж от дома му в квартал \"Възраждане\". Арестът се наложил след инцидент малко по-рано днес, при който мъжът проявил агресия към майка с бебе, която разхождала детето в района на улица \"Васил Левски\". В спора се намесил съпругът на жената, но бил нападнат и ранен с нож от агресивния бургазлия. По-първоначални данни раненият не е пострадал сериозно. Задържаният пък имал психични проблеми разказаха хора от квартала, станали очевидци на инцидента и последвалия зрелищен арест. На мястото на инцидента бе забелязан шефът на Първо РПУ Иван Иванов и криминалисти от управлението. Задържаният е отведен в ареста, предстои да бъде прегледан от психиатър. От полицията съобщиха за \"24 часа\", че той е криминално проявен.", "date": "2019.07.07", "title": "Първо в \"24 часа\": Спецполицаи арестуваха мъж, посегнал на майка с бебе и ранил бащата (Снимки)"}
{"url": "https://www.24chasa.bg/novini/article/7547226", "text": "Ако резултатите от екзит пола се потвърдят, има явна преднина на Нова демокрация. Ние уважаваме присъдата на народа, която е квинтесенция на демокрацията, се казва в първата реакция от страна на управляващата СИРИЗА на вероятната изборна победа на опозиционната Нова демокрация на предсрочните парламентарни избори в Гърция, съобщи АНА-МПА, цитирана от БТА. СИРИЗА обаче печели в изключително трудни условия силен изборен процент, който потвърждава, че партията представлява основен и несъмнен изразител на левите, прогресивни и демократични сили в страната, се казва в същата позиция. От партията на Алексис Ципрас заявяват още, че след 4-5 години управление тя оставя страна с регулиран публичен дълг, свободна от меморандуми и Международния валутен фонд, със здрави обществени фондове, по-ниска безработица, сериозна социална защита и девет последователни тримесечия на икономически растеж. Двете основни крайнодесни партии в Гърция в момента, Златна зора и Гръцко решение, остават на ръба на влизането в парламента след преброяване на пълната извадка от екзит пола, проведен по поръчка на основните телевизионни канали в страната. Резултатите бяха съобщени и от агенция АНА-МПА. След преброяване на 100 процента от извадката на екзитпола Нова демокрация печели 38,5 - 41,5 процента от гласовете, СИРИЗА - 27 - 30 процента, Движението за промяна - 6,5 - 8 процента, Гръцката комунистическа партия - 5 - 6 процента, МеРА - 3 - 4 процента, Златна зора - 2,8 - 3,8 процента, Гръцко решение - 2,8 - 3,5 процента. Всички останали партии са под 3-процентовия праг за участие в разпределението на депутатските места.", "date": "2019.07.07", "title": "СИРИЗА: Уважаваме присъдата на \nнарода"}
{"url": "https://www.24chasa.bg/novini/article/7546905", "text": "Френският президент Еманюел Макро обеща нови мерки за защита на жените от посегателства на техните съпрузи и приятели на фона на нарастващото безпокойство от случаите на убийства на жени, предаде Асошиейтед прес, цитирана от БТА. В пост във Фейсбук Макрон изброи имената на повече от 50 жени, жертви на домашно насилие, допълвайки, \"страната не успя да ви защити\". \"Насилието, което отне вашия живот, ни отвращава, предизвиква гняв у нас\", допълва Макрон и обещава нови мерки и по-добро приложение на вече съществуващите в защита на жените. Вчера във френската столица се проведе демонстрация срещу насилието над жени. Редица организации станаха инициатори на протеста, след като тази седмица бяха обявени неофициални данни, според които от началото на годината над 70 жени са били убити от техния сегашен или бивш партньор. Актрисата Мюриел Робен обвини Макрон в бездействие, заявявайки, че партньорите, проявяващи насилие, твърде дълго съсипват живота на жени и деца. \"Така че, питам Еманюел Макрон: Колко струва животът на една жена? Нищо не се прави. Срамно е\", каза тя пред телевизионния канал Франсенфо. Групи за защита на права на жените във Франция разкритикуваха отношението на френската полиция към жертвите на това насилие. Те настояха за специален служител за случаите на насилие срещу жени във всеки полицейски участък. Броят на смъртните случаи е оценен от активисти, използващи социални медии. Последните официални оценки са от 2017 г. и сочат 130 такива трагични случая за годината. ", "date": "2019.07.07", "title": "Макрон обеща нови мерки за защита на жените от насилници"}
{"url": "https://www.24chasa.bg/novini/article/7546868", "text": "7 украинци, 1 молдовец и 3-ма българи от бандата за нелегални цигари в най-модерната фабрика, разбита у нас на 4 юли остават в ареста, реши Специализирания наказателен съд. За Александър Арабаджиев, който е сочен за оперативен ръководител на незаконната дейност няма достатъчно данни да има нещо общо с групата. Съдът го пусна без мярка за неотклонение, но ще остане на топло до 15 юли, когато ще се произнесе втората инстанция.  Издирват се още 2-ма от високите нива на бандата. 2 хил. цигари в минута е бил капацитетът на фабриката. Била е подготвена за монтаж и още по-модерна поточна линия, която е щяла да бълва нелегални цигари в още по-големи количества.  Двама от украинците са били залавяни във фабрика за нелегални цигари в Испания. Тази информация на службите в родината им е дадена на разследващите у нас. Чужденците, които са работили изолирани от света се обявиха за жертви, а адвокатката им ги нарече роби в 21 века. Те не знаели, че произвеждат нелегални цигари.  Очаквайте подробности! ", "date": "2019.07.07", "title": "Бандата за нелегални цигари от село Труд остава в ареста, работниците били жертви"}
{"url": "https://www.24chasa.bg/novini/article/7546847", "text": "Германия, Великобритания и Франция няма да могат сами да решат проблема около ядрената програма на Иран. Такова мнение изрази ръководителят на Мюнхенската конференция по въпросите на сигурността Волфганг Ишингер в публикувано днес интервю за германския новинарски портал t-online.de, цитирано от БТА. \"Германия, Франция и Великобритания няма да решат сами проблема. По-добре би било, ако те заедно с Русия и Китай вземат инициативата в свои ръце\", коментира Ишингер. Президентът на Китай Си Цзинпин, президентът на Русия Владимир Путин, президентът на Франция Еманюел Макрон, германският канцлер Ангела Меркел, премиерът на Великобритания Тереза Мей биха могли да определят преговорите като свое общо дело, посочва експертът, цитиран от ТАСС. Според Ишингер все още е възможно да се намери изход от кризата около ядрената програма на Иран. \"Има поле за дипломатически маневри, което все още не е напълно изчерпано\", посочва той. Експертът предупреждава, че при изостряне на отношенията между САЩ и Иран може да се стигне до военен конфликт, \"който, разбира се, ще има последствия\". По думите му главният проблем сега е, че \"за съжаление между Иран и САЩ няма контакти\". Иран обяви днес по-рано, че спира да изпълнява още свои задължения по международното споразумение за ядрената му програма, предаде Ройтерс. Иран до няколко часа ще започне да обогатява уран до равнище над 3,67-те процента, разрешени му според ядрената сделка от 2015 г., обяви на пресконференция заместник-министърът на външните работи Абас Арагчи, който е един от високопоставените ирански преговарящи по ядрения въпрос. Арагчи даде да се разбере, че Иран ще продължи да се отказва от още свои задължения по споразумението на всеки 60 дни. Дадохме достатъчно време на дипломацията, но европейците не изпълниха своите ангажименти, подчерта иранският преговарящ. В същото време той даде да се разбере, че Иран иска да спаси ядрената сделка, но призова другите страни по нея да изпълняват задълженията си. Вратите пред дипломацията все още са отворени, но са необходими нови инициативи за намиране на изход от сегашната ситуация, каза Арагчи. Преди година президент Доналд Тръмп едностранно изтегли САЩ от ядрената сделка и наложи санкции на Иран. В отговор, Иран обяви на 1 юли, че запасите му от нискообогатен уран са надхвърлили равнището от 300 килограма, разрешено от споразумението, припомня Асошиейтед прес", "date": "2019.07.07", "title": "Германия: Страните от ЕС трябва заедно с Русия и Китай да решат проблема с Иран"}
{"url": "https://www.24chasa.bg/novini/article/7546885", "text": "Столичен шофьор изпрати колата си в канавката. При пътно-транспортното произшествие няма пострадали хора. Инцидентът е станал в неделя по обед в близост до столичното \"Околовръстно шосе\" и автомагистрала \"Тракия\", предаде БГНЕС. Според Пътна полиция инцидентът е лек и е плод на разсейване на шофьора, който най-вероятно е самокатастрофирал поради невнимание. В неделя бе обявен жълт код за опасно горещо време, лекарите посъветваха в обедните часове да не се излиза на слънце.", "date": "2019.07.07", "title": "Кола излетя в канавка край София"}
{"url": "https://www.24chasa.bg/novini/article/7546888", "text": "Сръбският президент Александър Вучич изрази днес увереност, че след \"искрите\", които се появиха между Сърбия и България, двете страни много бързо ще се върнат на пътя на отличните отношения и той лично ще се погрижи за това, предаде Танюг, цитирана от БТА. На пресконференция в Познан Бойко Борисов каза, че бъдещият върховен представител на ЕС по външната политика Жозеп Борел, чиято страна не признава Косово, трябва да защитава не националния си интерес, а интереса на целия съюз. Помолен да коментира ситуацията, Вучич припомни, че България е признала независимостта на Косово и в това е разликата между двете страни, а за всичко останало смята, че те имат добри отношения, които ще продължат да изграждат. \"Смятам това за малко, преходно недоразумение\", подчерта Вучич. Той каза, че следващата седмица ще разговаря с българския президент Румен Радев и с премира Бойко Борисов. Президентът припомни, че в Сърбия живее българско малцинство, което трябва да се чувства там у дома си и \"не бива да страда заради такива разногласия\". \"Лично ще се постарая в най-скоро време, ако българският президент и премиер приемат това, да върнем отношенията си на нивото на отличните връзки\", каза Вучич.", "date": "2019.07.07", "title": "Вучич: Имахме малко, преходно недоразумение със София, ще върнем отличните си отношения"}
{"url": "https://www.24chasa.bg/novini/article/7546899", "text": "Турският президент Реджеп Тайип Ердоган заяви пред депутати от управляващата партия, че управителят на централната банка Мурат Четинкая е освободен заради отказа му да намали лихвените проценти, съобщи Ройтерс, като се позовава на вестник Хюриет. Управителят на турската централна банка Мурат Четинкая, мандатът на когото изтичаше през 2020 г., беше сменен вчера с президентски указ със заместника си Мурат Уйсал, посочва БТА. \"Ние многократно му казвахме на срещи, посветени на икономиката, че трябва да намали лихвените проценти. Казахме му, че намаляването на лихвите би помогнало за спадането на инфлацията. Той не направи това, което е необходимо\", е казал Ердоган. Според Хюриет Ердоган е дал тези обяснения за освобождаването на Четинкая на среща с депутати от управляващата Партия на справедливостта и развитието (ПСР). Според правителствени източници Ердоган е раздразнен от това, че турската централна банка задържа основния лихвен процент на равнище от 24 процента от септември насам, за да подкрепи обезценяващата се турска лира. Вчера Уйсал разпространи писмено изявление, в което казва, че ще провежда независима монетарна политика, фокусирана върху постигането на стабилност на цените. Въпреки това изявление критиците смятат, че този ход отново показва, че Ердоган упражнява пълен контрол върху монетарната политика и Турция ще преживее период на бързо намаляване на лихвения процент. \"Решението (на Ердоган) значително подкопава каквото доверие беше останало в турската централна банка. То също дава сигнал, че цялостната институционална деградация продължава неконтролируемо\", казва Волфанго Пиколи от лондонската консултантска фирма за политическия риск Тенео.", "date": "2019.07.07", "title": "Ердоган: Управителят на централната банка е освободен, отказа да намали лихвените проценти"}
{"url": "https://www.24chasa.bg/novini/article/7546926", "text": "Утре, 8 юли 2019 г., от 11.00 часа, омбудсманът Мая Манолова ще представи в институцията новия Съвет за наблюдение на и за хората с уврежданията, съобщиха от пресцентъра й. Съветът е мониторингов орган, който по силата на Закона за хората с уврежданията /ЗХУ/ има за задача да осъществява наблюдение за прилагането на политиките за защита правата на тази уязвима група от обществото у нас, както и да съблюдава изпълнението в най-пълна степен на Конвенцията на ООН за хората с увреждания. Омбудсманът ще обяви приоритетите и първите стъпки в работата на Съвета за наблюдение. На фокус ще бъдат редица актуални проблеми пред гражданите с увреждания и техните близки, като включването в механизма лична помощ, асистентските услуги за възрастните хора след 31 август т.г., финансовата подкрепа по ЗХУ, медицинската експертиза и др. Манолова вече алармира, че Законът за личната помощ, който бе основен акцент в протеста на майките на деца с увреждания и в работата на институцията през 2018 г., не се познава и не се разяснява в достатъчна степен от социалните работници към ресорното министерство. Това поставя в риск получаването на асистентска подкрепа от нуждаещите се хора с увреждания, на което общественият посредник категорично се противопоставя. Припомняме, че омбудсманът е първият председател на този нов орган и като такъв е натоварен с функцията да конституира Съвета. По ЗХУ мониторинговият орган се състои от 9 членове - двама представители, определени от омбудсмана на Република България – Мая Манолова и Диана Ковачева, двама представители, определени от председателя на Комисията за защита от дискриминация – Ана Джумалиева и Баки Хюсеинов, един представител на академичната общност, определен от Българската академия на науките – Стоян Ставру, както и четирима представители на организациите на и за хората с увреждания, определени от тях. На 28 юни 2019 г., омбудсманът обяви резултатите от гласуването на организациите на и за хората с увреждания, които участваха в процедурата за избор на представители на НПО в Съвета за наблюдение. Общо 34 организации подадоха документи и номинираха 11 кандидати за членове. Специално създадена от омбудсмана Комисия, преброи на публично заседание гласовете, като най-много подкрепа получиха Васил Долапчиев, Весела Одажиева, Ива Поповска и Илиана Малинова. Мая Манолова подчерта, че ще държи на публичността и прозрачността в работата на Съвета за наблюдение и че той няма да бъде привилегия за определени лица от неправителствените организации, които ще бъдат представени в него, включително и за експертите от нейния екип. „Ще държа всеки един, за който обсъжданата тема е важна, който е приел като своя каузата на хората с увреждания, затова да бъдат реализирани в пълен обем техните права, да се чувства част от този екип, или поне докато аз съм председател на органа за наблюдение“, акцентира Манолова и обяви, че ще покани всичките номинирани 11 кандидати за членове на Съвета. На учредителното заседание са поканени представители на отговорните институции и организации на и за хората с увреждания – вицепремиерът по икономическата и демографската политика, министърите на финансите, на труда и социалната политика, на здравеопазването, председателят на парламентарната комисия по труда, социалната и демографската политика, Комисията за защита от дискриминация, Агенцията за социално подпомагане, Агенцията за хората с увреждания, Националното сдружение на общините в Република България, Българската академия на науките, представители на организации на и за хората с увреждания и др.", "date": "2019.07.07", "title": "Манолова свиква форум за проблемите с личната помощ и медицинската експертиза"}
{"url": "https://www.24chasa.bg/novini/article/7547017", "text": "Спецсъдът остави в ареста 11 от общо  съобщи Зад решетките остават българи, украинци и молдовец, които прокуратурата обвинява като участници в производството на черно. С европейска заповед за арест ще продължи издирването на други двама, смятани за организатори на нелегалната фабрика. По данни на прокуратурата само за час в Пловдив са се произвеждали 200 стека цигари, като печалбата от тях е била 15 хил.лв. От обвинението твърдят, че чужденците са били наети, за да работят именно по незаконното производство на цигари.", "date": "2019.07.07", "title": "11 от задържаните за нелегалната фабрика за цигари в Труд остават в ареста"}
{"url": "https://www.24chasa.bg/novini/article/7547045", "text": "Страните от Африканския съюз (АС) днес дават символично начало на Зоната за свободна континентална търговия в Африка (ЗСКТА) на среща на високо равнище в нигерската столица Ниамей. Този проект се определя като стъпка към мира и просперитета на Африка, предаде Франс прес, цитирана от БТА. Влизането в сила на ЗСКТА е най-важното събитие в живота на нашия континент от създаването на Организацията за африканско единство през 1963 г. и последвалото му преобразуване в Африкански съюз, заяви при откриването на срещата на високо равнище президентът на Нигер Махамаду Исуфу, един от главните инициатори на зоната. Близо 4500 делегати и гости, сред които 32 държавни лидери и над стотина министри присъстват на форума в нигерската столица. Тя ги посрещна с чисто ново летище, разширени улици и нови хотели и сгради. При успех зоната за свободна търговия ще обедини 1,3 милиарда души и ще създаде икономически блок за 4,3 трилиона долара, поставяйки начало на нова ера, отбелязва Ройтерс.", "date": "2019.07.07", "title": "Африканските лидери създават зона за свободна търговия"}
{"url": "https://www.24chasa.bg/novini/article/7547049", "text": "Турция активизира дейностите по осигуряване на завръщането на стотици хиляди сирийци, които потърсиха убежище там по време на гражданската война. Турски строителни предприемачи изграждат жилищни и инфраструктурни обекти в сирийския град Азез, който бе разрушен по време на войната в Сирия. В резултат на офанзивата Ефратски щит, която турската армия предприе през август 2016 г. областта бе прочистена от терористите на Ислямска държава. Последва масов наплив на турски строителни и други фирми в близкия до турската граница сирийски областен град Азез, с цел възстановяване на инфраструктурните и жилищни обекти и изграждане на нови. Дейността им се подкрепя и от турското правителство, понеже възстановяването на разрушените от войната обекти и изграждането на нови жилища ще направи възможно изпращането обратно на сирийските мигранти в Турция. Отговорен представител коментира, че тъй като сирийските мигранти са със статут на гости, трябва да се осигурят и съответните условия за тяхното благоприятно завръщане в напуснатите домове. Тази задача изпълняват турски фирми и предприемачи. Смята се, че така ще се създадат условия за нормален живот и търговско икономическо оживяване на областта. От друга страна, насочването на турските фирми и предприемачи масово към региона е алтернатива за много от тях, които изпитват трудности поради икономическата криза в Турция. Източници от региона съобщават, че строителството се извършва с бързи темпове. Турското правителство планира да изпрати стотици хиляди сирийски мигранти, пребиваващи в Турция, в областта на Азез, където обстановката се нормализира след войната. Турският министър на вътрешните работи Сюлейман Сойлу заяви тези дни на пресконференция, че в Истанбул е забранена адресната регистрация на сирийски граждани. По думите му към момента броят им там е 546 296, но според твърденията на опозицията те са към 1 милион души само в Истанбул, а общо в страната надхвърлят 3.5 млн.души. \"Сирийските мигранти притежават манталитет, поведение и култура, които се оказаха дълбоко чужди на турското общество (...) Всичко това в последно време допринесе за силното нарастване на негативното отношение към сирийските мигранти в сравнение с първите години, когато преобладаваше съчувствие, загриженост за бъдещето им, желание да живеят комфортно в нашата страна\", казва социологът Джемал Пекер. Той подчерта, че международните институции оценяват високо грижите на Турция за сирийските мигранти, но в същото време те се очертават като тежко, непосилно бреме за турската държава на фона на икономическата рецесия. Според една анкета само 7 процента от турските граждани одобряват пребиваването на сирийските мигранти в Турция. Едновременно със задълбочаването на недоволството на турската общественост от сирийските мигранти и увеличаващите се искания за тяхното връщане, мнозинството турци изразяват песимизъм, че това ще бъде възможно. В проучване на Европейската банка за възстановяване и развитие съвместно с фондацията на проучване на икономическите политики на Турция се посочва, че 71 на сто от заетите с трудова дейност в страната сирийци не желаят да се върнат в Сирия. Около десет хиляди са регистрираните фирми на сирийски граждани, които се занимават основно с износ. По данни на турското министерство на вътрешните работи през 2019 г. 79 894 сирийци са получили турско гражданство. За 8 години /от началото на гражданската война в Сирия / в Турция са се родили 405 521 сирийски деца. До месец май 2019 г. от Турция в Сирия са се завърнали 329 хиляди души.", "date": "2019.07.07", "title": "Турция подготвя завръщането на хиляди сирийци по домовете им"}
{"url": "https://www.24chasa.bg/novini/article/7547051", "text": "Министерство на туризма ще наложи веднага глоба на концесионера на плаж \"Перла\", допуснал автомобил да навлезе на територията на плажа до водата. Това разпореди министърът на туризма Николина Ангелкова, след като в общественото пространство се появиха снимки на лек автомобил, затънал в пясъка на морската ивица, съобщиха от пресцентъра на министерството. Ако бъдат установени и други нарушения, освен глоба Министерство на туризма ще прекрати и договора на концесионера. \"Мила, родна картинка :) Поредният комплексиран батка иска да плува с джипа, ама морето не е до колене!\", написа по-рано днес журналистът от БНТ Иво Никодимов, който сподели кадър от инцидента в профила си във фейсбук.", "date": "2019.07.07", "title": "Джип заседна на плаж \"Перла\", глобяват концесионера (Видео)"}
{"url": "https://www.24chasa.bg/novini/article/7547071", "text": "В германския град Франкфурт, недалеч от централата на Европейската централна банка, бе обезвредена 500-килограмова бомба, останала от Втората световна война, съобщи Асошиейтед прес, цитирана от БТА. Около 16 500 души от района бяха приканени да напуснат днес домовете си, няколко часа преди сапьорите да обезвредят следобед американската бомба, намерена миналия месец при строителни работи. Вчера превантивно бяха евакуирани и обитателите на разположен наблизо дом за възрастни. Макар от края на войната да са минали повече от 70 години, в Германия често намират неизбухнали бомби.", "date": "2019.07.07", "title": "Обезвредиха 500-килограмова бомба от Втората световна война във Франкфурт, евакуираха 16 500 души  (Снимки)"}
{"url": "https://www.24chasa.bg/novini/article/7547094", "text": "Председателят на парламента на Северна Македония Талат Джафери се срещна в Скопие с председателят на комисията по външна политика към Камарата на представителите на американския Конгрес Елиът Енгъл, съобщи агенция МИА, цитиран от БТА. Елиът пристигна на визита в Скопие, след като посети тази седмица Белград и Прищина. Джафери благодари на американския конгресмен за подкрепата за процеса на присъединяване на страната към НАТО, се казва в съобщение на парламента. Енгъл поздрави лидерите на страната за поддържането на добросъседски отношения с околните страни и за смелите решения, които взеха за разрешаването на отворените проблеми. \"Позитивните стъпки, които видях, показват, че Северна Македония се движи в правилната посока. Франция още не е взела решение по въпроса за датата за начало на присъединителни преговори на Европейския съюз със Северна Македония, каза междувременно пред Радио Свободна Европа френският посланик в Скопие Кристиан Тимоние, предаде агенция МИА, цитирана от БТА. \"Не знаем колко дълго ще продължи пътят и това изобщо не е просто, но ние сме готови да предложим помощта си (...) Нужно е само да видим резултата от програмата за реформи\", ката Тимоние. В коментар за позицията на френския президент Еманюел Макрон по отношение на разширяването на ЕС, Тимоние каза, че целта на Макрон е да направи съюза работещ и способен да отговори на бъдещите предизвикателства, а не да блокира присъединяването на Балканите. \"Той винаги е казвал, че Балканите принадлежат на един обновен Европейски съюз\", каза френският посланик и добави: \"Идеята не е да се блокира процесът, но въпросът, който поставя моето правителство, е дали просто една дата за преговори наистина отговаря на нуждите на страните от целия регион?\" \"Върховенството на закона не трябва да бъде фасада, а начало на определени реалности и ние не сме слепи в това отношение. Ние знаем, че това не може да стане за един ден. Процесът не трябва да бъде само на хартия, а трябва да има конкретно доказателство за (съществуването на) демокрация и върховенство на закона\", заяви Тимоние.", "date": "2019.07.07", "title": "САЩ: Северна Македония се движи в \nправилната посока"}
{"url": "https://www.24chasa.bg/novini/article/7546826", "text": "Въоръжените сили на Ирак започнаха днес мащабна операция срещу остатъците от \"Ислямска държава\" (ИД) по границата със Сирия, съобщи иракски генерал, цитиран от ДПА и БТА. Кампанията е насочена срещу екстремисти в зона, простираща се от северните провинции Салах ад Дин и Ниневия до западната провинция Анбар, край сирийската граница, каза генерал Абдул Амер Рашид. По думите му в нея ще участват армейски сили и местни милиции с подкрепата на оглавяваната от САЩ коалиция срещу ИД. Генералът добави, че операцията ще продължи няколко дни, без да навлиза в подробности. През декември 2017 г. правителството в Багдад оповести, че ИД е победена и че е възстановен контролът върху обширни територии, завзети от екстремистите през периода 2014-2015 година. Но бойни части на групировката продължиха да нанасят отделни удари срещу военни и цивилни в различни части на Ирак, припомня ДПА.", "date": "2019.07.07", "title": "Армията на Ирак с операция срещу бойци от \"Ислямска държава\" по границата със Сирия"}
{"url": "https://www.24chasa.bg/novini/article/7546716", "text": "Косовският премиер Рамуш Харадинай благодари на българския си колега Бойко Борисов за принципната му позиция по отношение на Косово и неговото право да бъда част от европейското семейство, съобщи косовската телевизия РТК. По повод срещата на върха ЕС-Западни Балкани в Познан в рамките на Берлински процес, която се състоя в петък, Харадинай каза, че Косово е важна част от Берлинския процес и приветства решението България и Северна Македония да поемат председателството на процеса през 2020 г., предава БТА. \"Косово е важна част от този процес. Взаимното признаване със Сърбия в съществуващите граници би открило перспективи за нас. Твърдо подкрепям визията на премиера Борисов за всеобхватна Европа, която преодолява манталитета от миналия век, предизвикал трагедии. Без обхващането на всички държави от Западните Балкани като част от европейското семейство ЕС не може да бъде пълен\", написа Харадинай във Фейсбук.", "date": "2019.07.07", "title": "Харадинай благодари на Борисов за позицията му относно Косово"}
{"url": "https://www.24chasa.bg/novini/article/7546719", "text": "Всички мерки, предприети от Иран за отказ от негови задължения по международното споразумение за ядрената му програма, са обратими, ако европейските страни по сделката изпълнят своите ангажименти, обяви иранският министър на външните работи Мохамад Джавад Зариф, цитиран от Ройтерс. Зариф обясни, че днес Иран е задействал втори кръг предпазни мерки, предвидени в споразумението. \"Запазваме си правото да продължим да (предприемаме законни мерки в съответствие с ядрената сделка), за да защитаваме нашите интереси пред лицето на американския икономически тероризъм. Всички тези мерки са обратими само (европейската тройка - Франция, Германия и Великобритания) изпълни своите задължения\", написа иранският външен министър в Туитър, предаде БТА. По-рано днес Иран обяви, че до няколко часа ще започне да обогатява уран до равнище над 3,67-те процента, разрешени му според ядрената сделка от 2015 г. Той освен това ще продължи да се отказва от още свои задължения по споразумението на всеки 60 дни. Дадохме достатъчно време на дипломацията, но европейците не изпълниха своите ангажименти, подчерта иранският заместник-министър на външните работи Абас Арагчи. В същото време той даде да се разбере, че Иран иска да спаси ядрената сделка, но призова другите страни по нея да изпълняват задълженията си.", "date": "2019.07.07", "title": "Иран: Мерките ни за отказ от задължения по ядрената сделка са обратими"}
{"url": "https://www.24chasa.bg/novini/article/7546753", "text": "В слънчогледова нива между врачанското с. Борован и Бяла Слатина този следобед заловиха  , съобщиха от правосъдното министерство. Тази нощ трима непълнолетни прескочили оградата на затвора и изчезнали в неизвестна посока. При проверката сутринта установила липсата им и веднага стартирала мащабна полицейска операция по издирването им. В нея са се включили надзиратели от затвора, служители от национална полиция и от областната дирекция във Враца. След бягството от поправителния дом осъдените откраднали такси от Враца и поели на път за Плевен. На завой обаче седналият зад волана 17-годишен шофьор изпуснал управлението на колата и се обърнал в трънаците край пътя. Бегълците се измъкнали невредими и продължили пеш в посока към Бяла Слатина. Случайни хора видели тримата съмнителни младежи и подали сигнал на тел. 112, след което стартирали заградителни мероприятия.", "date": "2019.07.07", "title": "Заловиха бегълците от затвора край Враца след катастрофа с крадено такси"}
{"url": "https://www.24chasa.bg/novini/article/7546565", "text": "Израелският министър на енергетиката Ювал Щайниц окачестви днес като \"умерено\" обявеното от Иран повишено обогатяване на уран, но обвини Техеран, че се стреми да се сдобие с ядрено оръжие, предаде Ройтерс, цитирана от БТА. \"Иран е започнал - макар че сега това е умерено повишение, - но е започнал да нарушава наложените му граници за обогатяване на уран\", каза по израелска телевизия Щайниц, който е член на кабинета по сигурност към премиера Бенямин Нетаняху. \"Това означава [. . .] прекрачване на договорените червени линии и начало на поход, поход, който не е обикновен, а към ядрено оръжие\", добави той. По-рано днес иранският заместник-министър на външните работи Абас Арагчи, обяви, че Иран до няколко часа ще започне да обогатява уран до равнище над 3,67-те процента, разрешени му според ядрената сделка от 2015 г.", "date": "2019.07.07", "title": "Израел: Иран потегля към ядрена бомба"}
{"url": "https://www.24chasa.bg/novini/article/7546568", "text": "Бразилският певец и китарист Жоао Жилберто, считан за пионер на стила боса нова, почина на 88-годишна възраст, съобщават световните агенции. Жилберто е починал в дома си в Рио де Жанейро в събота следобед. Причината за кончината му не се споменава. През последните години музикантът е страдал от влошено здраве, предава БТА. Жоао Жилберто е роден на 10 юни 1931 г. в Жуазейро, щата Баия. Открива музиката на 14-годишна възраст с първата си китара. Започва да пее на 18 години. През 1957 г. създаденият от него стил боса нова предизвика сензация в музикалните среди на Рио де Жанейро, където се мести Жилберто. Много млади китаристи започват да го имитират. Повратна точка в кариерата му се оказва първият му запис \"Chega de Saudade\", издаден през 1958 г. Албумът \"Getz/Gilberto\" от 1964 г., записан съвместно с американския саксофонист Стан Гец, допринася за популяризирането на стила боса нова по света. Тавата включва песента \"Момичето от Ипанема\", изпята на португалски от Жоао Жилберто и първата му съпруга Аструд. Парчето става глобален хит и се превръща в стандарт за джаза. През 1967 г. легендарният Франк Синатра включва песента в репертоара си. Жоао Жилберто е издал десетки албуми. Творчеството му е отличено с няколко награди \"Грами\".", "date": "2019.07.07", "title": "\"Бащата\" на боса нова Жоао Жилберто\nпочина на 88-годишна възраст (Видео)"}
{"url": "https://www.24chasa.bg/novini/article/7546574", "text": "Евакуация на около 16 500 жители на германския град Франкфурт на Майн започна днес във връзка с операция по обезвреждането на неизбухнала бомба от времето на Втората световна война, предаде ТАСС. Зоната на евакуация обхваща сградите на Европейската централна банка (ЕЦБ), железопътната гара, станции на градското метро, полицейски участък и старчески дом. Евакуираните, които нямат роднини, при които да отидат, могат да се възползват от пункт за помощ и безплатни посещения на музеи, предава БТА. Боеприпасът с тегло 500 кг е бил открит по време на строителни работи в близост до ЕЦБ. Операцията по обезвреждането ще започне днес следобед. По приблизителни оценки по време на войната съюзниците са хвърлили върху Германия над два милиона бомби с различен калибър, 10-20 на сто от които не са избухнали. Понастоящем такива боеприпаси биват намирани в интервал от няколко месеца при строителството на пътища или нови сгради. Обикновено сапьори успяват да обезвредят бомбите за няколко часа, отбелязва ТАСС.", "date": "2019.07.07", "title": "Евакуация на германски град, обезвреждат неизбухнала бомба от Втората световна война"}
{"url": "https://www.24chasa.bg/novini/article/7546577", "text": "Най-малко петима души са били ранени, сред които и двама прободени от бикове по време на първата гонка на фестивала Сан Фермин в испанския град Памплона, предаде Асошиейтед прес. По традиция животните бяха пуснати в осем часа местно време, предаде БТА. Говорителят на Червения кръст Хосе Алдаба съобщава, че пострадалите най-сериозно са получили лекарска помощ в регионалната болница. Първото надбягване с бикове на фестивала Сан Фермин в Памплона продължи 2 минути и 41 секунди. Шестте животни препускаха в пакет по 850-метрото трасе, преди накрая едно от тях да се препъне, предизвиквайки паника и наранявайки някои от участниците в гонката. Фестивалът Сан Фермин в Памплона продължава девет дни и привлича около един милион посетители.", "date": "2019.07.07", "title": "Двама прободени от бикове на фестивал в Памплона, други 3-ма също ранени (Снимки)"}
{"url": "https://www.24chasa.bg/novini/article/7546581", "text": "“На Балканите за съжаление има повече емоции. Ще повторя утре пред посланика на Сърбия позицията, че на Балканите трябва да има по-малко емоция.” Това заяви вицепремиерът и външен министър Екатерина Захариева пред журналисти по повод скандала, при който колегата й от Белград Ивица Дачич направи задочна забележка на премиера Бойко Борисов за Косово. Изказването на българския премиер е юридически и политически коректно - когато човек бъде избран за комисар, той представлява ЕС, а не собствената си държава, настоя Захариева. Освен че ще препоръча на посланик Владимир Чургус днес да се запознае с точните думи на министър-председателя Бойко Борисов, според дипломат номер 1 на България не било лошо колегата ѝ Ивица Дачич да се извини.", "date": "2019.07.07", "title": "Захариева съветва Сърбия: По-малко емоция!"}
{"url": "https://www.24chasa.bg/novini/article/7546539", "text": "Цветан Цветанов, който подаде оставка от всички ръководни длъжности, седи до лидера на партията - премиера Бойко Борисов, на конгреса на ГЕРБ, който започна току-що. В него участват 1178 делегати.                                                                                                                                                                                                                                                                                                                       ", "date": "2019.07.07", "title": "Цветанов и Борисов - един до друг на конгреса (Видео)"}
{"url": "https://www.24chasa.bg/novini/article/7546585", "text": "От утре започва последният етап на самолетно заснемане за изготвяне на нова цифрова ортофотокарта на цялата страна, съобщиха от пресцентъра на Министерството на земеделието и храните. При благоприятни климатични условия, заснемането за 2019 г. трябва да приключи до края на юли. To ще обхване изцяло или частично областите Видин, Монтана, Враца, Плевен, Велико Търново, Русе, Търговище, Шумен, Разград, Силистра, Добрич и Варна, както и пограничните със Сърбия райони в областите София и Перник. Заснемането се извършва с два самолета, оборудвани с високотехнологични цифрови камери, осигуряващи необходимото качество на получената карта. Обновяването на ортофотокартата започна през 2016 г. и се осъществява в рамките на период от четири години, като всяка година се заснема по около една четвърт от територията. До момента самолетно заснемане е извършено над 16 области от страната. Данните от картата се използват в Системата за идентификация на земеделските парцели, която е основна подсистема на Интегрираната система за администриране и контрол. Затова те трябва да са максимално актуални и достоверни, тъй като се използват при изчисляване на директните плащания на земеделските стопани.", "date": "2019.07.07", "title": "Започва последният етап от самолетно заснемане на нова цифрова ортофотокарта"}
{"url": "https://www.24chasa.bg/novini/article/7546605", "text": "Сръбският външен министър Ивица Дачич заяви снощи, че по негово искане представител на българското посолство в Белград е извикан на разговор във външното министерство по повод изявление на българския премиер Бойко Борисов, че по отношение на Косово новият върховен представител на ЕС по външната политика и сигурността Жозеп Борел не може да се ръководи от позицията на Испания за Косово, а трябва да зачита позицията на ЕС, предаде Танюг. По време на пресконференция в Познан Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Той отговори: \"Когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\", предава БТА. Това изказване предизвика остра реакция на Ивица Дачич, който заяви, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това. \"Сърбия желае добри, приятелски и съюзнически отношения с България като съседна страна, което предполага и високо ниво на разбиране за най-важните интереси на двете страни и двата народа. Както имаме разбиране по въпроса за българската национална идентичност, езика или Гоце Делчев, така очакваме и разбиране за значението на косовския въпрос за сръбския народ. Това изявление на българския премиер не се отнася за квотите за риболов или качеството на сръбското сирене в преговорите с Европейския съюз, а се отнася за териториалната цялост на Сърбия\", каза Дачич в изявление, изпратено на Танюг. Министърът изтъкна, че подобни изказвания трябва да бъдат прецизни, защото не е вярно, че целият Европейски съюз има единна и обща позиция за независимостта на Косово. \"Напротив, позицията е неутралност по отношение на статута и затова в документите на ЕС Косово се означава със звездичка и бележка под линия. И всички функционери на ЕС са длъжни да спазват това, независимо дали тези държави са признали Косово или не. Независимо дали става въпрос за Борел или Борисов, или който и да е друг. Или става въпрос за грешна интерпретация, било на неговото, било на моето изявление. Затова целта на поканата на представителя на посолството на България за разговор в министерството на външните работи е да се отстранят всякакви недоразумения и в приятелски дух да продължим нашето сътрудничество, с благодарност към България за подкрепата й за европейската интеграция на Сърбия\", изтъкна Дачич. , посочва Танюг.", "date": "2019.07.07", "title": "Дачич привика човек от посолството ни в Белград, за да отстранят недоразуменията"}
{"url": "https://www.24chasa.bg/novini/article/7546607", "text": "Изключително силни думи каза председателят на ЕНП Жозеф Дол за премиера Бойко Борисов и еврокомисаря Мария Габриел. Във видео обръщение, с което бе открит конгресът на ГЕРБ, лидерът на европейската десница спомена двамата повече от веднъж. Бойко Борисов е един от доайените на европейската политика, похвали премиера Жозеф Дол. И подчерта, че Мария Габриел е придвижила изключително много цифровизацията и е осигурила безплатен интернет в общините. Дол спомена още кмета Йорданка Фандъкова и зам.-шефа на евродепутатите от ЕНП Андрей Ковачев.", "date": "2019.07.07", "title": "Жозеф Дол похвали много Борисов, Мария Габриел, Фандъкова и Андрей Ковачев (Видео, снимки)"}
{"url": "https://www.24chasa.bg/novini/article/7546610", "text": "\"Не сме искали субсидията да остане 11 лв. Предложихме всички спокойно да обсъдим и разумно да намалим субсидията. Ние сме за намаление, но обосновано, с оценка на риска и въздействието, а не с емоции и вдигане на популистки лозунги\". Това заяви председателят на НС на БСП Корнелия Нинова, съобщиха от пресцентъра на партията. Тя добави, че справедливият гняв на хората е бил употребен срещу партиите и политиците, за да легализират обръчите си от фирми и нахлуването на чужди интереси в българската политика. \"Нито един българин не е пожелал партиите да се финансират от чуждестранни юридически или физически лица, от големите фирми, на които правителството раздава обществени поръчки, от концесионерите на българските богатства\", категорична бе Нинова. Лидерът на левицата каза още, че е останало незабелязано, че управляващите са отказали да подкрепят предложението на БСП - натрупаните в банкови сметки и неизползвани пари да се върнат в хазната . \"Аз съм сигурна, че народът би искал тези средства обратно\", добави още тя. Корнелия Нинова заяви още, че Европа върви в обратна на нашата посока. Лидерът на социалистите уточни, че там финансирането от бизнес се забранява или ограничава, а тук се отваря. \"Европа вижда в това възможност за политическа корупция и в доклада на групата на държавите, борещи се срещу корупцията (ГРЕКО), пише, че този процес се подлага на мониторинг. Има още нещо- в конкретния случай у нас става дума за убийство на опозицията\", коментира още Нинова. Тя добави, че никоя фирма няма да й дари средства, защото опозицията не разпределя порциите на властта, а и всеки дръзнал да я подпомага, ще бъде наказан. \"Управление без опозиция е диктатура. Това е процес, в който съм участник вече три години. Първо искаха да ни обезличат като ни раздадат постове и пари. Отказахме и започнаха лъжи, клеветене, мачкане на наши кметове, депутати и хора по места. И на това устояхме. Сега е третата стъпка- финансово да ни унищожат. Ще ни е трудно, но и това няма да успее\", категорична бе Корнелия Нинова. Тя коментира и дискусиите за постовете в Европа, които по думите й са разочароващи и неадекватни. „Нито веднъж не чух в тези пазарлъци да се говори за политики. Караха се за постове, но нито дума за икономика, неравенства, социален стълб, миграция\", коментира Нинова. Тя заяви, че договорките за постове са образец за задкулисие. \"Пренебрегнаха се всички правила. Имахме общи кандидати. Вебер и Тимерманс правиха кампания, имаха програми, проведоха публични дебати, които се излъчваха в цяла Европа. Всичко това беше изтрито и очаквано предизвика остра реакция в политическите семейства“, каза още председателят на БСП. Тя коментира , че Борисов е бил активен и безрезултатен участник в този пазарлък. \"Нещо повече - със записа с Тимерманс потресе Европа и злепостави България. В крайна сметка резултат за нашата страна няма. Загубихме всяка възможност българин да оглави някоя от европейските институции\", обясни Нинова. „Има каузи, зад които можем да заставаме всички българи и тогава сме силни. Щях да поздравя и двамата, ако бяха се договорили как единият в Европарламента, а другият в България ще се борят заедно срещу демографската катастрофа у нас и в Европа, но се съмнявам това да е било предмет на пазарлъка им. И двамата загубиха от този сговор, но най-вече загуби България“, каза Корнелия Нинова във връзка с предложението на Борисов Сергей Станишев да оглави ЕП. Според лидера на БСП двамата са загубили, защото са пренебрегнали принципи. „Единият се отрече от своя кандидат Вебер, другият от своя Тимерманс. Борисов ядоса ЕНП, Сергей - групата на социалистите и демократите, които не приеха тези договорки и той си оттегли кандидатурата поради липса на подкрепа в парламентарната група“, посочи Нинова. Тя добави, че все пак социалист е оглавил ЕП и го направил по правилата. \"Освен, че е социалист, той е първият, който заговори за политики. Давид Сасоли ми направи изключително впечатление. Първите му думи бяха за младежката безработица. Очерта приоритети, за които ние, от БСП, се борим години. Обнадеждена съм, че той може да промени дневния ред на европейския парламент\", заключи Корнелия Нинова.", "date": "2019.07.07", "title": "Нинова за субсидиите: Партиите не трябва да се финансират от обръчи от фирми"}
{"url": "https://www.24chasa.bg/novini/article/7546615", "text": "С 1046 гласа националното събрание на ГЕРБ освободи по негово желание Цветан Цветанов като зам.-председател на ГЕРБ и член на Изпълнителната комисия, считано от момента на неговото заявяване - от 30 май 2019 г. 10 бяха “против”, 11 се въздържаха. С 1063 гласа “за”, без “против” и без “въздържал се” Румяна Бъчварова, която вече е посланик в Израел, бе освободена от Изпълнителната комисия на партията. Председателят на НС Цвета Караянчева и Тодор Тодоров от Силистра са новите членове на ИК на ГЕРБ, след като от нея бяха освободени Цветан Цветанов и Румяна Бъчварова. Избра ги конгресът по предложение на лидера Бойко Борисов.", "date": "2019.07.07", "title": "Цветанов вече не е зам.-шеф на ГЕРБ, 10 бяха “против”, 11 се въздържаха (Видео)"}
{"url": "https://www.24chasa.bg/novini/article/7546636", "text": "“С Григор Димитров се видях вчера. Каза ми: “Ходих си до Хасково. Толкова промени има в тая държава.” Това сподели лидерът на ГЕРБ Бойко Борисов на конгреса на партията. “В частта на направеното ние нямаме конкуренция. Преди 10 години беше достатъчно да кажеш, че ще направиш “Витошка” пешеходна, че ще направиш естакади из София, че по “Струма” ще ходят на море и ще се връщат да си вечерят вкъщи. Това вече в факт”, изреди Борисов. “Да не я коментираме повече темата за оставката на Цветанов, че е болезнена. Мен ме боли най-много! Ключовата дума е справедливост. Можех да кажа след евроизборите: народът ни прости, и да оттегля на Цветанов оставката. Както правят в БСП. Те сега си избраха човека, който купуваше гласове в Асеновград, за член на Изпълнителното бюро. \"Няма да има милост за никого, защото иначе партията няма да съществува”, отсече премиерът Борисов.", "date": "2019.07.07", "title": "Борисов: Григор Димитров ми каза колко променена е България (Видео, снимки)"}
{"url": "https://www.24chasa.bg/novini/article/7546654", "text": ". Пътният инцидент с тежкотоварен камион - влекач с полуремарке е станал около 6,30 часа в местността \"Боаза\", съобщиха от Областната дирекция /ОД/ на МВР. Няма пострадали хора, осигурен е обходен маршрут. Катастрофата е станала до кантона на Областното пътно управление. Камионът се е преобърнал и е разсипал на платното част от превозвани товар - пшеница. На товарния автомобил са нанесени материални щети. Извършва се оглед на местопроизшествието. Временно - до отстраняване от платното на автомобила и на разсипания товар, участъкът е затворен за движение. На място са екипи на сектор \"Пътна полиция\" и на \"Охранителна полиция\" в РУ-Търговище, които подпомагат движението. На пътуващите в посока Варна се предлага обходен маршрут през селата Пайдушко-Божурка-Лиляк - град Търговище, а на тези в посока София - същия маршрут в обратен ред.", "date": "2019.07.07", "title": "Камион и кола са се ударили при катастрофата край Търговище"}
{"url": "https://www.24chasa.bg/novini/article/7546681", "text": "Премиерът на Израел Бенямин Нетаняху обяви за \"много опасен ход\" решението на Иран да повиши нивото на обогатяване на уран отвъд ограниченията на ядреното споразумение от 2015 г., предаде Ройтерс. Нетаняху отново призова Великобритания, Германия и Франция, които са страни по сделката, да наложат незабавно санкции срещу Иран, предава БТА. По-рано днес иранският заместник-министър на външните работи Абас Арагчи, съобщи, че страната му до няколко часа ще започне да обогатява уран до равнище над 3,67-те процента, разрешени му според ядреното споразумение.", "date": "2019.07.07", "title": "Нетаняху: Решението на Иран за обогатяването на уран е много опасен ход"}
{"url": "https://www.24chasa.bg/novini/article/7546683", "text": "Трима са избягали тази нощ от поправителния дом за непълнолетни, който е част от врачанския затвор. Отсъствието на двама 17-годишни и един 175годишен осъден било установено на сутрешната проверка. Веднага е обявена тревога и е мобилизиран целият наличен състав на затвора. Тримата бегълци се качили на покрива на помещението и прескочили триметровата ограда и се спуснали по висок бор. Бегълците не са местни, а от други части на България. На този етап се установява как бегълците са неутрализирали охранителната система и въпреки изграденото видеонаблюдение, никой от надзирателите не е видял случващото се през нощта. Шефът на врачанския затвор Ангел Кабатлийски не беше открит за коментар и не отговаряше на мобилния си телефон.", "date": "2019.07.07", "title": "Трима избягаха от затвора за непълнолетни във Враца"}
{"url": "https://www.24chasa.bg/novini/article/7546692", "text": "Френският президент Еманюел Макрон осъди решението на Иран да започне днес да обогатява уран до равнище над разрешеното му от международното споразумение за неговата ядрена програма, предаде Ройтерс. Източник от Елисейския дворец нарече този ход на Иран \"нарушение\" на ядрената сделка от 2015 г., предава БТА. Макрон е поставил отново 15 юли като краен срок страните да възобновят диалога. Той обаче не е уточнил какво ще стане след тази дата, каза цитираният представител на френското президентство.", "date": "2019.07.07", "title": "Макрон осъди решението на Иран да обогатява уран"}
{"url": "https://www.24chasa.bg/novini/article/7546324", "text": "Бившият президент на Украйна е изтеглил 34 милиона долара от банковите си сметки, пише Риа новости. Според бившия заместник-началник на президентската администрация Андрей Портнов, изтеглянето е започнало на 17 май и до 18 юни Порошенко е изтеглил гореспоменатата сума от свои сметки в международни търговски банки, информира БГНЕС. Според Портнов парите се равняват на 340 килограма банкноти от по 100 долара. Портнов твърди, че Порошенко може да \"укрие парите\" или може да ги използва за купуването на гласове на предстоящите парламентарни избори след две седмици. По-рано държавната следствена служба на Украйна започна проверка срещу Петро Порошенко, по сигнал от Андрей Портнов. Проверява се дали бившият президент е извършил държавна измяна, когато е разпоредил преминаването на украинските моряци през Керченския пролив.", "date": "2019.07.07", "title": "Порошенко е изтеглил 34 милиона долара от сметките си"}
{"url": "https://www.24chasa.bg/novini/article/7539686", "text": "Мими е едно от многото бездомни кучета в Пловдив. Животът на четириногото коренно се променя, когато пътя му пресича Владислава Христозова. Питате се коя е Владислава? Тя е от онези хора, които в дамската си чанта носят две-три курабийки, за да ги сподели с гълъби, врабчета и гларуси на улицата. “Казвам си - тази курабия няма да ме наяде, но тя ще нахрани толкова много животинки”, обяснява Владислава, която по професия е певица. По-интересно е обаче защо 33-годишната жена решава да сподели дома си с бездомно куче. “С Мими взаимно се избрахме. Когато тръгвах с колата нанякъде, Мими тичаше след мен. Когато се прибирах, чуваше звука от двигателя и ме посрещаше. А нощем спеше под колата ми”, разказва Владислава. Един ден тя заминава да живее във Велико Търново. Звъни ѝ разтревожена съседка от Пловдив, която ѝ съобщава, че срещу Мими е постъпила жалба и до дни местните власти ще я откарат в приют. “Цяла седмица мислех какво да правя... Категорична бях, че Мими не може да отиде в приют. Много приюти в България са като концлагери, не знам защо там работят хора, които не обичат животни”, обяснява тревогата си Владислава. Посреднощ певицата се прибира в Пловдив, на път към апартамента си тя се моли да открие Мими. Носи ѝ и пържола. “В момента, в който паркирах, сякаш по поръчка тя започна да скача по колата. Съжителството ѝ с кучето продължава и сега. “Направи добро за някого, който не може да ти се отплати, и тогава наистина ще започнат хубавите неща за твоя живот”, е горещата препоръка, която певицата отправя. Водена от усещането, че посланието ѝ трябва да се разпространи, Владислава прави песен. Озаглавява я “Едно бездомно куче”, в чийто видеоклип заснема Мими. Песента основно се излъчва в онлайн платформи, като текстът е преведен на английски, италиански и немски. “Едно бездомно куче” набира много последователи. С изпълнителката търсят контакт най-различни хора от страната и чужбина. Един от тях е Антон Атанасов, който с доброволци се оглежда за място за пострадали кучета. “С последните си Прибира го, за да го лекува”, описва Антон Владислава. Тя прегръща каузата му и освен с песента, посветена на кучета в беда, призовава близки и познати да помогнат за спасителен център. “Надеждата ми бе, че след като кучетата се излекуват, ще им се намерят домове, но те са безпородни и това е голям проблем”, казва Атанасов. Открива пространство в покрайнините на Козлодуй. Наема го, за да го превърне в дом на пострадали кучета. Преди това обаче с дарения успява да приведе халетата в място за живеене. През 2017 г. основава и сдружение, наречено “Верен приятел”, чиято основна цел е спасяването на пострадали животни и намирането на дом за тях. Мечтата на Антон и съмишлениците му е да построят огромен спасителен център върху 30 дка. “Да има достатъчно място за животните, за стационар, хотел, магазин, място за събиране и отдих”, казва мъжът. Кучетата, които живеят в спасителния център, са болни, пострадали от умишлено човешко насилие, стари или бебета. В практика се е превърнало недобросъвестни стопани да изхвърлят или завързват кучетата си пред спасителния център, без да търсят контакт с Антон. “Тези, които са напълно възстановени, съм ги кастрирал, поставям им чип, ушна марка и ги връщам на мястото, откъдето съм ги намерил. Но тези, които не могат да се справят сами, ги оставям. Здрави кучета не сме прибрали”, обяснява Антон. Неотдавна “Това за мен е идиотско, това граничи с безумие. Целяло се е да умрат бавно и мъчително”, гневи се мъжът. Спасителният център се издържа с дарения и от виртуални осиновявания. Около 150 четириноги имат онлайн собственици, които им изпращат гранули и обезпаразитяващи. Антон и съмишлениците му обаче попадат на хора, които искат куче вкъщи. Доброволецът уточнява, че осиновяването е напълно безплатно. И добавя: “Карам кучето с колата на място и подписваме осиновителен договор. Това е!” Този, които желае да осинови, може да си избере куче във фейсбук страницата на сдружението “Верен приятел”. Антон не е ветеринарен лекар и за да се погрижи за ранено четириного, работи с ветеринарна клиника в Козлодуй. Най-жестокият случай, който си спомня, е на изхвърлено куче със завързани крака с тел за шията и забит пирон в едното му око. Новите поколения обаче вдъхват надежда у Антон - убеден е, че насилието над животни ще намалява. Защото младите хора изобщо не са безразлични, искрено вярва Антон Атанасов.", "date": "2019.07.07", "title": "Владислава написа песен, с която помогна на 162 бездомни кучета"}
{"url": "https://www.24chasa.bg/novini/article/7546452", "text": "Френският президент Еманюел Макрон заяви, че по време на разговора му с иранския президент Хасан Рохани двамата са се споразумели да търсят начин за подновяване на диалога по иранското ядрено споразумение, предадоха Асошиейтед прес и Ройтерс. В продължилия над един час телефонен разговор \"френският президент и иранския му колега са постигнали споразумение да потърсят до 15 юли начин за подновяване на диалога между всички страни\", се казва в изявление на френското президентство, цитирано от Франс прес. Целта е да започне \"деескалация на напрежението, свързано с иранския ядрен проблем\", предаде БТА. Макрон е изразил силно безпокойство от новото отслабване на подписаното през 2015 г. споразумение. Европа се опитва да спаси подписаната сделка, от която президентът на САЩ Доналд Тръмп се отказа миналата година, отбелязва АП.", "date": "2019.07.07", "title": "Макрон се опитва да поднови диалога за иранското ядрено споразумение"}
{"url": "https://www.24chasa.bg/novini/article/7546455", "text": "През 2023 г. Китай най-вероятно ще оглави класацията на доставчиците на 5G смартфони, сочи доклад на международната агенция за пазарни проучвания Canalys. Очакванията са в глобален мащаб те да достигнат близо 800 милиона бройки, като на континенталната част на Китай, Тайван и Хонконг ще се паднат 34% от общото количество, предава  . Експертите на Canalys предвиждат през 2020 г. 17,5% от смартфоните, произведени в Китай, да могат да поддържат 5G, а до 2023 г. техният дял да нарасне до 62,7%. „Инвестициите на китайските оператори в 5G ще достигнат 5 милиарда долара тази година, а в страната ще бъдат изградени около 70 до 90 хиляди базови станции\", коментира Муо Дзя, един от авторите на доклада. Canalys отбелязва, че политиката на правителството за насърчаване разработките и развитието на 5G мрежата и свързаните с нея технологии са силен и ефективен двигател за бързото развитие на някои пазари като Китай. „В Китай има също така много големи производители и доставчици на 5G оборудване, което ще са в основата на агресивното пазарно развитие през следващите няколко години\", казва Никол Пън, вицепрезидент на Canalys. Според нея обаче, пълното разгръщане на 5G ще отнеме доста повече време и ще бъде много по-комплексно от това при предишните поколения мобилни мрежи, добавя тя.", "date": "2019.07.07", "title": "През 2023 г. Китай ще оглави глобалното производство на 5G смартфони, прогнозира доклад на Canalys"}
{"url": "https://www.24chasa.bg/novini/article/7546460", "text": "Британският вътрешен министър Саджид Джавид ще подкрепи кандидатурата на бившия външен министър Борис Джонсън за лидер на Консервативната партия и премиер на страната, предаде Ройтерс, цитирайки статия във в. \"Сънди таймс\". Джонсън е фаворит в надпреварата, при която членовете на Консервативната партия трябва да изберат между него и външния министър Джереми Хънт. Гласуването приключва на 22 юли, а победителят ще бъде обявен на следващия ден, предава БТА. Джонсън обеща, че ако стане премиер ще напусне ЕС на 31 октомври, независимо дали има сключено споразумение. Хънт е казвал, че ще предприеме Брекзит без споразумение, ако това е абсолютно наложително. Джавид иска да получи поста финансов министър, ако Джонсън стане премиер, отбелязва в. \"Сънди таймс\". Според данни на вестника вътрешният министър ще заяви във вторник, че доверието в британската демокрация ще бъде заложено на карта, ако страната не напусне ЕС на 31 октомври. Вестникът съобщава също, че Джонсън ще посети САЩ преди края на септември, за да се срещне с президента Доналд Тръмп.", "date": "2019.07.07", "title": "Британският вътрешен министър ще подкрепи Борис Джонсън за премиерския пост"}
{"url": "https://www.24chasa.bg/novini/article/7546467", "text": "Избирателните секции в Гърция започнаха работа в 7 часа местно време, предадоха Франс прес и ТАСС. Гласуването ще продължи до 19 ч., след което се очаква да бъдат съобщени първите данни от екзитполовете. До този момент на всички медии е забранено да съобщават предварителните оценки от социологическите проучвания, предава БТА. На изборите може да гласува всеки гражданин, който има право на глас и е навършил 17-годишна възраст. По закон те са длъжни да гласуват, но не се налагат санкции за неизпълнението на това задължение. От задължително гласуване се освобождават навършилите 70 години и тези, които се намират извън страната в деня на изборите. Избиратели, които трябва да пътуват далеч за да участват в изборите, например от островите, получават тридневен отпуск, отбелязва ТАСС. Очаква се партия \"Нова демокрация\" да получи абсолютно мнозинство в 300-местния еднокамарен парламент, а управляващата партия СИРИЗА да премине в опозиция.", "date": "2019.07.07", "title": "Гърция гласува на предсрочни парламентарни избори"}
{"url": "https://www.24chasa.bg/novini/article/7546469", "text": "Най-малко седем души загинаха и трима бяха ранени при верижна катастрофа на междущатска магистрала 85 в американския щат Джорджия, на около 130 км от Атланта, предадоха Асошиейтед прес и ТАСС. Автомобил с висока проходимост преминал разделителната линия на магистралата и навлязъл в отсрещното платно, поставяйки началото на верижната катастрофа. Пряко въвлечени били три превозни средства, предава БТА. Инцидентът е станал около 13.45 ч. местно време (20.45 ч. българско време) вчера. След като пресякъл разделителната линия по неизвестни причини, автомобилът \"Форд екскържън\" се блъснал във фургон на \"Шевролет\". Във верижната катастрофа се оказал въвлечен и фургон на \"Форд\", преминаващ в близка лента. Загинали са трима от пътуващите в автомобила \"Форд екскържън\", а трима били ранени. Според медии един от пострадалите е в критично състояние. Загинали и всичките четирима пътници в автомобил \"Шевролет\". Излетели при сблъсъка отломки са причинили дребни щети на още две коли.", "date": "2019.07.07", "title": "Най-малко 7 загинаха при верижна катастрофа в Джорджия"}
{"url": "https://www.24chasa.bg/novini/article/7546471", "text": "Националното събрание на ГЕРБ, което ще се проведе по-късно днес, ще гласува промени в устава на партията и в Изпълнителната комисия, предава БТА. На форума в НДК ще присъстват 1200 делегати от цялата страна, се казва в съобщение на пресцентъра на политическата формация. По думите на лидера Бойко Борисов пред журналисти, се очаква той да остане с двама заместници, вместо с трима, както предвижда сегашният устав, а на Изпълнителната комисия да бъдат дадени повече оперативни правомощия. Промените се налагат, тъй като след изборите за Европейски парламент Цветан Цветанов подаде оставка от всички ръководни партийни позици. Така на практика заместниците на Борисов във формацията в момента са Димитър Николов и Йорданка Фандъкова.", "date": "2019.07.07", "title": "Националното събрание на ГЕРБ днес ще промени устава на партията"}
{"url": "https://www.24chasa.bg/novini/article/7546473", "text": "Правителството на президента на САЩ Доналд Тръмп е неспособно и уникално по своята дисфункционалност, смята британският посланик във Вашингтон Ким Дарък, предаде Франс прес, цитирайки изтекли дипломатически документи, които бяха публикувани от в. \"Мейл он сънди\". Дарък смята също, че президентството на Тръмп може да завърши катастрофално и унизително, показват докладите му, изпратени в Лондон, предава БТА. \"Ние не смятаме наистина, че тази администрация ще стане значително по-нормална, по-малко дисфункционална, по-малко непредвидима, по-малко разделена или по-малко несръчна и дипломатически неспособна\", се казва в едно от посланията на Дарък. Той определя американския президент като нестабилен и некомпетентен. Британският посланик пише, че Тръмп и неговият екип са били впечатлени от посещението в Лондон миналия месец, но предупреждава, че Великобритания няма да може да запази за дълго този добър имидж, защото \"Америка винаги е на първо място\". Според Дарък статиите за хаос и вътрешни борби в Белия дом, които Тръмп определя като \"фалшиви новини\", са \"в по-голямата си част достоверни\". 65-годишният Ким Дарък е един от най-опитните дипломати във Вашингтон, където пристигна през януари 2016 г., преди победата на Тръмп. В документ от 22 юни той отправя критики към политиката на американския президент спрямо Иран, определяйки позициите му по този въпрос като непоследователни и хаотични. Британското външно министерство не оспори истинността на дипломатическите документи. \"Британците имат право да очакват, че нашите посланици ще дават на министрите ни честни оценки за политиката в страната, където са разположени\", заяви говорителка на министерството. \"Техните възгледи не винаги съвпадат с тези на нашите министри или правителство\", подчерта тя. \"Нашият екип във Вашингтон има стабилни отношения с Белия дом и няма съмнение, че те ще устоят на подобно дребнаво поведение\", добави говорителката в отговор на въпрос за евентуални последици от изтичането на информация.", "date": "2019.07.07", "title": "Британският посланик в САЩ: Правителството на Тръмп е неспособно"}
{"url": "https://www.24chasa.bg/novini/article/7546476", "text": "Родителите на починалия американски студент Ото Уормбиър подадоха иск да получат конфискуван от САЩ севернокорейски транспортен кораб като обезщетение за смъртта на сина си, предаде Асошиейтед прес. Адвокат на семейство Уормбиър заявява в подадената в сряда искова молба, че те имат право да получат кораба, защото Пхенян не е отговорил на тяхното искане за обезщетение, предава БТА. Според семейство Уормбиър студентът е бил изтезаван, след като беше осъден за опит за кражба на пропаганден афиш. Той остана в затвора в продължение на месеци и почина през 2017 г., дни, след като се върна в САЩ във вегетативно състояние. Американски съд прецени, че семейството му трябва да получи обезщетение от над 500 милиона долара за смъртта му. Северна Корея отрича, че нейни представители са изтезавали Уормбиър, припомня АП. САЩ конфискуваха търговския кораб през май, защото той нарушаваше санкциите на ООН, пренасяйки въглища.", "date": "2019.07.07", "title": "Родителите на починал американски студент искат за обезщетение севернокорейски кораб"}
{"url": "https://www.24chasa.bg/novini/article/7546478", "text": "Представители на местните власти в Южна Калифорния изразиха облекчение, че   не е причинило по-тежки травми и материални щети, но изразиха загриженост, че е възможно вторичните трусове да продължат с дни и дори с месеци, предаде Асошиейтед прес. Земетресението с магнитуд 7,1 беше усетено в 20,19 минути местно време, вечерта на петък срещу събота. Епицентърът му се намираше на 18 км от град Риджкрест, в същия район на пустинята, където ден по-рано беше усетено земетресение с магнитуд 6,4. То причини щети на сгради, пътища, железопътни линии, водопроводи и газопроводи, предава БТА. Относително малките щети се дължат предимно на отдалечеността на района, подчерта губернатора на щата Гавин Нюсъм. В района на Риджкрест живеят само около 28 000 души. Сеизмолози обаче предупреждават, че през следващата половин година в района може да бъдат усетени до 30 000 вторични труса. Предвид вероятността за вторични трусове и температури, които може да достигнат 38 градуса, местните власти изпратиха 200 войници от Националната гвардия, логистична подкрепа и летателни апарати. Калифорнийската служба за борба с извънредните ситуации в доставила легла, вода и храна и е създала в региона центрове, където хората могат да се разхлаждат.", "date": "2019.07.07", "title": "Месеци вторични трусове може да последват голямото земетресение в Калифорния"}
{"url": "https://www.24chasa.bg/novini/article/7546481", "text": "Богатият финансист Джефри Епстайн, който е вписан в регистър с извършители на сексуални посегателства, беше арестуван тази вечер в Ню Йорк по обвинения в трафик на хора с цел сексуална експлоатация, предаде Асошиейтед прес, цитирайки източници от органите на реда. Епстайн е богат мениджър на хедж фондове, който някога беше приятел с бившия президент на САЩ Бил Клинтън, британският принц Андрю и сегашния президент на САЩ Доналд Тръмп. Снощи финансистът беше изпратен във федерален арест. Някои от обвиненията срещу него датират от предишното десетилетие, предава БТА. Очаква се Епстайн да се яви пред съда в Манхатън в понеделник. Арестът беше извършен след нов преглед на някога пазеното в тайна споразумение, което финансистът сключи с прокуратурата. През 2008 г. той се призна за виновен пред съда във Флорида по обвинения, че е подтиквал и доставял с цел проституция лица на възраст под 18 години. Споразумението сложи край на разследване, което можеше да доведе до доживотен затвор за Епстайн. Вместо това той беше осъден на 13 месеца затвор и трябваше да плати обезщетения на десетки от някогашните си жертви. Освен това беше включен в регистър на извършителите на сексуални посегателства.", "date": "2019.07.07", "title": "Арестуваха финансист в Ню Йорк, обвинен в трафик на хора за секс експлоатация"}
{"url": "https://www.24chasa.bg/novini/article/7546483", "text": "Търговията на Китай с Африка отбелязва умерен ръст през първите пет месеца на годината, сочат официални данни на митниците. Тя е била на стойност 84,76 милиарда долара, или с 3% повече на годишна база, предава  . Китайският износ се е повишил с 6,3% в сравнение с година по-рано и е бил за 43,57 милиарда долара, докато вносът от африканските страни е спаднал с 0,3% и е бил за 41,19 милиарда долара. Търговският излишък на Пекин е достигнал 2,38 милиарда долара. През 2018 г. китайско-африканската търговия достигна рекордните 204,2 милиарда долара, с ръст от 20% на годишна база, като Китай затвърди полицията си на най-голям търговски партньор на континента за десета поредна година.", "date": "2019.07.07", "title": "Търговията на Китай с Африка отбелязва умерен ръст през първите пет месеца на годината"}
{"url": "https://www.24chasa.bg/novini/article/7546494", "text": "Регионалната здравна инспекция в Бургас провери качеството на морската вода на три плажа по Южното Черноморие – в Бургас, в Черноморец и в Слънчев бряг. За два от тях са получени сигнали от туристи за миризма с неустановен произход, предаде  . От РЗИ уточняват, че често външният вид на водата не винаги кореспондира с микробиологичните резултати. Част от туристите споделят, че в морето има щипалки, но това е доказателство, че водата е чиста. За други обаче тя е мътна и избягват да се къпят. „36 часа след взимането на проба, резултатите са отлични. Трите проби показват, че няма замърсяване на водата и съответстват на изискванията за отлично качество. Тази година се наблюдава подобряване на качеството на водата на територията на Бургаска област”, каза д-р Мариана Кофинова от РЗИ – Бургас. Експертът от екоинспекцията допълни, че плажовете с отлично качество на водата са 30, а останалите са с добро качество. През последните няколко години има подобрение на инфраструктурата на Черноморието, бяха подобрени пречиствателните станции – това явно се е отразило на качеството на водата. Не трябва да изключваме и фактора природа”, допълни д-р Кофинова.", "date": "2019.07.07", "title": "Експерт: Морската вода е с отлично качество"}
{"url": "https://www.24chasa.bg/novini/article/7546512", "text": "\"На Балканите за пореден път показваме колко много емоции има в политиката, Иска ми се да има повече разум. Това, което каза премиерът, е напълно вярно - и политически, и юридически. Не виждам нищо, което да запали цялата тази емоция в Ивица. Един външен министър не трябва да се губи в превода. Европейският съюз не признава държави\". Това заяви външният министър Екатерина Захариева пред  . \"Не мисля, че такива изказвания са продуктивни. Ние сме \"за\" добросъседски отношения и не търпим такива емоции. Не е приемливо по този начин да се обръща външен министър към премиер\", обясни тя. \"Гоце Делчев е общ, имаме обща история. Това, което иска България, е да кажем истината. Гоце Делчев е българин, много важен и за тяхната история. Би трябвало тази личност да ни обединява\", каза Захариева по повод спора със Северна Македония. \"В ГЕРБ много пъти премиерът е показвал, че дори да има най-малки съмнения, че нещо нередно се случва, хората си тръгват, така че това е в реда на нещата\", коментира тя това, че Цветан Цветанов ще бъде понижен в редови член на партията.", "date": "2019.07.07", "title": "Захариева за думите на Дачич към Борисов: Не е приемливо по този начин да се обръща към премиер"}
{"url": "https://www.24chasa.bg/novini/article/7546487", "text": "През следващите три години британското правителство ще отдели 18 милиона лири (22,5 милиона долара) за борба с разпространението на невярна информация в страните от Източна Европа и за подкрепа на независимите медии в страните от Западните Балкани, предаде ТАСС, цитирайки информация на неговата пресслужба. Важно е да се създават условия за безпрепятствената работа на журналистите, подчерта британският външен министър Джереми Хънт преди планираната Глобална конференция за свободата на медиите, която ще се проведе на 10 и 11 юли в Лондон, предаде БТА. \"Предвид факта, че само 10 на сто от населението на света има достъп до свободни медии, фалшивите новини и дезинформацията продължават да подкопават и дестабилизират обществеността\", предупреди Хънт. \"Целта ми на тази конференция ще бъде да работя с моите колеги, за да се договорим за начини на защита на свободата на медиите\", както и да се подготвят наказателни мерки срещу тези, които се опитват да посягат на тази свобода, отбеляза британският външен министър.", "date": "2019.07.07", "title": "Великобритания дава над 22 млн. долара за борба с дезинформацията в Източна Европа"}
{"url": "https://www.24chasa.bg/novini/article/7546504", "text": "Двоен стандарт при храните има и този проблем беше признат от европейските институции. Това заяви председателят на Комисията за защита на потребителите Димитър Маргаритов пред  . „Проблемът с двойния стандарт е идентифициран и всички признават, че съществува. Никой не твърди, че той е само не географски принцип или касае само по-изостаналите пазари. Търсят се начини този проблем да бъде решен”, допълни председателят на КЗП. Димитър Маргаритов заяви, че е нормално да има разлики, като даде пример с лютеницата. „Не може доматите в Пловдив да са същите като тези в Испания”, допълни той. Последното изследване по темата показа, че само при 9% от проучените от Европа продукти са открити съществени разлики между етикета на артикула и съдържанието му. „Излезе едно обективно изследване. Важни са изводите – въпреки разликите, това не показва разлика в качеството на географски принцип. Тези открити разлики са в разлики в качеството. Има обективни и законосъобразни причини за тези разлики”, посочи Яна Иванова, изпълнителен директор на Сдружение „Храни и напитки България”. Яна Иванова коментира по-ниското съдържание на калций в сухото млякото за бебета на българския пазар. По думите ѝ, това не означава, че качеството е лошо. „Това проучване се основава само на съпоставка на информацията от етикетите, без да са извършвани лабораторни анализи. Нашето проучване предвижда на тези продукти, които ние ще тестваме, не само да бъде направена съпоставка за разлика в съдържанието на етикета, но и в самия състав”, коментира Димитър Маргаритов. Изпълнителният директор на Сдружение „Храни и напитки България” заяви, че досегашните изследвания на БАБХ не са коректни, защото са сравнявани „ябълки с круши”. Тя допълни, че е сравняван шоколад 150 гр. с шоколад 300 гр. и затова са се появили разлики в съставките.", "date": "2019.07.07", "title": "Димитър Маргаритов: Двойният стандарт при храните не е на географски принцип"}
{"url": "https://www.24chasa.bg/novini/article/7546511", "text": "Смятам да говоря това, което мисля, и да внасям предложения, които смятам за уместни. Ще питам защо трябва да има 2 парламента. Като гражданин това ме изумява. Защо трябва да има в Брюксел и Страсбург. Упражнението на данъкоплатците им струва преки разходи 110 млн. евро, а с не преките 580 млн. евро. Над половин милиард е това безсмислено местене. Това заяви евродепутатът Андрей Слабаков пред  . Той обясни, че според него това може би е реверанс към Франция. Слабаков каза, че първото му впечатление от Европарламента е, че има тежка бирокрация и допълни, че на 3-и е бил на 13-часови гласувания. Евродепутатът обясни, че вече е част от комисиите по култура, екология и петиции. На въпрос какво мисли за евродепутатката Ска Келер, той заяви: \"Нищо хубаво, защото такива воинстващи феминистки просто не ми харесва\". Слабаков акцентира, че трябва да има равенство между двата пола, а дори и жените трябва да имат привилегии, но феминизмът е убил това. Сред една от целите му ще бъде да има седмица на България в държавите от ЕС. И уточни, че за него европейски ценности са християнските. Слабаков каза, че според него България трябва да е част Еврозоната и Шенген. Слабаков разказва, че неговата половинка Ернестина Шинова го е посъветвала да казва това, което мисли, и \"да не обиждам пряко хората\".", "date": "2019.07.07", "title": "Андрей Слабаков: Абсолютно излишно е да има 2 европарламента - струва 580 млн. евро"}
{"url": "https://www.24chasa.bg/novini/article/7546521", "text": "Съединените щати са изпратили послание на Иран, след като той свали техен дрон в района на Персийския залив миналия месец, като са го предупредили, че ще нанесат \"ограничен удар\" по страната, заяви днес ръководителят на иранската Гражданска защита, цитиран от полуофициалната агенция Фарс, предаде Ройтерс. Голамреза Джалали, който е и високопоставен командир в елитния Корпус на гвардейците на Ислямската революция, повтори на пресконференция иранските твърдения, че американският безпилотен летателен апарат е бил навлязъл във въздушното пространство на Иран - нещо, което САЩ отричат, предава БТА. След това \"Съединените щати ни казаха чрез дипломатически посредници, че искат да проведат операция с ограничен обхват. Отговорът на Иран обаче бе, че ние възприемаме всяка операция като начало на война\", заяви Джалали. Дронът бе свален в района на Персийския залив на 20 юни. На другия ден представители на иранските власти казаха пред Ройтерс, че страната им е получила през Оман послание от президента на САЩ Доналд Тръмп, че ще удари скоро Иран. Ирански и американски представители отрекоха тази информация.", "date": "2019.07.07", "title": "Иран: САЩ изпратиха послание, че ще нанесат \"ограничен удар\" по страната"}
{"url": "https://www.24chasa.bg/novini/article/7546525", "text": "Делото срещу двама лекари, признати за виновни, че по немарливост са причини смъртта на родилка и бебето й в Габрово, тръгва в понеделник в Апелатвиян съд в Търново. Случаят, който потресе България, е от септември 2013 г. През януари т.г. Окръжният съд в Габрово даде условни присъди от 3 години с 5-годишен изпитателет срок на ексначалника на АГ отделението в габровската болница д-р Димитър Ангелов и лекарката, водила раждането, д-р Севдалина Колева. Те са лишени от права за три години. Двамата акушергинеколози са признати за виновни, че през септември 2013 г., поради немарливо изпълнение на правно регламентирана дейност, представляваща източник на повишена опасност - упражняване на лекарска професия, нарушили Правила за добра медицинска практика, а подсъдимата Колева нарушила и разпоредби от Правилника за устройство, дейност и вътрешен ред на АГ отделение в МБАЛ \"Д-р Тота Венкова\", и с действията си, при независимо съпричиняване, по непредпазливост причинили смъртта на новороденото бебе Александър и на майката на детето Десислава Манолова, починала по-късно в болница в Плевен. На 26 септември 2013 г. в неонатологията в Габрово издъхна новороденият син на Десислава, след дълбока аспирация на околоплодни води и неизвършено секцио. Майката разви сепсис от смъртоносен стафилокок и бе преместена в тежко състояние в болницата в Плевен, където почина на 4 октомври. Делото в Апелативен съд – Велико Търново е образувано на основание въззивен протест от Окръжна прокуратура – Габрово и въззивни жалби от двамата подсъдими и от частните обвинители. Процесът тръгва за втори път в Апелативния съд. През 2016 г. габровският окръжен съд даде 5-годишна ефективна присъда на д-р Ангелов и 3 години условно за д-р Колева. Подсъдимите обжалваха пред апелативния съд, който ги отмени и върна делото на прокуратурата. Така то се гледа за втори път в Габрово и 6 години след трагедията отново е в Апелативния съд.", "date": "2019.07.07", "title": "Делото за смърт на родилка и бебе в Габрово\nвлиза за втори път в Апелативния съд"}
{"url": "https://www.24chasa.bg/novini/article/7546489", "text": "До 2020 г. Шанхай да има пълно 5G покритие, предвиждат насоки за развитието на последното поколение мобилна мрежа в следващите три години, обявени този петък от местните власти. Към края на 2019 г. ще бъдат изградени 10 000 базови станции за 5G в централната част и основните предградия на града, които през 2020 г. ще достигнат бройката от 20 000, предава  . Инвестицията в проекта ще бъда около 20 милиарда юана (около 2,9 милиарда долара). В насоките се посочва също, че в следващите три години Шанхай ще разполага с индустрии, свързани с 5G, чийто обем ще бъде около 100 милиарда юана и 100 иновативни компании, работещи в сферата. Основните области, където 5G технологиите ще навлязат най-напред са промишленото производство, транспорта, здравеопазването, образованието, развлекателната индустрия и електронното управление. За популяризиране на 5G ще бъдат създадени и няколко демонстрационни района. В момента няколко големи китайски града и провинции тестват 5G. Очакванията са до 2025 г. 28% от мобилните връзки да се осъществяват през 5G мрежи, което ще бъде една трета от тези в глобален мащаб.", "date": "2019.07.07", "title": "Догодина Шанхай ще има пълно 5G покритие"}
{"url": "https://www.24chasa.bg/novini/article/7546524", "text": "Иран обяви днес, че спира да изпълнява още свои задължения по международното споразумение за ядрената му програма, предаде Ройтерс. Иран до няколко часа ще започне да обогатява уран до равнище над 3,67-те процента, разрешени му според ядрената сделка от 2015 г., обяви на пресконференция заместник-министърът на външните работи Абас Арагчи, който е един от високопоставените ирански преговарящи по ядрения въпрос, предава БТА. Арагчи даде да се разбере, че Иран ще ще продължи да се отказва от още свои задължения по споразумението на всеки 60 дни. Дадохме достатъчно време на дипломацията, но европейците не изпълниха своите ангажименти, подчерта иранският преговарящ. В същото време той даде да се разбере, че Иран иска да спаси ядрената сделка, но призова другите страни по нея да изпълняват задълженията си. Вратите пред дипломацията все още са отворени, но са необходими нови инициативи за намиране на изход от сегашната ситуация, каза Арагчи. Той уточни, че Иран е готов на разговори с европейците, но САЩ също могат да се включат в тях. На същата пресконференция говорителят на Иранската организация за атомна енергия Бехруз Камалванди каза, че страната му \"ще обогатява уран въз основа на своите нужди. . . Точно сега нямаме нужда да обогатяваме уран, необходим за реактора в Техеран. Ще обогатяваме уран до равнището, необходимо за реактора в Бушер\", уточни Камалванди. Преди сключването на ядрената сделка Иран обогатяваше уран до равнище от 20 процента, необходимо за реактора в столицата Техеран, и до 5 процента за нуждите на атомната си централа в южния град Бушер, припомня Ройтерс. ДПА отбелязва, че уранът трябва да бъде обогатен до 90 процента, за да бъде направена атомна бомба. Смята се обаче, че обогатяването от 20 процента до 90 процента е сравнително бърз процес. На днешната пресконференция иранските представители увериха, че страната им е готова да започне да обогатява уран до каквото и да било равнище и в каквото и да било количество, предаде още Ройтерс. Преди година американският президент Доналд Тръмп едностранно изтегли САЩ от ядрената сделка и наложи санкции на Иран. В отговор, Иран обяви на 1 юли, че запасите му от нискообогатен уран са надхвърлили равнището от 300 килограма, разрешено от споразумението, припомня Асошиейтед прес. Вчера френският президент Еманюел Макрон проведе телефонен разговор с иранския си колега Хасан Рохани в опит да убеди страната му да не се отказва от още свои задължения по ядрената сделка. Рохани обаче каза, че трите европейски страни по споразумението - Франция, Германия и Великобритания - са отговорни за решението на Иран да спре да изпълнява свои ангажименти. Управителният съвет на Международната агенция за атомна енергия ще се събере на извънредно заседание в сряда по искане на Съединените щати, за да обсъди иранските нарушения, съобщи ДПА.", "date": "2019.07.07", "title": "Иран: Ще продължим да се отказваме от още задължения по ядреното споразумение"}
{"url": "https://www.24chasa.bg/novini/article/7546700", "text": "“Оттук нататък в чисто организационна дейност няма да участвам, няма да отговарям за предизборните щабове и да участвам в тях. Мисля, че когато минат съответните избори, ще може вече да се сравнява.” Това заяви пред журналисти Цветан Цветанов след края на  . Относно критиките на лидера Бойко Борисов към организациите в Плевен и Пловдив Цветанов заяви: “Не давам мнение вече по организационни въпроси, защото това не е от моята компетентност.” “Да не си говорим сготвен-несготвен. Важното е, че всичко мина доста по-цивилизовано, отколкото може би са очаквали някои. Аз съм лоялен човек и винаги ценя хората, с които съм работил. Тук, в залата видях толкова много приятели и им благодаря за всичко, което сме направили”, изтъкна доскорошният втори човек в ГЕРБ. От 17 юни Цветанов вече работел. “В момента съм в процедура за създаването на център за евро-атлантическа дейност, с анализи, прогнози и по тема сигурност. Плановете ми са да бъда повече със семейството си, защото през всички тези години отсъствах много”, сподели той.", "date": "2019.07.07", "title": "Цветанов: Когато минат следващи избори, ще може да се сравнява"}
{"url": "https://www.24chasa.bg/novini/article/7546705", "text": "Няма отлагане на толсистемата. Обсъжданите в парламента промени в Закона за пътищата предвиждат отлагане само на търговската експлоатация на електронната система за събиране на пътни такси на база изминато разстояние. Това каза председателят на Управителния съвет на Агенция „Пътна инфраструктура” Георги Терзийски пред БНР. Толсистемата ще бъде въведена в техническа експлоатация на 16 август, както е заложено в заданието по договора с изпълнителя на толсистемата подчерта той и обясни, че системата ще бъде в абсолютна техническа функционалност за таксуване с маршрутни карти, бордови устройства и GPS тракери за обработка на геопространствени данни от GPS. Целта е от една страна да се докаже нейната ефективност, а от друга - да се добие представа за същинските разходи на превозвачите за толтакси. Терзийски каза, че въз основа на тестовете в реално време и въз основа на непрекъснатия диалог с транспортния бранш, ще бъдат определени тарифите и стартовият обхват на пътищата с толтакси. Целта е обхватът първоначално да е така структуриран, че да постигнат няколко основни цели. Едната е събиране на приходи, които да гарантират финансова устойчивост на пътния сектор, да има покритие на трасетата, които се използват от транзитния трафик, да има възможност за нулеви ставки за пътищата в лошо състояние. Затова ще изключим от обхвата третокласната пътна мрежа, по-голямата част от която е силно компрометирана, допълни той. Председателят на АПИ посочи, че въвеждането на толсистемата е не само основен приоритет в пътния сектор, с който ще се осигури необходимият ресурс за самоиздръжката му, но и сериозна секторна реформа, която засяга и икономическата, и социалната политика, дори и политиката в областта на сигурността. Затова е много важно доверието на заинтересованите страни – и превозвачи, и бизнес, и останалите потребители на пътя, които следва като резултат от толтаксите да ползват по-добри пътища. Терзийски подчерта още, че по отношение на услугите с бордовите устройства за отчитане на толтаксите агенцията търси възможно най-доброто и конкурентно обслужване на клиента, както е навсякъде в Европа. Конкуренцията не е по отношение на таксите, тъй като таксите се определят от държавата, а е в обслужването на клиента. Той обясни, че съществува консенсус в Европа и ЕК, че тези услуги трябва да се предоставят от частни компании, което е в полза на обслужването на клиента, защото в чисто търговските отношения е възможно националните доставчици на услуги и доставчиците на декларирани данни да предоставят бордовите устройства безплатно, докато агенцията не би могла да го направи. Той посочи, че държавата в лицето на агенцията ще контролира целия процес от генерирането на декларации до заплащането на съответните такси. Относно твърденията, че агенцията преотстъпва 2% допълнително на евентуалните национални доставчици на декларирани данни председателят на АПИ подчерта, че информацията се интерпретира грешно, защото с промените в закона държавата няма да има никакъв допълнителен разход, а това ще бъдат чисто търговски отношения между доставчиците на декларирани данни и между националните доставчици на услуги. Терзийски посочи още, че множеството превозвачи вече са снабдени с бордови устройства от европейски доставчици на услуги и, че ако агенцията се натовари с ангажимента да влезе в конкуренция с европейски доставчици има голяма вероятност не само да не спечели нищо, но и да загуби. По повод ремонтите по пътната мрежа през летните месеци Георги Терзийски подчерта, че на АМ „Тракия“ през тази седмица завършиха ремонтите на виадуктите както беше предвидено, и до края на лятото ремонтни дейности няма да се предприемат по пътя до Бургас, за да не се затруднява трафикът в активния отпускарски сезон. Той допълни, че ремонтите по съоръженията на АМ „Хемус“ ще продължат, но организацията на движение през тази година е на добро ниво и образуването на задръствания заради участъци в ремонт са по-редки в сравнение с минали години. В отговор на въпроса дали АПИ ще предостави на БСП исканите документи и извършването на инспекция на пътни участъци Терзийски обясни още, че Агенция „Пътна инфраструктура“ е предоставила на депутатите на БСП пълен достъп по исканата по Закона за достъп до обществена информация техническа документация за строителството на големи пътни проекти. Той подчерта, че агенцията многократно е заявявала, че не е против извършването на проверка, но няма как да се даде разрешение за вземане на проби от физически лица, били те и народните представители, което е известно и на самите тях. Има закони и правила, които трябва да се спазват, както от агенцията, така и от народните представители, подчерта председателят на АПИ.", "date": "2019.07.07", "title": "Георги Терзийски: Няма отлагане на толсистемата, а на търговската й експлоатация"}
{"url": "https://www.24chasa.bg/novini/article/7546710", "text": "В сряда правителството ще разгледа проектодоговора за въоръжените сили, обяви премиерът Бойко Борисов на конгреса на ГЕРБ. И в енергийните проекти се движим много добре - да не се хвалим предварително, но до 2-3 седмици ще се разбере, загатна още министър-председателят.                                                                                                                                                                                                                                                                                                                       ", "date": "2019.07.07", "title": "В сряда кабинетът ще гледа договора за F-16"}
{"url": "https://www.24chasa.bg/novini/article/7546792", "text": "Турският президент Реджеп Тайип Ердоган ще посети Босна и Херцеговина на 8 и 9 юли по повод на среща на върха на Процеса за сътрудничество в Югоизточна Европа /ПСЮИЕ/, предаде Анадолската агенция, позовавайки се на съобщение на кабинета на Ердоган. Директорът за комуникациите в турското президентство Фахреттин Алтун съобщи за посещението на Ердоган в Туитър, предава БТА. Той припомни, че Турция твърдо подкрепя Процеса за сътрудничество в Югоизточна Европа. Алтун уточни, че на срещата ще се обсъждат начините за развитие на сътрудничество на Балканите, преди всичко в икономиката, търговията, транспорта, инфраструктурта и инвестициите. Очаква се по време на посещението си Ердоган да се срещне с членовете на колективното босненско председателство и с лидери на някои от страните членки на ПСЮИЕ. Турският президент ще се срещне и с представители на турския батальон в състава на международните мироопазващите сили в Босна и Херцеговина /ЮФОР/.", "date": "2019.07.07", "title": "Ердоган ще е в Босна и Херцеговина на 8 и 9 юли"}
{"url": "https://www.24chasa.bg/novini/article/7546805", "text": "По-топлите води край бреговете на Девън и Корнуол могат да доведат до по-голямо наличие на океанския хищник голяма бяла акула в британски води през следващите десетилетия, пише \"Мирър\". Вече има 40 различни вида и около 10 милиона акули в британски води - но този брой може да се увеличи през следващите десетилетия, предава БГНЕС. Д-р Кен Колинс от Университета в Саутхемптън каза, че не вижда \"причина\" да няма големи бели акули във водите на Великобритания дотогава. Гигантските хищници се срещат редовно в по-студените води на Южна Африка, които са подобни на тези в Корнуол, добави той. „Те може да са си спечелили лош имидж с образа от трилъра от 1975 г., но вероятно ще се наложи да свикнем с тяхното тревожно присъствие. Вероятно ще видим повече акули в по-топлите райони като Средиземно море към нашите води в Обединеното кралство през следващите 30 години\", каза той. Ученият предупреди също, че нарастващите пластмасови отпадъци и прекомерният риболов могат да намалят общата популация на акулите. Наскоро бяха забелязани бели акули от рибари в Корнуол, което довежда до предположения, че те вече са мигрирали от по-топлите африкански и средиземноморски морета.", "date": "2019.07.07", "title": "Затоплянето на океаните води до преселение на големите бели акули в британски води"}
{"url": "https://www.24chasa.bg/novini/article/7546812", "text": "Папа Франциск призова днес да се организират хуманитарни коридори, за да се окаже помощ на най-силно нуждаещите се мигранти, след като неотдавна бе извършена кръвопролитна бомбардировка в Либия, предаде Франс прес, цитирана от БТА. Той се обърна с това искане към международната общност в традиционната си неделна молитва на площад \"Свети Петър\". Папата, който е аржентинец и превърна защитата на мигрантите в една от основните дейности по време на понтификата си, призова освен това вярващите \"да се молят за бедните беззащитни хора, убити или ранени във вторник при въздушно нападение, при което бе ударен център за задържане на мигранти в Либия\". След смъртта на 44 мигранти при въздушното нападение във вторник вечерта срещу центъра в Таджура, предградие на Триполи, близо 300 мигранти продължават да са в лагера, според Международната организация за миграциите. Франс прес отбелязва, че тяхното положение е станало още по-критично след началото на военната офанзива на 4 април на маршал Халифа Хафтар, силния човек в източната част на Либия. Целта на операцията му е да завладее Триполи, където е централата на правителството на националното единство, признато от ООН. /РВ/", "date": "2019.07.07", "title": "Папа Франциск призова да се организират хуманитарни коридори за мигранти"}
{"url": "https://www.24chasa.bg/novini/article/7546818", "text": "Звездата на „Дисни” Камерън Бойс издъхна в съня си, пише „Ей Би Си”. Актьорът беше на 20 г. и набра популярност като част от продукциите „Джеси” и „Наследниците”. „С дълбока скръб съобщаваме, че тази сутрин загубихме Камерън. Той почина в съня си от пристъп, който идва след дълготрайно боледуване”, сподели говорител на семейството, цитирано от От „Дисни” посочиха, че младият актьор винаги е искал да сподели невероятния си талант със света. „Още от ранна възраст той имаше силното желание да промени човешките животи със хуманитарна работа”, допълниха от канала. През последните години Камерън се беше отдал на благотворителна работа. Неговите цели и идеи бяха забелязани дори от бивши представители на Белия дом. Младокът дори успя да събере 30 хил. долара, за да бъдат построени кладенци за чиста вода в Свазиленд. Дебюта си в киното го прави с ролята си във филма „Огледала” когато е на 9 години. Две години по-късно участва във филма „Дърти хлапета” с Адам Сандлър.", "date": "2019.07.07", "title": "Почина младата звезда на „Дисни” Камерън Бойс (Видео)"}
{"url": "https://www.24chasa.bg/novini/article/7546823", "text": "Задържаният край Гибралтар ирански танкер не е плавал за Сирия, заяви днес на пресконференция иранският заместник-министър на външните работи Абас Арагчи, предадоха Ройтерс и БТА. Той окачестви като \"морски грабеж\" действията на британската Кралска морска пехота, задържала танкера с мотива, че се е опитвал да достави на Сирия петрол в нарушение на санкциите на ЕС. Висшият дипломат обясни, че супертанкерът е с капацитет до два милиона барела и затова е трябвало да мине през Гибралтарския проток, а не по по-прекия път през Суецкия канал. \"Въпреки онова, което твърди правителството на Великобритания, целта и дестинацията на този танкер не е била Сирия\", каза заместник-министърът. По думите му пристанището в Сирия, за което говори Лондон, няма капацитет да приеме такъв супертанкер. \"Целта беше някъде другаде\", заяви Арагчи, без да уточни закъде всъщност е плавал танкерът. На пресконференцията, предавана по иранската телевизия, той прикани Лондон незабавно да освободи плавателния съд.  Също в петък командването на елитния ирански Корпус на гвардейците на ислямската революция се закани, че за отмъщение ще плени британски кораб, припомни Ройтерс.", "date": "2019.07.07", "title": "Иран: Задържаният край Гибралтар наш танкер не е плавал за Сирия"}
