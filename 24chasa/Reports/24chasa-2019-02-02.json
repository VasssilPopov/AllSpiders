{"url": "https://www.24chasa.bg/novini/article/7278255", "text": "Над 100 000 венецуелци излязоха по улиците на Каракас с искане президентът Николас Мадуро да напусне поста си, а опозиционният лидер и самообявил се за и.д. президент Хуан Гуайдо заяви, че \"промяната във Венецуела е много, много близо\", предаде ДПА. \"Днес обявяваме глобална коалиция за хуманитарна помощ и свобода във Венецуела\", заяви Гуайдо. Той приветства и решението на генерала от ВВС Франсиско Янес да се отрече от Мадуро и да признае Гуайдо за временен президент, предава БТА. \"Всяко официално лице, което застава на страната на конституцията, е добре дошло\", каза Гуайдо. По същото време десетки хиляди привърженици на Мадуро се събраха в столицата на около 5 км от антиправителствения протест. Гуайдо обяви, че в близките дни във Венецуела ще пристигне хуманитарна помощ и поиска от армията да я допусне, предаде Франс прес. \"Имаме вече три центъра за събиране на хуманитарната помощ: в Кукута (Колумбия), в Бразилия и на един карибски остров\", заяви опозиционният лидер пред свои привърженици в Каракас. Гуайдо обяви нова демонстрация за 12 февруари, когато Венецуела отбелязва Деня на младежта и друга демонстрация, свързана с пристигането на хуманитарна помощ, чиято дата той не съобщи.", "date": "2019.02.02", "title": "Хуан Гуайдо: Промяната във Венецуела е много, много близо"}
{"url": "https://www.24chasa.bg/novini/article/7276855", "text": "Това е най-многобройното инженерно направление в българското висше образование. В неговите рамки се обучават близо 8300 студенти в 16 висши училища. Средният успех от дипломата за средно образование на първокурсниците в направлението (4,99) на практика съвпада със средната стойност за страната по този показател. Средният месечен осигурителен доход на завършилите се нарежда на шесто място сред най-високите доходи на завършилите различните направления в страната, безработицата сред завършилите е значително по-ниска от средната за висшисти (2,44%). Близо 60% от завършилите направлението през последните 5 години работят на позиция, за която се изисква висше образование. Между завършилите различните висши училища в направлението обаче се наблюдават съществени различия в степента на реализация. Осигурителният доход на завършилите университета-лидер в направлението, е около 2 пъти по-висок от този на завършилите някои висши училища от втората половина на класацията. Подобни различия се наблюдават по отношение на нивата на безработица сред дипломиралите се, както и по отношение на реализацията на позиции, за които се изисква висше образование. Сред завършилите Обществено здраве се наблюдава ниска безработица, като при почти всички висши училища в класацията тя е доста под средните стойности за страната. Направлението се характеризира с висок процент на приложение на придобитото висше образование (над 75%), както и с високи стойности на приноса на завършилите към осигурителната система. Обществено здраве се нарежда сред 10-те най-добри професионални направления в страната. Между отделните висши училища в направлението обаче могат да се открият разлики, които не са за пренебрегване. Резултатите на водещите в класацията медицински университети съответно в София, Пловдив и Варна са близки и през годините те са си разменяли местата на върха на класацията. Специалистите, получили образованието си в професионално направление Математика, се отличават с високи доходи, нареждайки се по този показател на второ място в страната. Завършилите се реализират предимно като специалисти по информационни и комуникационни технологии, стопански и административни специалисти и като преподаватели. Това е едно от направленията с най-малък брой студенти в страната (412 към април 2018 г.), въпреки че завършилите го се радват на добра реализация на пазара на труда. Обучение в професионално направление Металургия предлага само едно висше училище в България. Обучението в това направление осигурява висока добавена стойност. Средният успех на студентите от дипломата за завършено средно образование е сред 10-те най-ниски сред всички професионални направления в страната, докато средният осигурителен доход на завършилите е петият най-висок. Металурзите имат висок принос и към осигурителната система, като делът на осигурените сред завършилите през последните 5 г. се нарежда на шесто място измежду всички 52 професионални направления в страната (86%). Професионалното направление се преподава единствено в Минно-геоложкия университет. Това е едно от професионалните направления, които осигуряват най-висока добавена стойност. В направлението се приемат студенти с едни от най-ниските оценки от дипломата за завършено средно образование (4,38), но същевременно средният осигурителен доход на завършилите направлението е сред трите най-високи сред висшистите в страната. От друга страна, 37% от завършилите работят на позиция, изискваща висше образование, което е под средната стойност за завършилите висше образование в страната. За поредна година средният осигурителен и облагаем доход на завършилите това професионално направление са най-високи в страната, а средният успех от дипломата за завършено средно образование на студентите първи курс в направлението (5,17) е по-висок от средния за страната. В направлението обаче се наблюдават съществени различия в средните нива на доходи, заетост и степен на приложение на придобитото висше образование сред завършилите различните висши училища в него. Доходите на завършилите висшите училища в челото на класацията са около 2 пъти по-високи от тези на завършилите висши училища в края на класацията. Подобни и дори още по-контрастни разминавания се наблюдават по отношение на нивото на безработица, което отчасти може да се дължи на регионалните различия в състоянието на икономиката. Броят на студентите в това направление плавно расте през последните 5 г., като през 2018-а вече са повече от 7900, с което Информатика се нарежда сред десетте най-масови професионални направления в страната.", "date": "2019.02.02", "title": "Какво висше? Топ 6 по доходи"}
{"url": "https://www.24chasa.bg/novini/article/7278204", "text": "Най-малко 11 души, включително 4 деца, загинаха при срутването на жилищен блок в сирийския град Алепо, съобщи държавната сирийска телевизия, цитирана от Би Би Си. Единственият оцелял при трагедията е дете, съобщиха местните власти, предава Нова телевизия. Сградата е разположена в района Салахедин – бивша крепост на бунтовниците срещу режима на президента Башар Асад, която беше подложена на масирани бомбардировки от сирийските и руски сили преди да бъде превзета. Още няколко сгради около 5-етажния срутил се блок са в руини и опасни за живеене. Към момента усилията на властите са насочени към изграждане на разрушената от въздушните удари инфраструктура, но не и към укрепване на полуразрушените сгради, голяма част от които са негодни за живеене.", "date": "2019.02.02", "title": "5-етажен блок в Алепо се срути, поне 11 са загинали, сред които 4 деца (Снимки, видео)"}
{"url": "https://www.24chasa.bg/novini/article/7278194", "text": "Няколкостотин души излязоха на демонстрация днес в германския град Щутгарт, за да протестират срещу забраната на старите дизелови автомобили, наложена в началото на януари от градските съдебни власти, предаде Франс прес. Повечето демонстранти бяха с жълти жилетки и носеха табели с надписи \"За дизела\" и \"Шофьори на дизелови автомобили, защитете се\", предава БТА. \"Това, което се случва с хората, е несправедливо. Десетки хиляди души са засегнати и не могат да си купят нов автомобил\", заяви пред Франс прес един от организаторите на демонстрацията Василос Топалис. На дизеловите автомобили със сертификат за отделяни вредни газове \"Евро 4\" или по-нисък им бе забранено да се движат по улиците на Щутгарт от 1 януари, а удълженият срок по изключение за жителите на града ще изтече в началото на април. Под натиска на екологични организации, сезирали местните съдилища, и други градове в Германия като Берлин, Майнц, Хамбург и Бон вече бяха задължени от съдебната власт да ограничат присъствието на някои дизелови автомобили. \"Искам правителството да се погрижи за нас и да отмени забраните за шофиране (на дизелови автомобили). Не е оправдано ние, гражданите, да бъдем жертва на това, което правят автомобилната индустрия и правителството\", заяви Йоанис Сакарос, един от организаторите на демонстрацията. Организаторите призоваха демонстрантите да си сложат жълти жилетки, след като от няколко седмици в Германия се правят безрезултатни опити за германска версия на френското протестно движение. \"Французите са модел, защото те се осмелиха да излязат на улиците, за да защитят правата си\", изтъкна Василос Топалис. Когато 1200 души се събраха миналата събота на организирана от Йоанис Сакарос демонстрация, крайнодясната партия \"Алтернатива за Германия\" направи безуспешен опит да се присъедини към протестната проява, припомня Франс прес. На демонстрация на \"Алтернатива за Германия\" тази сутрин се събраха десетки души.", "date": "2019.02.02", "title": "\"Жълтите жилетки\" по улиците и в Хамбург - протестират заради забраната за старите дизелови коли"}
{"url": "https://www.24chasa.bg/novini/article/7278093", "text": "Държавата да опрости еднократно всички публични задължения на вероизповеданията, които са натрупани до 31 декември 2018 г. Това е разписано в проекта за изменения на Закона за вероизповеданията, който е внесен от лидерите на парламентарните групи на ГЕРБ Цветан Цветанов и на ДПС Мустафа Карадайъ. В края на декември парламентът прие на второ четене изменения на Закона за вероизповеданията. Сега обаче се предлагат промени, за да може заплатите на свещениците да се обвържат с тези на учителите, както обеща преди време премиерът Бойко Борисов. През тази година парите за субсидии ще се платят от Министерския съвет, защото текстовете бяха приети след приемането на бюджет 2019.", "date": "2019.02.02", "title": "Опрощават данъчните задължения на църквата и мюфтийството"}
{"url": "https://www.24chasa.bg/novini/article/7278239", "text": "Русия е готова да води диалог по Договора за ликвидиране на ракетите със среден и малък обсег (ДЛРСМО), ако САЩ преразгледат позицията си и възобновят спазването на договора, заяви руското външно министерство, цитирано от ТАСС и БТА. Русия същевременно ще направи всичко необходимо за гарантиране на сигурността след изтеглянето на САЩ от ракетния договор, заяви министерството. \"В условията на новите създавани от Вашингтон заплахи ние, разбира се, ще бъдем принудени да предприемем всичко необходимо за обезпечаване на националната си сигурност\", се казва в изявлението. \"Русия си запазва правото да предприеме огледални мерки по отношение на разработването, производството и наземното разполагане на ракети със среден и малък обсег\", добави руското дипломатическо ведомство, като същевременно напомни изявлението на президента Владимир Путин, че Русия няма да разполага такова въоръжение в Европа и в други региони, където засега няма да се разполагат американски ракети със среден и малък обсег.", "date": "2019.02.02", "title": "Русия: Готови сме за разговори със САЩ, ако преразгледат позицията си за договора за ликвидиране на ракети"}
{"url": "https://www.24chasa.bg/novini/article/7278026", "text": "Легендарнтият холандски боксьор Руди Люберс, който през 1973 г. в Джакарта удържа 12 рунда срещу непобедимия Мохамед Али, мизерства без ток и вода при нечовешки условия в несебърското село Кошарица. Няма паспорт и пари да напусне страната и е принуден да води скотски живот далеч от родината си. Историята бе разказана от холандски медии и телевизия “България он ер”. 73-годишният мъж живее в стара каравана с тежкоболната си жена Риа. Спят на картони, но въпреки недоимъка и че са на предела на силите си, се грижат за 25 бездомни кучета. Руди Люберес попада в България преди 7 години след дълго митарстване по света, след като през 80-те излежава ефективна присъда в Португагия за трафик на дрога. Заради това не смее да се завърне в родината си. Излиза от затвора забравен и тръгва да скита по света. Така съдбата го отвежда в Кошарица край Несебър. Местни разказват, че германец с къща в селото му дал подслон, но след като я напълнил с кучета, го изгонил. Така Люберс се озовал с жена си в ръждясалата каравана и започнал живота си от нулата. Кротки хора са, не са създавали проблеми, казват жители на Кошарица. За спасяването на Руди и Риа в страната на лалетата е организирана благотворителна акция за извеждането им от България, в нея вече са се включили стотици холандци. В момента бившата звезда в бокса разполага само с шофьорска книжка, която е единствената му легитимация пред света. Преди време му откраднали паспорта и кредитната карта и така се закотвил в България. Казва, че харесва страната ни, но заради тежкото му положение иска да се върне в родината си. Синът му вече е в Кошарица, за да го прибере. “С удоволствие бих останал в България, но помощта, която бих получил в Холандия, ще е по-добра”, казва Люберс. В историята на бокса името му ще се запише с това, че преди 46 г. пада от Мохамед Али по точки, а не е нокаутиран. След легандарния мач двамата стават приятели. Участвал е в две олимпиади през 60-те, а в Холандия 20 г. е непобедим на ринга.", "date": "2019.02.02", "title": "Холандец, удържал 12 рунда срещу Мохамед Али, спи върху картони в Кошарица (Обзор)"}
{"url": "https://www.24chasa.bg/novini/article/7278082", "text": "Тежка катастрофа на пътя е станала за Казанлък, край Тулово. По първоначални данни, кон е излезнал на пътното платно, предава  Водачът на колата е забелязал животното в последния момент. Опитал се да го избегне и се е забил в предпазната мантинела. Отново по първоначални данни – има тежко пострадал. Временно движението по път I-5 Стара Загора - Казанлък в района на Тулово се осъществява в една лента заради инцидента, съобщиха от пресцентъра на АПИ. Шофьорите да се движат с повишено внимание, спазвайки указанията на \"Пътна полиция\".                                                                                                                                                                                                                                                                                                                                                                                                                                                                                                                                                                                                                                              ", "date": "2019.02.02", "title": "Кола се заби в мантинела край Тулово, за да не се блъсне в кон на пътя, има тежко ранен"}
{"url": "https://www.24chasa.bg/novini/article/7278050", "text": "Турските сили за сигурност задържаха в Истанбул жена, която е сред лидерите на терористичната групировка Революционна партия и фронт за народно освобождение (ДХКП-С), предаде ТАСС, като се позова на Анадолската агенция. Според информацията на Анадолската агенция задържаната Хатидже Рукен Кълъч е била включена в \"синия списък\" на издирваните терористи от турското министерство на вътрешните работи, предава БТА. Агенция Ройтерс допълва, че Хатидже Кълъч е заподозряна за стрелбата срещу консулството на САЩ в Истанбул през 2015 г. През август 2015 г. две жени откриха огън срещу консулството, припомня агенцията. Едната от тях бе арестувана, но Хатидже Кълъч остана на свобода. Бе обявена награда от 1,5 милиона турски лири (290 000 долара) за информация, която да доведе до залавянето й, припомня Ройтерс. Хатидже Кълъч е била заловена днес при съвместна операция на разузнаването и антитерористичните части. Организацията Революционна партия и фронт за народно освобождение (ДХКП-С) е включена в списъка с терористични групировки на Турция и САЩ. Групировката проповядва марксистка идеология и стои зад редица нападения срещу правителствени обекти през последните години. ДХКП-С пое отговорност за нападението срещу американското консулство, като обяви, че САЩ са най-големият враг на Близкия изток и на света. /", "date": "2019.02.02", "title": "Арестуваха лидерка на терористична групировка в Истанбул (Обновена)"}
{"url": "https://www.24chasa.bg/novini/article/7278102", "text": "Хиляди испански пенсионери излязоха днес на демонстрация по улиците на Мадрид с искане за по-високи пенсии, предаде Асошиейтед прес. Много от демонстрантите носеха табели с надписи като \"Ние всички сме пенсионери\" и \"Аз съм стар, но не и глупав\", предава БТА. Обединения на пенсионерите организираха демонстрации из цяла Испания през последните месеци с искането правителството да гарантира, че пенсиите ще се увеличават пропорционално на инфлацията. Според тях увеличението с 0,25 процента през 2017 г. е било недостатъчно. Няколко стачкуващи таксиметрови шофьори се присъединиха към днешната демонстрация на пенсионерите. Таксиметровите шофьори в Мадрид стачкуват от 13 дни с искане за по-строга правна регламентация на онлайн услугите за превоз на пътници Юбър (Юбър) и Кабифай (Cabify).", "date": "2019.02.02", "title": "Протест в Мадрид за по-високи пенсии, хората носят табели \"Аз съм стар, но не и глупав\" (Видео)"}
{"url": "https://www.24chasa.bg/novini/article/7278116", "text": "Вашингтон официално уведоми Москва, че прекратява участието си в Договора за ликвидиране на ракетите със среден и малък обсег и че започва процедура по излизането от него, съобщи руското министерство на външните работи в изявление, цитирано от ТАСС и БТА. \"На 2 февруари Съединените американски щати, с нота на Държавния департамент, официално уведомиха Руската федерация за прекратяване на участието си в двустранния Договор за ликвидиране на ракетите със среден и малък обсег от 1987 г. и началото на процедурата по излизането от него\", се казва в изявлението. Вашингтон обяви също, че \"вече не се смята за обвързан със задълженията по този документ, т.е. може открито да пристъпи към разработката, производството и разполагането на забранените от договора въоръжения\".", "date": "2019.02.02", "title": "Вашингтон уведоми Москва, че напуска договора за ликвидиране на ракетите"}
{"url": "https://www.24chasa.bg/novini/article/7278191", "text": "Русия и Турция ще продължат да си сътрудничат за осигуряването на мир и стабилност в сирийската провинция Идлиб въпреки различните провокации. Това се казва в разпространено днес изявление на министерството на отбраната на Турция по повод визита в Москва на турска военна делегация на 31 януари, предаде ТАСС, цитирана от БТА. \"На разговорите с руските колеги бяха обсъдени последните събития в Сирия, преди всичко ситуацията в Идлиб, в рамките на реализацията на постигнатите договорености в Астана и Сочи. В тази връзка бе постигнато съгласие за по-нататъшно сътрудничество в Идлиб въпреки различните провокации. Страните постигнаха съгласие за необходимостта от ликвидиране на заплахата за Турция, произлизаща от терористите от Кюрдската работническа партия (ПКК), Силите за защита на народа и ДАЕШ (\"Ислямска държава\") в Манбидж и на изток от р. Ефрат\", се посочва в изявлението на турското министерство на отбраната.", "date": "2019.02.02", "title": "Турция: С Русия продължаваме общите си действия в Идлиб, независимо от провокациите"}
{"url": "https://www.24chasa.bg/novini/article/7277967", "text": "Иран извърши успешно изпитание на крилата ракета, обяви днес министърът на отбраната Амир Хатами, цитиран от ДПА и Франс прес. Ракетата \"Ховейзе\" е с обсег от 1350 километра и е предадена на иранските въоръжени сили след успешното тестване, предава БТА. Тя е произведена в Иран и без помощ от чуждестранни партньори, посочи Хатами. Иран неведнъж е заявявал, че ще продължи да разработва ракети въпреки противопоставянето на международната общност. Според Техеран ракетите са предназначени за отбрана и нямат нужда от международно одобрение. Ракетната програма на страната обаче поражда големи противоречия. Причината за това отчасти се крие в сериозната опасност, която иранските оръжия със среден обсег създават за Израел, отбелязва ДПА. Иран отрича провежданите тествания да противоречат на резолюция номер 2231 на ООН, свързана с иранската ядрена дейност, тъй като на иранските ракети не могат да бъдат поставяни ядрени бойни глави. Единственото предназначение на оръжията е да защитават иранските граници, изтъкна иранският министър на отбраната.", "date": "2019.02.02", "title": "Иран извърши успешно изпитание на крилата ракета (Видео)"}
{"url": "https://www.24chasa.bg/novini/article/7277987", "text": "Стотици венецуелци се събраха в центъра на Барселона, за да изразят подкрепата си за Хуан Гуайдо, който миналата седмица се самообяви за временен президент на Венецуела, предаде Асошиейтед прес. Самият Гуайдо призова привържениците си да излязат днес по улиците на Венецуела, предава БТА. Правителството на президента социалист Николас Мадуро призова своите поддръжници също да се съберат на публични места по случай 20-ата годишнина от започнатата от починалия предишен президент Уго Чавес боливарска революция. Според испанския национален статистически институт броят на живеещите в Испания венецуелци се е увеличил от 165 000 през 2015 г. на 255 000 миналата година.", "date": "2019.02.02", "title": "Стотици венецуелци в Барселона излязоха на улиците в подкрепа на Хуан Гуайдо"}
{"url": "https://www.24chasa.bg/novini/article/7277990", "text": "Македонският премиер Зоран Заев и германският президент Франк-Валтер Щайнмайер подчертаха в телефонен разговор в петък историческото значение на Преспанското споразумение за Р Македония, балканския регион и цяла Европа, предаде агенция МИА, като се позова на прессъобщение на македонското правителство. Македонският премиер е изразил благодарност за германската подкрепа в целия процес, довел до Преспанското споразумение, както и на президента Щайнмайер - за подкрепата за ратификацията на протокола за присъединяване на Р Македония към НАТО, предава БТА. Германският президент е похвалил дипломатическите умения на Зоран Заев и примера, който е създал за региона, определяйки ги като прогресивна ценност за целия свят, се казва още в прессъобщението на македонското правителство. Преспанското споразумение, подписано на 17 юни 2018 г. край едноименното гранично езеро между Гърция и Р Македония, разрешава многогодишния спор между двете страни за името на северната гръцка съседка. Съгласно споразумението бившата югославска република ще промени името си на Република Северна Македония, а Гърция ще оттегли възраженията си срещу присъединяването на страната към НАТО и ЕС.", "date": "2019.02.02", "title": "Заев благодари на Щайнмайер за подкрепата за протокола за присъединяването към НАТО"}
{"url": "https://www.24chasa.bg/novini/article/7277994", "text": "Полицията арестува 10 души в днешния протест на \"жълтите жилетки\" в Париж, съобщи телевизия Бе Еф Ем, цитирана от ТАСС. По предварителни данни в протестната акция във френската столица участват 13 800 души. Полицията използва сълзотворен газ и водни оръдия срещу група агресивно настроени протестиращи на булевард \"Сен Мартен\" близо до площад \"Република\", които доближиха полицейския кордон и се опитаха да провокират силите на реда и ги замеряха с камъни и димки, предава БТА. Протести има и в други градове на Франция. В централния град Валанс демонстрират около 5500 души и има 18 арестувани. Днес е 12-ата съботна протестна акция на \"жълтите жилетки\" във Франция.", "date": "2019.02.02", "title": "10 арестувани на протеста на \"жълтите жилетки\" в Париж, замеряли полицаи с камъни (Снимки, видео)"}
{"url": "https://www.24chasa.bg/novini/article/7277868", "text": "Австралийската полиция простреля мъж на летището в Бризбейн, предаде ДПА, цитирайки местни медии. Мъжът заплашвал с нож и изглеждало, че носи бомба. Полицията в щата Куинсланд потвърди, че летището е било евакуирано и един мъж е задържан, предава БТА. Мъжът влязъл в зоната за заминаващите пътници, държейки метална кутия със стърчащи от нея жици и заявил, че носи бомба, съобщава в. \"Куриер мейл\". Очевидци съобщават, че освен това той опитал да намушка бившата си съпруга. Няма пострадали при инцидента, съобщава полицията, без да споменава за прострелян нападател. Летището заяви, че се надява да поднови работа възможно най-скоро.", "date": "2019.02.02", "title": "Простреляха мъж на летището в Бризбейн, заплашвал с нож и вероятно носел бомба"}
{"url": "https://www.24chasa.bg/novini/article/7277907", "text": "Група турски граждани излязоха днес по улиците на Анкара в подкрепа на венецуелския президент Николас Мадуро, съобщава Анадолската агенция. Демонстрантите, организирани от Анкарската платформа за религиозна свобода, се събраха пред посолството на Венецуела в турската столица и издигнаха лозунги, сред които \"Не свеждай глава, Турция е с теб\", предава БТА. Зейнел Абидин Йозкан, говорител на платформата, каза пред журналисти, че те са се събрали, за да изразят солидарността си с Мадуро. \"Ние заявяваме на империалистите: ако вие имате подмолни планове, оръдия, пушки, ние имаме нашата вяра, братство, молитви, потиснат народ\", каза Йозкан. На 24 януари турският президент Реджеп Тайип Ердоган изрази подкрепа за венецуелския си колега Мадуро, който е изправен пред силен натиск в страната си и от чужбина да се оттегли. Председателят на венецуелския парламент и опозиционен лидер Хуан Гуайдо се обяви за временен президент, като оспори законността на проведените през миналия май президентски избори.", "date": "2019.02.02", "title": "Турци излязоха на протест в Анкара, скандират в подкрепа на Мадуро"}
{"url": "https://www.24chasa.bg/novini/article/7277925", "text": "Гръцката полиция в Солун издирва двама млади българи за телефонни измами. Пострадалите са възрастни хора в престижен квартал на Солун, предава  . Досега са разкрити пет случая на телефонни измами на възрастни хора в квартал „Харилао“ в Солун, съобщи полицията. Измамата възлиза на 12 600 евро според разследването досега. Приканват се да дадат показания и други евентуални жертви на същата престъпна група. Медиите, които следят случая, твърдят, че заподозрените са двама българи на възраст 20 и 24 години. Поради забрана официално от полицията не посочват имената и националността на измамниците. Използваната схема е, че близък роднина е извършил тежка катастрофа и са необходими пари, за да бъде освободен от полицията. Гръцките власти са подали информация за издирваните към всички гранични пунктове, а жертвите са ги разпознали по записи на охранителни камери. Предполага се, че в схемата са участвали и гърци, които също се издирват.", "date": "2019.02.02", "title": "Издирват двама българи, участвали в схема за ало измами в Солун"}
{"url": "https://www.24chasa.bg/novini/article/7277923", "text": "Гръцките власти извършват спасителна операция по издирването на четирима мигранти, сред които и три деца, във водите на река Марица на границата с Турция, съобщава агенция АНА-МПА. Според информацията в сутрешните часове днес група от 12 души се е опитала да премине нелегално от турския на гръцкия бряг на река Еврос (Марица) с надуваема лодка, предава БТА. Според показанията на спасените лодката се е спукала и пътуващите в нея са се озовали във водата. Само осем от тях са успели да достигнат до малък гръцки остров в реката, откъдето са повикали помощ и са били спасени от гръцката полиция. Спасените мигранти са казали, че е неизвестна съдбата на четирима от пътниците в лодката, сред които три деца. Полицейските сили в района на град Дидимотихо продължават издирвателните дейности.", "date": "2019.02.02", "title": "Издирват четирима мигранти, сред които 3 деца, в река Марица на границата с Турция"}
{"url": "https://www.24chasa.bg/novini/article/7277948", "text": "Европейският комисар по разширяването Йоханес Хан поздрави македонското правителство за подписването на Протокола за присъединяване към НАТО следващата седмица и обяви, че ЕС ще даде най-силна подкрепа за започването на преговори за членство в еврообщността още тази година, съобщава  . „От сърце честитя на премиера Зоран Заев, на министъра на външните работи Никола Димитров, на правителството на Македония и на всички граждани първата важна стъпка в евроатлантическата интеграция на бъдещата Северна Македония. ЕС ще даде най-силна подкрепа и за втората стъпка, като започне преговорите за присъединяване на страната към Евросъюза, които ще стартират още тази година\", написа Хан в Twitter.", "date": "2019.02.02", "title": "Йоханес Хан: ЕС ще подкрепи Македония за започване на преговорите за членство"}
{"url": "https://www.24chasa.bg/novini/article/7277929", "text": "Египет оповести, че няколко древни погребални камери, в които има около 40 мумии, са открити в провинция Миня, южно от Кайро, предаде Асошиейтед прес. Погребалните камери се намирали в скала и са на семейство от средната класа, което живяло през епохата на Птолемеите, древноримската или византийската епоха, предава БТА. Мумиите са в добро състояние. Най-малко 10 от тях са на деца. Някои мумии са украсени с \"демотично писмо\" - форма на древноегипетска писменост, използвана от обикновените хора. ", "date": "2019.02.02", "title": "Oткриха древен гроб с около 40 мумии в Египет (Снимки, видео)"}
{"url": "https://www.24chasa.bg/novini/article/7276870", "text": "30 години след адското земетресение в Армения, при което загинаха 25 хиляди души, българските спасители бяха почетени. \"България бе една от първите страни, които ни подадоха ръка през 1988 г. 16 български спасители заедно с 10 кучета пристигнаха още на втория ден, за да помагат”, разказа посланикът на Армения Армен Саргсян на специална церемония. На нея бяха връчени сертификати на спасителите, които са част от Планинската спасителна служба (ПСС) към БЧК. 11 от героите са живи, 8 успяха да дойдат. Още в първите часове на пристигането си те започват работа и успяват да открият 150 души в отломките. 6-има са извадени живи. За 10 дни България праща 7 самолета с над 10 т помощ. Българите даряват кръв, майки у нас предлагат да осиновят арменски деца, останали сирачета. Събрани са 11,7 млн. лв. и БЧК купува, транспортира и монтира 300 сглобяеми къщи. Сред най-тежките моменти била гледката на физкултурен салон с наредени отпред детски обувки, разказва Райчо Тодоров, който още работи в ПСС. За щастие открили децата живи. Стоян Стоянов, който е бил зам-ръководител в спасителната акция, разказа, че посрещането от хората е било много топло. Той допълва, че България е била сред малкото държави тогава, които са били подготвени с обучени кучета. Армения е признала, че българските кучета са били едни от най-големите помощници. На церемонията присъстваха и немската овчарка Гари, която е наследник на кучетата, участвали в спасителната акция в Армения, заедно с нейния водач Симеон Табаков.  ", "date": "2019.02.02", "title": "Армения почете българските спасители 30 г. след адското земетресение (Видео)"}
{"url": "https://www.24chasa.bg/novini/article/7278012", "text": "Бившият македонски премиер Никола Груевски съобщи, че е избягал от страната през границата с Албания, предаде  . Груевски напусна Република Македония на 11 ноември, два дни преди да започне да излежава двегодишната си присъда поради злоупотреба с власт. Само десет дни по-късно, режимът на Виктор Орбан даде политическо убежище на Груевски, срещу когото се водят още няколко дела. \"От Македония заминах в Албания. Там отидох в унгарското посолство в Тирана, където потърсих политическо убежище. След това отпътувах за Унгария. От сегашното правителство в Скопие казват, че ще открият подробностите около бягството ми. Нека да ги оставим да направят това, което обещават\", казва Груевски пред македонската телевизия Сител. Това е първо интервю на Груевски след бягството му от правосъдието в Македония. До момента той на няколко пъти публикува коментари в социалните мрежи. Тази вечер Сител ще излъчи обширно интервю с Груевски, който управлява еднолично над 10 години и бе свален от власт след масови протести.", "date": "2019.02.02", "title": "Груевски в първо интервю след бягството си:  Напуснах Македония през Албания"}
{"url": "https://www.24chasa.bg/novini/article/7278014", "text": "Хеликоптерът на нигерийския вицепрезидент Олуйеми йеми Осинбаджо се разби днес в щата Коги, но при катастрофата няма пострадали, предадоха Ройтерс и ДПА. Агенциите се позовават на говорителя на вицепрезидента Лаолу Аканде, който написа в профила си в Туитър, че след катастрофата Осинбаджо е невредим и продължава с ангажиментите и плановете си за деня, предава БТА. Аканде не даде допълнителна информация за инцидента. В Нигерия на 16 февруари предстоят президентски избори, като действащият президент Мухамаду Бухари и вицепрезидентът Осинбаджо обикалят страната с цел да привлекат достатъчно поддръжници за преизбирането си, отбелязва Ройтерс.", "date": "2019.02.02", "title": "Разби се хеликоптерът на вицепрезидента на Нигерия"}
{"url": "https://www.24chasa.bg/novini/article/7278028", "text": "САЩ коментираха 40-годишнината от ислямската революция в Иран като разкритикуваха \"неспазените обещания\" на режима, който е основен враг на Вашингтон в Близкия изток, предаде Франс прес. Вчера в Иран започнаха церемониите по честването на годишнината от завръщането в Иран на бащата на ислямската революция аятолах Рухола Хомейни след 14-годишно изгнание, предава БТА. \"При завръщането си в Иран през 1979 г. аятолах Хомейни обеща много неща на иранците, включително справедливост, свобода и благоденствие. 40 години по-късно иранският режим е нарушил всички тези обещания и е произвел единствено #40годинипровали\", написа в Туитър Държавният департамент. \"Аятолах Хомейни обеща свобода на словото и свобода на медиите. Днес Иран е едно от най-репресивните места за медиите\", добавя дипломатическото ведомство на САЩ, като обвинява иранските власти, че всяка година хвърлят в затвора десетки журналисти, заплашват семействата им и блокират интернет и достъпа до социалните мрежи. \"През 1979 г. аятолах Хомейни обеща материално и духовно благополучие на иранците. 40 години по-късно корумпираният режим на Иран е разрушил икономиката на страната, опетнил е благородното иранско наследство и е произвел единствено #40годинипровали\", заявява Държавният департамент. Дипломатическото ведомство на САЩ напомня, че първият ирански върховен водач беше обявил края на \"неправдите от миналото\" и цитира правозащитната организация Амнести интернешънъл, за да осъди мащабите на репресията в Иран, която цели \"да премахне всяка мирна опозиция\". Администрацията на Доналд Тръмп е превърнала борбата срещу, по думите й, \"дестабилизиращото и пагубно\" влияние на Иран в свой приоритет в Близкия изток. Тръмп изтегли САЩ от международното ядрено споразумение от 2015 г., което цели да попречи на Техеран да се сдобие с ядрени оръжия, защото го смята за прекалено толерантно, и възобнови американските санкции срещу иранската икономика. За мнозина наблюдатели тази стратегия е опит за смяна на режима, но Вашингтон уверява, че иска само \"да промени поведението на режима\", отбелязва агенцията. САЩ не поддържат дипломатически отношения с Иран от 1980 г.", "date": "2019.02.02", "title": "САЩ: Аятолах Хомейни обеща на Иран много неща, 40 години по-късно нищо не е спазено"}
{"url": "https://www.24chasa.bg/novini/article/7278038", "text": "Tежката верижна  , е станала между 4 автомобила, предава  . Има пострадали. Инцидентът се е случил на кръстовище в село Враниловци. Причините за катастрофата е несъобразена скорост.                                                                                                                                                                                                                                                                                                                       ", "date": "2019.02.02", "title": "Има ранени при верижната катастрофа в габровското село Враниловци"}
{"url": "https://www.24chasa.bg/novini/article/7278072", "text": "Хиляди демонстранти излязоха по улиците на Каракас, едните с искане Николас Мадуро да отстъпи властта на самообявилия се за президент Хуан Гуайдо, а другите, за да честват 20 години от началото на боливарската революция и да изразят подкрепата си за Мадуро, предаде Франс прес. Поддръжниците на опозицията тръгнаха от пет сборни пункта в източната част на столицата и се запътиха към представителството на ЕС, предава БТА. Опозицията иска да изпрати послание на ЕС, за да благодари \"на всички тези страни, които много скоро ще ни признаят\", каза 35-годишният председател на парламента Хуан Гуайдо. Националното събрание е единствената венецуелска институция под контрола на опозицията, която смята започналия на 10 януари втори президентски мандат на Мадуро за нелегитимен заради изборни измами. Привържениците на Мадуро пък се събраха на булевард \"Боливар\" в центъра на града, за да честват 20 години от идването на власт на починалия през 2013 г. президент социалист Уго Чавес, който е започнал \"боливарската революция\" по името на героя в борбата за независимост Симон Боливар. В град Баркисимето в северозападния щат Лара полицията напусна мястото, където се провежда антиправителствен митинг, предаде ТАСС. Местният журналист Габриел Бастидас публикува в Туитър видеозапис, на който се вижда как полицаите в защитни шлемове и щитове се прегръщат с протестиращи, а след това под одобрителните викове на демонстрантите напускат мястото. След това протестиращите тръгват в шествие по една от улиците на града. В. \"Насионал\" цитира в сайта си полицейски началник от щата Лара. \"По-добре да прибера хората си, отколкото да подлагаме народа на репресии\", казва анонимният представител на правоохранителните органи.", "date": "2019.02.02", "title": "Противници и поддръжници на Мадуро излязоха по улиците на Каракас (Снимки, видео)"}
{"url": "https://www.24chasa.bg/novini/article/7277889", "text": "Критиките на президента Румен Радев ни мотивират, а не ни притесняват. Това заяви председателят на БСП - София Калоян Паргов в предаването  \"Седмицата\" по Дарик радио. Според лидера на столичните социалисти, оценките на държавния глава трябва да бъдат използвани като стимул, а не да бъдат смятани за обида. Това съобщиха от пресцентъра на БСП-София. \"Всичко е до начина на мислене. Просто трябва да бъдем малко по-позитивни, да излъчваме надежда и да показваме, че има перспектива пред нас, коментира Калоян Паргов. - Нихилизмът и негативизмът не водят до нищо добро. Напротив, те увличат и нашите избиратели в тази посока, а от цялата тази работа губи България\". Калоян Паргов отбеляза, че в последните 10 години политическият процес коренно се промени. \"Различно е отношението между политическите партии, между самите политици в рамките на Народното събрание, а и извън него, коментира той. - Българските политици отвориха кутията на Пандора след 2009 година и всички сме свидетели, че това не доведе до нищо добро. Начинът, по който се води политическият диалог, дебатът, е неприемлив, меко казано. Това е много притеснително. Политическият процес в България беше доведен до истерия от участниците в него. Това от своя страна кара хората да изпитват известно отвращение от политиката, от това, което се случва в нея. Оттам идва и недоверието към политиците, към партиите, към държавните институции, към държавността изобщо\". Според председателя на БСП - София протестите на гражданите в последната година дават точна оценка на управлението на държавата. \"Когато имаш претенции да си безпогрешен, да си си самодостатъчен, а отгоре на всичко след 10 години да демонстрираш и чувство на безнаказаност, отношението на хората към теб няма как да е добро, коментира Калоян Паргов. - Протестите на гражданите са резултат именно от това поведение. Подобно поведение на управляващите няма как да доведе до добри резултати от управлението им. Преди 10 години ГЕРБ спечели властта със заявката да въздаде справедливост. Е, има ли я тази справедливост днес?!\". Калоян Паргов е категоричен, че програмното бюджетиране би било много по-полезно за гражданите на София от обикновената счетоводна сметка, която управляващите предлагат години наред под формата на бюджети на Столична община. \"Тази година забелязваме плах опит за такова програмно бюджетиране в сектора здравеопазване, коментира Паргов, който е председател на групата на БСП в Столичния общински съвет. - Вследствие на този модел на бюджетиране, по много теми в здравеопазването в София има консенсус и подкрепа от всички политичeски сили в Столичния общински съвет. Разбира се, има още какво да се желае. Управляващите все още се страхуват да направят последната крачка, а именно - преструктуриране на здравеопазването в София. Това очевидно ще остане за следващия кмет и общински съвет\".", "date": "2019.02.02", "title": "Калоян Паргов: Критиките на президента Радев ни мотивират, не ни притесняват"}
{"url": "https://www.24chasa.bg/novini/article/7277825", "text": "В Париж започна шествие на \"жълтите жилетки\" в подкрепа на пострадалите по време на демонстрациите на протестното движение, предаде ТАСС, като се позова на телевизия Бе Еф Ем. По данни на правителството над 2000 души са били ранени от началото на протестните акции на 17 ноември миналата година, отбелязва Асошиейтед прес. Това е дванадесетата поредна събота, в която \"жълтите жилетки\" излизат по улиците на Париж и други френски градове, посочва Франс прес. Неколкостотин демонстранти тръгнаха от площад \"Феликс Ебуе\" в Дванадесети район на Париж към Площада на Републиката, предаде БТА. Така нареченият \"бял марш\" е в знак на солидарност с пострадалите по време на протестните прояви на \"жълтите жилетки\", като в него участват 30 от ранените демонстранти. Сред тях е и неофициалният лидер на движението Ерик Друе Жером Родригес, който бе ранен в главата при сблъсък между полицията и демонстрантите на Площада на Бастилията преди седмица. Много от \"жълтите жилетки\" носят плакати с надписи \"Край на полицейското насилие\". Демонстрантите настояват полицията да спре да използва специални устройства за изстрелване на гумени куршуми и гранати, за които се твърди, че причиняват сериозни наранявания и които са забранени в повечето европейски страни. Жером Родригес бе ранен в окото именно с такова устройство. Твърди се, че общият брой на тежко ранените в очите демонстранти е 20 души, като по-голямата част от тях са загубили око. Част от останалите \"жълти жилетки\" на днешния протест носят превръзки на очите в израз на солидарност с ранените. Държавният съвет на Франция бе сезиран по въпроса с употребата на специалните устройства и вчера постанови, че рискът от насилие по време на демонстрациите създава необходимостта на силите на реда да им бъде позволено да ги използват. Решението на съвета бе разкритикувано от \"жълтите жилетки\". Френският външен министър Кристоф Кастанер призна вчера, че специалните устройства са в състояние да нанасят сериозни наранявания. Кастанер обеща санкции при положение, че силите на реда превишат правата си, като Генералният инспекторат към френската полиция е започнал 116 разследвания на подобни случаи. Въпреки това министърът подчерта, че полицията има право да използва устройствата срещу създателите на безредици. \"Ако нямаше разграбени магазини, издигнати барикади, изгорени автомобили и опустошени сгради, ако законът беше спазван, нямаше да има и ранени\", подчерта Кастанер.", "date": "2019.02.02", "title": "\"Жълтите жилетки\" на шествие в Париж в подкрепа на пострадалите по време на демонстрациите"}
{"url": "https://www.24chasa.bg/novini/article/7277829", "text": "Иранският президент Хасан Рохани обвини САЩ в стремеж към световна хегемония и порица опита им да свалят венецуелския президент Николас Мадуро, съюзник на Техеран, предаде Ройтерс. \"Американците са против всички народни революции и независими страни и се стремят към световна хегемония чрез подтискането им\", заяви Рохани на среща с новия венецуелски посланик в Техеран, цитиран от агенция ИРНА. Иран, подложен на натиск от санкциите, въведени отново от президента на САЩ Доналд Тръмп, изрази подкрепа за Мадуро, когото Вашингтон призовава да се откаже от поста си. Китай, Русия и Турция също застанаха на страната на венецуелския президент, припомня Ройтерс, цитирана от БТА. САЩ и повечето латиноамерикански страни признаха опозиционния лидер Хуан Гуайдо за временен президент. Европейските страни също го подкрепят, но по-предпазливо.", "date": "2019.02.02", "title": "Иранският президент порица действията на САЩ във Венецуела, обвини ги в стремеж към хегемония"}
{"url": "https://www.24chasa.bg/novini/article/7277856", "text": "Йорданският крал Абдула Втори пристига днес на официално посещение в Турция, предаде Анадолската агенция, като се позова на Кралския двор на Йордания. Крал Абдула Втори и съпругата му Рания ал Абдула отпътуваха за Турция за разговори с турския президент Реджеп Тайип Ердоган, се посочва в изявление на Кралския двор на Йордания. Посещението е по покана на турския президент, предава БТА. След еднодневната визита в Турция крал Абдула Втори ще посети утре Тунис, където ще се срещне с президента Бежи Каид Есебси, съобщава Анадолската агенция.", "date": "2019.02.02", "title": "Йорданският крал Абдула Втори пристига в Турция за разговори с Ердоган"}
{"url": "https://www.24chasa.bg/novini/article/7276922", "text": "Близо 5 години делят скандала с култовата вече реплика “Ало, Банов съм” от гледката на бурени, избуяли в античния център на София. А проектът, по който днес стъкленият купол пази останките на древна Сердика, има 6-годишна история. Вероятно малцина помнят, че причината за оформянето на античния подземен комплекс всъщност е метрото. И по-специално втората му линия. Именно при нейното строителство и части от антична сграда. Тогава министърът на културата Вежди Рашидов сформира комисия от експерти, които да решат как да бъдат запазени останките. Първо за разкриването на всички ценности, а после за опазването и експонирането им сериозни усилия положиха столичният кмет Йорданка Фандъкова, шефът на “Метрополитен” ЕАД проф. Стоян Братоев и бившият главен архитект на София Петър Диков. По-късно стана ясно, че в района около ЦУМ се крият находки от няколко периода. Затова Общинската фирма “Метрополитен” ЕАД даде и 5,5 млн. лв. за археологическите проучвания. А метрото там беше изкопано по миньорски способ - отгоре археолози проучваха останките от древна Сердика, а под тях се изграждаха тунелите. През 2011 г. се появиха твърдения, че при строителството на метрото се унищожават старини. Но те бяха категорично отречени от археолозите. Тогава вече на обекта бяха разкрити много добре запазени сгради, мозайки и улици от римско време, масивна раннохристиянска базилика, късносредновековни черкви с некрополи. Оказа се, че защото в центъра на Сердика са произвеждали стъкло, което е пожароопасно и е било забранено в рамките на града. Разкрита беше и част от една от двете главни улици на Сердика - декуманус максимус. Всъщност по нея сега може да върви всеки, който мине под купола на ларгото. А иначе според учени под ларгото е 1/10 от античния град.   Част от разкритите находки пък красят метростанцията. Така се стигна до проекта за 14 млн. лв., които през 2011 г. регионалното министерство отпусна на културното ведомство по Оперативна програма “Регионално развитие”. Изпълнението обаче се забави и “Успяхме заедно с бившите министри Лиляна Павлова и Вежди Рашидов да защитим европейски проект, който да превърне това място в културно пространство. Може би процедурите се бавят заради недостатъчен административен капацитет”, заяви тогава Фандъкова. Наложи се тя да настоява пред тогавашния министър на културата Петър Стоянович срокът за усвояване на средствата да бъде удължен до края на 2015 г., за да не бъдат изгубени. Причината за забавянето бе, че Тогава пред “24 часа” Ангел Ангелов, за когото се твърди, че е направил записа “Ало, Банов съм”, уверява като шеф на дирекция “Координация на програми и проекти” в МК , че няма опасност от загуба на евросредства. А римските находки на ларгото обраснаха в бурени, докато чакат търга за избор на изпълнител. Фандъкова прати отворено писмо до служебния министър на културата Мартин Иванов, че находките, които са публична държавна собственост, се рушат. После търгът се случи, но през 2015 г. като министър Вежди Рашидов спря работата по обекта след сигнал на граждански организации, че реставрацията Така се наложи достроеното да се намали с 1 м. В крайна сметка ларгото беше открито през април 2016 г. от премиера Бойко Борисов и всички министри от тогавашния кабинет. А Рашидов призна, че е открил много обекти, но е изстрадал ларгото. След оставката на първия кабинет “Борисов” ларгото стояло в найлони и се превърнало в жабуняк с попови лъжички. Месец след откриването обаче ларгото протече. После Фандъкова отказваше общината да го приеме за стопанисване, докато не се поправят всички дефекти. Въпреки скандалите, съпътствали изпълнението на проекта, ларгото пристигнали в София. А днес общината мисли как да оживи мястото, което получи за стопанисване. Подготвяме музейната експозиция. Вероятно ще е завършена до лятото. Музеят на София вече предлага туристически обиколки на закритата част от комплекса, каза зам.-кметът по култура и образование доц. Тодор Чобанов. Най-големият подземен музей, който показва три квартала на антична Сердика, може да се види под ларгото. Целият комплекс е 15 хиляди кв. м. Там с почти изцяло запазена автентична настилка е една от главните улици на Сердика - декуманус максимус. Смята се, че там поне двама римски императори са били посрещани триумфално след спечелени битки, а днес по нея може да мине всеки. Около главната улица може да се види запазена жилищна част от римския град. Има оригинални части от канализацията, водопровода и подовото отопление на жилищата. В някои от тях могат да се видят и останки от мозайки. Три инсули (малък квартал) показва другата част на ларгото - пред ЦУМ, над които е панорамната площадка. В ъгъла - към пл. “Бански”, се виждат пък части от термите на Сердика. Част от инсулите са на открито, а останалите - на закрито. В закритата част през 2010 г. бе намерена уникална римска мозайка от IV в. със стилизиран лавров венец в средата и надпис “феликс” (щастлив). Големината ѝ е 30 кв. м и на места цветовете на фрагментите са запазени. Мозайката е била под на зала за приеми в знатно жилище, разказа преди години ръководителят на археологическото проучване д-р Марио Иванов от Националния археологически институт с музей към БАН. При разкопките за първи път бяха регистрирани най-ранното заселване и оформяне на селище. Това е станало през I в. сл. Хр. За това свидетелстват откритите дървени конструкции от жилища, част от които са експонирани при входа на метростанцията. За първи път с разкопките се доказа нашествието на костобоките  , за което досега са свидетелствали само различни исторически извори. То е станало около 160-ата г. сл. Хр. Тогава Сердика е била опожарена и почти напълно опустошена. Най-масивното строителство в древния град е било през III-VI в. Най-внушителната разкрита жилищнa сграда е почти 1 дка. Имала е вътрешен двор, настлан с мозайки. Иначе под купола на ларгото има място за театър, концерти и други събития за 1000 души публика.  НЕНКО СТАНЕВ Боил Банов и Вежди Рашидов спасиха проекта за ларгото, заяви вчера археологът проф. Николай Овчаров. Това бил един от най-тежките проекти, защото през 2015-2016 г. Министерството на културата било истински ад. “То приличаше на болница. Рашидов се лекуваше в Германия. Зам.-министърът Бони Петрунова беше в дълъг болничен, Ива Петрони, шефката на кабинета - също”, разказа Овчаров. Банов бил единственият, който можел да работи по проекта. Рискът бил министерството да плати десетки милиони, ако не се реализира. “Той беше буквално спасен. След завръщането си Рашидов също се зае с ларгото”, каза професорът. Министерството било подложено на протестърски атаки от 50 души, заради които работата била спирана няколко пъти. Според Овчаров затова се случили и закъсненията в изпълнението.", "date": "2019.02.02", "title": "1/10 от античния град е под ларгото, излиза благодарение на метрото"}
{"url": "https://www.24chasa.bg/novini/article/7277578", "text": "Посланиците на държавите от НАТО ще подпишат на 6 февруари със Скопие протокола за присъединяване, съобщи алиансът. Отбелязва се, че на церемонията ще присъства македонският външен министър Никола Димитров. В съобщението името на Македония не се посочва - нито като \"бивша югославска република\", нито като Република Северна Македония. Това се налага заради недовършените процедури около приложението на споразумението от Преспа. НАТО вече уточни, че когато процедурите бъдат изчерпани, Македония ще се присъедини към алианса с новото си име като 30-ата държава от организацията. С подписването на протокола за присъединяване започва последната фаза от приемането на Македония в НАТО. В този краен етап властите - обичайно парламентите на държавите от НАТО, трябва да дадат своето одобрение. Когато всички държави одобрят протокола, генералният секретар на НАТО отправя покана за присъединяване към новата страна. ", "date": "2019.02.02", "title": "НАТО ще подпише протокола за присъединяване със Скопие в сряда"}
{"url": "https://www.24chasa.bg/novini/article/7277576", "text": "Гръцки фермери блокираха с трактори пътя Серес - Солун и обявиха, че блокадата ще е безсрочна. Шофьорите са принудени да използват обходни маршрути. Блокирано е движението към Солун и влизащите през граничен пункт \"Промахон\" трябва да използват дълъг обходен маршрут, предаде  Нараства и броят на недоволните земеделци на магистралата Солун - Атина до Лариса. Причината за тази реакция на фермерите е присъствието на заместник-председателя на Европейския парламент и лидер на евродепутатите от СИРИЗА Димитрис Пападимулис. Фермерите се опитаха да се срещнат и преговарят с него, но не успяха. Националният фермерски съюз отказва да преговаря с правителството.", "date": "2019.02.02", "title": "Гръцки фермери блокираха с трактори пътя Серес - Солун"}
{"url": "https://www.24chasa.bg/novini/article/7277584", "text": "СДВР - Столична полиция публикува на фейсбук страницата си видео, което показва автентичен разговор с телефонен измамник.  Мъж разговаря с жена и я разпитва кога последно е получавала обаждане от измамници. Той се представя за полицай от 2-ро РУ и развива история, че двама ало измамници са задържани. При обиск са открити доказателства, че жената ще бъде следваща жертва. Разказва се и случка, че 19 човека режат пръсти и бият с метални тръби беззащитни жени. Той диктува и номер за връзка. \"Продължават опитите на телефонните измамници по всякакъв начин да въвеждат в заблуждение, представяйки се за служители на МВР! СДВР напомня отново, че единния спешен европейски номер е САМО 112! Той се избира без НИКАКВИ цифри или кодове пред него! Ако Ви заплашват с физическо насилие запазете спокойствие! Веднага се обадете на тел. 112, потърсете помощ от близки или съседи и отидете в най-близкото районно управление на МВР!\", пишат от полицията.", "date": "2019.02.02", "title": "СДВР пусна действителен запис от разговор с телефонен измамник"}
{"url": "https://www.24chasa.bg/novini/article/7277580", "text": "Древните панди са се хранели много по-разнообразно от днешните им потомци, съобщи в. \"Индипендънт\". Те са ядели не само бамбук, но и други растения и месо. Учени от Китайската академия на науките изследваха останки от древни панди, живели преди хиляди години. Те анализираха химическия състав на костите. Сравняването на протеина на колагена показа голяма разлика, предаде БТА. Костите на съвременните панди са с приблизително еднакъв химически състав заради еднообразния начин на хранене. При древните обаче има много вариации. Пандите вероятно са развили уникалните си хранителни предпочитания на два етапа. Първоначално те са били всеядни, след това са започнали да предпочитат растителната храна, докато накрая са се спрели на бамбука. Съвременните панди имат особени зъби и промени в черепа, за да могат да ядат бамбук. Те са развили и \"псевдо палци\", за да хващат стръковете.", "date": "2019.02.02", "title": "Древните панди са яли месо"}
{"url": "https://www.24chasa.bg/novini/article/7277593", "text": "Банковата служителка от Дулово, която беше обвинена за източване на 188 000 лева от сметка на клиент, не е настанена в силистренската болница. Според окръжния прокурор на Силистра в петък 29-годишната жена е трябвало да бъде приета в инфекциозното отделение, след като получила криза в ареста. Директорът на здравното заведение обаче съобщи за  , че тя е била там на преглед в четвъртък. Лекарите преценили, че е трябвало да я приемат за лечение, но жената не се явила. Прокуратурата и полицията не са получили уведомление от обвиняемата или от неин адвокат, че е избрала да се лекува в друго здравно заведение. Въпреки внесената парична гаранция от 10 000 лева и наложената забрана за напускане на страната, може да се наложи прокуратурата в Силистра да я обяви за издирване.", "date": "2019.02.02", "title": "Банкерката от Дулово, присвоила близо 200 000 лв., не се явила в болницата"}
{"url": "https://www.24chasa.bg/novini/article/7277591", "text": "Земетресение с магнитуд 6,1 бе регистрирано край индонезийския остров Суматра, на дълбочина 10 км, предаде Ройтерс, като цитира Геофизическия институт на САЩ. Индонезийската агенция за реагиране при бедствия съобщи, че няма информация за щети и не е издадено предупреждение за цунами, предаде БТА.                                                                                                                                                                                                                                                                                                                       ", "date": "2019.02.02", "title": "Силно земетресение разлюля индонезийския остров Суматра"}
{"url": "https://www.24chasa.bg/novini/article/7277595", "text": "Учени от Русия, Великобритания и Холандия откриха гени, които допринасят за развитие на заболявания и преждевременна смърт, съобщи Юрик алърт. Били анализирани генетични данни за над 300 хиляди пациенти на възраст между 37 и 73 години и историята на заболяванията им. Оказало се, че ракови болести, диабет, хронични обструктивни белодробни заболявания, инсулти, деменция са предизвикани от механизми, които са в основата на стареенето. При това рискът от заболяване нараства след 40-годишна възраст и се удвоява на всеки 8 години. Това съответства на т.нар. закон на Гомперц за връзката на смъртността с възрастта, предаде БТА. Специалистите открили 12 локуса - участъци от ДНК, които съответстват на разположението на определени гени и влияят върху очакваната продължителност на здравословния живот. При предишни проучвания бе установено, че три от тях - HLA-DBQ, LPA и CDKN2B, са свързани с дълголетието. Новото изследване разкри, че първият ген определя риска от хронична обструктивна белодробна болест, диабет, рак и деменция. Вариации в района на гена, който кодира ензима тирозиназа, са свързани с вероятността от преждевременна смърт и дегенерация на макулата. Учените освен това открили 5 еднонуклеотидни замени, свързани с рак на кожата и коронарна болест на сърцето, с цвета на кожата, очите и косата, със загара, луничките, нивото на холестерола и кръвната захар, индекса на телесна маса и диабет тип 2. Много от тези признаци са свързани с продължителността на здравословния живот.", "date": "2019.02.02", "title": "Специалисти откриха гени, свързани с риска от преждевременна смърт"}
{"url": "https://www.24chasa.bg/novini/article/7277600", "text": "Косово трябва да отмени митата върху стоките от Сърбия, за да може колкото се може по-скоро страните да възобновят диалога за нормализация на отношенията, заяви върховният представител на Европейския съюз по въпросите на външната политиката и сигурността Федерика Могерини след разговора си с президента на Косово Хашим Тачи, съобщи ТАСС. \"Подчертах, че митническите ставки трябва да бъдат отменени, за да може диалогът да бъде възстановен колкото се може по-скоро. Нормализацията на отношенията има ключово значение за Косово, Сърбия, Западните Балкани и ЕС. Не трябва да се губи повече време\", каза Могерини, предаде БТА. На 21 ноември Косово въведе мита от 100 процента върху стоките от Сърбия и от Босна и Херцеговина. Решението на Прищина предизвика протести на сръбското население в северната част на страната. По-късно косовското правителство реши да разшири обхвата на 100-процентните мита върху всички стоки, които се внасят от Централна Сърбия, включително и тези на чуждестранни компании.", "date": "2019.02.02", "title": "Могерини към Хашим Тачи: Косово трябва да отмени митата за стоките от Сърбия"}
{"url": "https://www.24chasa.bg/novini/article/7277609", "text": "Американската звукозаписна академия, която присъжда наградите \"Грами\", оповести първата си значима инициатива, която цели да разишири възможностите пред жените продуценти и жените звукоинженири, предаде Франс прес. Звукозаписната академия отправи призив към изпълнителите да включат най-малко две жени в списъка с кандидатите в тази сфера, които са склонни да наемат, като отбеляза, че музикалната индустрия е на кръстопът и че прогресът няма да дойде от само себе си, предаде БТА. \"Не съществува магическа формула за излизане от продължаващото няколко века статукво, но смятаме тази инициатива за важен етап\", заяви Тина Чен, която ръководи новосформираната работна група за разнообразието и интеграцията. Въпросната работна група бе създадена миналата година, когато наградите \"Грами\" бяха критикувани, защото бе преценено, че се присъждат предимно на мъже, и заради липса на етническо разнообразие. Едва 2 процента от продуцентите и 3 процента от звукоинженерите, участващи в създаването на музика за широката публика, са жени, показва изследване от 2018 г. Над 200 изпълнители, продуценти и други важни фигури в света на музиката, сред които Карди Би, Ту Чейнз, Джъстин Бийбър, Лейди Гага, Ники Минаж, Джон Леджънд, Кийт Ърбан и Фарел Уилямс, вече се съгласиха да откликнат на призива на Звукозаписната академия. \"Жените заслужават да им се предоставят толкова възможности, колкото на мъжете, а знаем, че музикалната индустрия невинаги е справедлива - отбеляза рапърът Комън, който е сред членовете на работната група. - Единственият начин да се сложи край на тези неравенства е да се сблъскаме директно с тях и да се ангажираме да направим нещо повече.\" Вестта идва по-малко от две седмици преди церемонията по връчването на наградите \"Грами\". Сега жените, участващи в надпреварата за отличията в най-престижните категории, са далеч по-многобройни в сравнение с миналата година.", "date": "2019.02.02", "title": "Академията, присъждаща \"Грами\", поде инициатива в полза на жените продуценти"}
{"url": "https://www.24chasa.bg/novini/article/7277629", "text": "Министър-председателят на Косово Рамуш Харадинай освободи представителя на сръбското малцинство в правителството - министъра на земеделието Ненад Рикало, предаде ТАСС, като се позовава на съобщение на Харадинай във Фейсбук. \"Днес взех решение и освободих от длъжност министъра на земеделието и горите Ненад Рикало. Изразявам му благодарност за сътрудничеството по времето, когато той беше активен министър в правителството на Косово. Сътрудничеството с представителите на всички общности и с представителите на сръбската общност и за в бъдеще ще остане неизменно\", написа Харадинай. Партията Сръбска листа, чийто представител в правителството беше Рикало, заяви, че министърът е освободен заради позицията на партията, \"която не е съгласна с политиката на правителството за ликвидиране на правата на сърбите\". В съобщението на Сръбската листа се казва, че без представители на сърбите косовският кабинет няма легитимност, предаде БТА. След парламентарните избори през 2017 г. партията Сръбска листа подкрепи Харадинай и му осигури парламентарно мнозинство в замяна на три министерски поста. Представителят на партията Иван Тодосиевич остана министър на местното самоуплавление, Далибор Евтич стана министър по въпросите на общностите, а Рикало - на земеделието.", "date": "2019.02.02", "title": "Харадинай освободи представител на косовските сърби в правителството"}
{"url": "https://www.24chasa.bg/novini/article/7277679", "text": "Лидерът на опозицията във Венецуела, самопровъзгласил се за президент - Хуан Гуайдо, заяви пред китайски вестник, че ще спази сключените споразумения с Пекин и се надява да започне възможно най-бързо диалог с Китай, предаде Франс прес. \"Подкрепата на Китай ще бъде много важна за стимулиране на икономиката на нашата страна и бъдещото ни развитие\", увери Гуайдо в интервюто пред в. \"Саут Чайна морнинг пост\". Той изрази готовност за създаване на конструктивни отношения и диалог с Китай, предаде БТА. Тези коментари изглежда целят да разсеят неяснотата за бъдещите отношения с Китай, ако Гуайдо заеме президентския пост, отбелязва АФП. Пекин е основен кредитор на Венецуела и също като Москва подкрепя президента Николас Мадуро. Водената от Гуайдо венецуелска опозиция планира да организира днес протести с искане президентът да се откаже от властта. През септември Мадуро посети Китай и сключи споразумения в енергийния сектор и за добива на злато, опитвайки се да получи подкрепата на Пекин в политическата криза, която разтърсва Венецуела, припомня АФП. Вчера китайското външно министерство заяви, че е готово да постигне компромис с всички страни. Китай и Венецуела имат отдавнашно прагматично сътрудничество, подчерта вчера говорителят на китайското министерство на външните работи Гън Шуан. \"Нищо от това няма да се промени независимо от развитието на ситуацията\", подчерта той.", "date": "2019.02.02", "title": "Венецуелският опозиционен лидер Хуан Гуайдо подаде ръка на Китай"}
{"url": "https://www.24chasa.bg/novini/article/7277691", "text": "Редно е Сергей Станишев да води листата на БСП за евровота. Това заяви членът на Изпълнителното бюро на БСП проф. Радослав Гайдарски. \"Аз мисля, че е редно той да бъде водач. Но това не зависи от мен, или от бюрото, а от нашата партийна организация в страната\", заяви Гайдарски пред телевизия Европа. Той е един от най-близките до лидерката Корнелия Нинова в ръководството. На въпрос може ли е Елена Йончева да бъде водач на евролистата, проф. Гайдарски отговори: \"Не, струва ми се, че не е възможно.\" \"Редно е да бъде председателят на ПЕС и не вярвам нашите хора да решат да води някой друг. Но това не мога да го кажа нито аз, нито Корнелия. Ако я питате и тя ще ви каже същото. При нас има демократичен избор\", обясни още Гайдарски. \"На конгреса противниците ни очакваха бой и раздори, но нищо такова не се случи. Така е и за листата - ако примерно голямата част от членовете на БСП са \"за\" Сергей, какво ще стане? Бюрото ще каже: \"А, не! ние не го искаме Сергей, защото не ни е симпатичен.\", коментира още професорът. Попитан дали на конгреса бяха приети документи, които лишават от възможност Станишев да бъде в листата, Гайдарски коментира: \"Няма такова решение. Освен това, ние не можем да наредим на Сергей Станишев, който е председател на ПЕС, какви изказвания да прави. Това е абсурд.\"", "date": "2019.02.02", "title": "Проф. Гайдарски: Редно е Станишев да води евролистата на БСП"}
{"url": "https://www.24chasa.bg/novini/article/7277702", "text": "Временно е ограничено движението по път II-44 Севлиево - Габрово в района на Враниловци поради пътнотранспортно произшествие, съобщават от пресцентъра на Агенция \"Пътна инфраструктура\". Шофьорите да се движат с повишено внимание по обходен маршрут през Враниловци.                                                                                                                                                                                                                                                                                                                       ", "date": "2019.02.02", "title": "Катастрофа затвори пътя Севлиево - Габрово край Враниловци"}
{"url": "https://www.24chasa.bg/novini/article/7277723", "text": "Зимата прекъсна движението в някои части на Великобритания и шофьори останаха блокирани в автомобилите си в продължение на часове, предаде Асошиейтед прес. Снегът, ледът и кишата принудиха шофьори в южната част на страната да останат в автомобилите си рано сутринта и създадоха опасна пътна обстановка. Полицията в графство Кент съобщава, че нощта е била изключително тежка и е имало много катастрофи, предаде БТА. Пистата на летището на лондонското Сити беше затворена за кратко снощи поради силния снеговалеж, което доведе до отклоняване на полети. Днес летището се върна към нормална работа. Метеорологичната служба издаде предупреждение за лед и сняг и предупреди гражданите да внимават, ако излизат. Очаква се застудяването да продължи. Възможно е днес и утре в части от Шотландия да бъдат отбелязани рекордно ниски температури.", "date": "2019.02.02", "title": "Зимата във Великобритания създаде опасна пътна обстановка и блокира движението (Снимки)"}
{"url": "https://www.24chasa.bg/novini/article/7277752", "text": "В архива на Централната библиотека в Бристол, Англия, бе открит ръкопис от 13-и век с неизвестна досега версия на легендата за крал Артур и Мерлин, съобщава в. \"Гардиън\". Историци попаднали на 7 фрагмента от пергамент в книга на френски учен от 15-и век. В написания на ръка на старофренски език текст върху фрагментите се говори за битката при Треб, по време на която Мерлин вдъхновил войската на Артур и инициирал нападение, носейки знамето на рицаря на Кръглата маса сър Кей с изображение на дракон, който издишва пламък. Смята се, че ръкописът е версия на \"Историята на Мерлин\", която може да е част от текстове, известни като цикъл \"Ланселот-Граал\" или цикъл \"Вулгата\". Ръкописът се различава от други подобни текстове по незначителни детайли, включително имената на военачалниците, командващи войската на крал Артур. Освен това в текста не се споменава, че по време на битката крал Клаудас - врагът на Артур и Мерлин, бил ранен в бедрото. По мнението на специалистите, ръкописът може да е онази версия на \"Вулгата\", която английският писател сър Томас Малъри е използвал като източник за книгата си \"Смъртта на Артур\".", "date": "2019.02.02", "title": "Историци откриха загадъчен древен ръкопис за крал Артур"}
{"url": "https://www.24chasa.bg/novini/article/7277027", "text": "Елена Йончева и Боил Банов нямаха нищо общо до сряда. Най-много депутатката от БСП да е ходила на театрална постановка, режисирана от министъра на културата в битието му на творец. “Корупция в Министерски съвет” - такъв афиш за брифинга си обявиха от “Позитано” 20 и публиката затаи дъх в очакване на гръмовен скандал за поне няколко милиона. Нещо като оградата по границата, където мишена беше Валери Симеонов, или хасковския “Кумгейт”, след който Делян Добрев подаде оставка като депутат, макар колегите му да не я приеха. Тогава се оказа, че общината е пълна с роднини и съученици на бившия енергиен министър, имаше и съмнения за спечелени обществени поръчки от негови близки. Информацията за това отдавна обикаляла местните медии. Оказа се, че следващата мишена на Йончева е министърът на културата Боил Банов. По ирония на съдбата той също е свързан с Хасково. Дълги години е бил директор на Драматично-кукления театър “Иван Вазов” в същия град. “Кумгейт” и настоящият скандал “Ало, Банов съм” си приличат и по още нещо. Информация за тях има и отпреди Йончева да направи разкритията. Още на 26 март “24 часа” публикува материал за проблеми между Министерството на културата и изпълнителя “Антична Сердика” и делото за неустойка от 753 хил. лв. Сега обаче Йончева пусна запис с гласа на зам.-министъра (тогава) Банов от март 2016 г. от разговор в кабинета му.  Аудиофайловете от неформални разговори с големци са се доказали като добро средство за скандали и трусове във властта - “Двете каки” (съдийките Ченалова и Янева), “Ало, Ваньо” (бившият финансов министър Симеон Дянков и покойният шеф на митниците Ваньо Танов) са само някои от тях. За по-сериозните са ползвани нелегално изнесени от службите специални разузнавателни средства.  , твърдят запознати. Направен е от държавния чиновник Ангел Ангелов, който отговаря за европейските програми, но има интереси и в усвояването на средства. Как и кой свързва чиновника от администрацията на ГЕРБ с червената Елена Йончева, участниците в скандала още мълчат. Предполага се, че той е използвал връзките си в администрацията, за да стигне до среща с депутатката и да я убеди в съмненията си. След като записът попада у Йончева, екип от “Позитано” 20 проучил целия казус за няколко дни. Това не е трудно, защото всичко е публично освен тайния запис на изгонения от министерството директор на европрограми. Той със сигурност разбира повече от договори и неустойки, отколкото журналистката Йончева и режисьорът Банов.  На записа се чува как Боил Банов говори с надзорника на обекта, с един от директорите на фирмата изпълнител и с чиновник от министерството. Твърди се, че министърът уговаря схема - Министерството на културата да спести на фирмата 700 хил. лв. неустойки, които трябвало да поиска заради забавяне в строителните работи през пролетта и лятото на 2015 г. Според БСП така е ощетена държавната хазна, защото парите трябвало да се върнат в бюджета. Освен това министерството като възложител върнало на консорциума 315 хил. лв. гаранция, която трябвало да задържи. Още в сряда БСП поиска оставката на Боил Банов, но подкрепен от ГЕРБ и патриотите, той отказа да я подаде.  Докато микрофоните в залата за пресконференции на “Позитано” още бяха включени, спецпрокуратурата влезе в културното министерство, за да вземе документацията по обществената поръчка и да поиска обяснения от чиновници. Проверката е за престъпление по служба, но още няма наказателно производство. Обяснения е дала и Елена Йончева. Историята за античния комплекс “Сердика”, или ларгото накратко е следната: археологическите разкопки там трябва да се съхранят и да бъдат достъпни за хората. Има проект и се пристъпва към обществена поръчка за изпълнител. От всички 5 кандидата да строят печели “ДЗЗД “Антична Сердика”. Договорът за 12,5 млн. лв. е сключен през април 2015 г., като краен срок за предаване на обекта е вписана датата 20 януари 2016 г., или 200 дни. По време на работата обаче се налагат 5 спирания по различни причини, които не зависят от изпълнителя. Ако е по негова вина, би дължал неустойка 0,2% от стойността на целия договор на ден, или 25 хил. лв. Издавани са акт 10 за временно прекратяване на работата и акт 11, когато се започва отново. Прекъсванията са от 11 до 14 дни за всеки период.  Йончева твърди, че Министерството на културата като възложител е манипулирало документите така, че да няма основание да си търси неустойка за три от тези спирания. Делото на министерството срещу фирмата е за забавяне на предаването на обекта, което обаче се дължи на необходимост от допълнителни строителни дейности, които са описани от Държавната приемателна комисия към МРРБ. От консорциума са категорични, че няма основание да плащат неустойки - нито за пролетта и лятото на 2015 г., нито за края на 2015-а и началото на 2016-а, когато са приключили обекта и той е приет. След скандала от сряда министър Банов показа искова молба до съда, по която е заведено дело за неустойките за забава. Тя е подписана от тогавашния министър Вежди Рашидов, на когото Банов беше заместник. Неустойките по договора са поискани чрез делото, записът е манипулиран, а човекът, който го е правил, го рекетира от няколко години насам - това обясни Банов. След пускането на файловете се разбра, че няма данни за корупция - никъде не става дума за подкупи. Прокуратурата ще проверява дали има доказателства за престъпление по служба, т.е. спестена ли е неустойката на фирмата с помощта на висши държавни чиновници. 46-годишният Ангел Ангелов е човекът, който записва Боил Банов през март 2016-а с телефона си. Тогава е негов подчинен. Шеф е на дирекцията за европейски програми в министерството. Както “24 часа” съобщи, той е изключително близък с бизнесмена Иво Костов, който има фирми с интереси в усвояването на пари от Брюксел. В държавната администрация не е тайна връзката между двамата. Има и подозрения, че Ангелов изнася конфиденциална информация от службата, свързана с кандидатстване за европари. До 2002 г. Ангел Ангелов е служител на Националната разузнавателна служба, но напуска само 3 г. след постъпването си там. От този период е и дружбата му с 59-годишният Иво Костов, който е доктор от Силистра, преквалифицирал се в столичен бизнесмен и консултант. След напускането на разузнаването Ангелов също се захваща с частен бизнес. През 2005 г. става собственик и управител на “Хари С Консулт 8” ЕООД. До 2009 г. двойката си купува 5 имота, 4 от които - в центъра на София. През 2007 г., когато България е приета в Европейския съюз, Ангел и Иво се записват на серия курсове за експерти по европрограми, казват запознати с миналото им. След това Ангел Ангелов се завръща в държавната администрация и прехвърля фирмата си на Иво Костов. По-късно тя, естествено, печели обществена поръчка с европейски пари от агенция по горите например. Държавната служба на Ангелов започва в първото правителство на ГЕРБ, когато министър на културата е Вежди Рашидов. Ангелов бързо расте в йерархията и се издига до шеф на дирекция “Европейски програми”. Освободен е през 2016 г. след много скандали, интриги и съмнения за изнасяне на информация - точно след като прави записа от кабинета на Боил Банов. Изненадващо обаче е приютен в Министерството на образованието и науката като експерт, който работи отново с проекти, финансирани с пари от Европа. Кирил Гератлиев, шеф на Ангелов в новата служба, разказа как също е заплашван от него, как се е интересувал от проекти за 80 млн. лв. и изрази съмнения, че е спукал гумите на автомобила му във връзка с конфликтите им.  Напрежението ескалира в края на ноември м.г. Тогава от дирекцията на Ангелов е засечен теч на конфиденциална информация по проекти, които трябва да бъдат финансирани с над 80 млн. лв. След това човекът, записал Банов през 2016 г., е изолиран от работата по управлението на проекти. Още повече, че член на комитета, където се обсъждат те, е приятелят му Иво Костов като представител на Съюза за стопанска инициатива. Костов знаел информация, която може да получи само от дирекцията, в която работи приятелят му Ангел Ангелов. След като бил изолиран, Ангелов нахлул в кабинета на Гератлиев и започнал да го заплашва, че ще компрометира цялата институция. Съмненията са, че е заради финансови интереси, които Ангелов има и не може да ги изпълни. Изпаднал в дълбока конспиративност, Ангелов не отговаря на мобилния си телефон. В петък той изпрати позицията си до Нова тв, в която отговаря на сегашния си шеф Кирил Гератлиев. “Той използва ситуацията, за да се представи за жертва, вместо да обясни на заместник-министър Сачева и министъра на образованието Красимир Вълчев защо си позволява да упражнява психологически тормоз и да злоупотребява със служебното си положение, за да принуждава експерти от изпълнителната агенция, която ръководи, да напускат работата си под натиск”, пише в нея. Ангел Ангелов и още 3-ма негови колеги подали жалба в прокуратурата срещу психически тормоз, който им бил оказван на работното място. Твърди още, че бил дискриминиран, но не посочва на каква основа. Сезирал и Инспектората на Министерството на образованието и науката.", "date": "2019.02.02", "title": "Как смартфонът на чиновника Ангелов запали война между журналистката Йончева и режисьора Банов"}
{"url": "https://www.24chasa.bg/novini/article/7277344", "text": "Китайската регулаторна комисия за ценни книжа (КРКЦК) представи за публично обсъждане проектоправила, според които съществуващите в момента две схеми за чуждестранни инвестиции се сливат в една, както и се разширяват областите за достъп на чужди капитали, предаде \" В момента, по отношение на външните инвестиции в Китай се прилагат две програми – за квалифицирани чуждестранни институционални инвеститори (QFII), въведена през 2002 г., и от 2011 г. за квалифицирани чуждестранни институционални инвеститори в юани (RQFII), които допускат тази категория инвеститори да правят вложения в китайската капиталова сметка. До края на 2018 г. квотата за първите категория инвеститори е била 150 милиарда долара, със 101,1 милиарда одобрени за 309 инвеститора. В средата на януари КРКЦК съобщи, че квотата се удвоява до 300 милиарда долара, с което се цели привличането на повече външни капитали, като същевременно се отваря пазара. Квотата за втората категория инвеститори е 1,95 трилиона юана (282 милиарда долара), с одобрени 646,7 милиарда на 233 инвеститора. В новия проект за правила в сферата се улеснява пазарния достъп, разширява се мащаба на инвестициите и се подобрява контрола, се казва още в съобщението на регулатора.", "date": "2019.02.02", "title": "Правителството представи за обществено обсъждане нови правила за чуждестранните инвестиции"}
{"url": "https://www.24chasa.bg/novini/article/7277375", "text": "Това, което се случва по Черноморието не е добре, важното е дали е допустимо и по закон. Това заяви пред   шефът на Върховния административен съд (ВАС) Георги Чолаков. \"Реагирахме остро, защото публикациите бяха, че ВАС е разрешил строителството на плаж \"Корал\". Историята със строителството на плаж Корал се развива още от 2006-2007 година, когато са издадени разрешителни за строеж. През 2007 г. тези разрешителни, които са предмет на сегашните производства, са изпратени на РДНСК за проверка. До този момент РДНСК-Бургас не е реагирала и не е приела, че има някакъв проблем при разрешението за строеж, но към 2007 г. са действали и други закони. Не е имало такива изисквания, каквито има в момента по Закона за биологичното разнообразие и Закона за опазване на околната среда\", смята той. \"Въпросните дюни, за които се твърди, че са защитени, са нанесени по-късно на кадастралната карта. Някой навремето не е нанесъл тези дюни. Ние в момента не казваме дали ще има строителство или не. Ние проверяваме дали разрешението за строителство от 2007 г. е законосъобразно към този момент. Докато не отпадне строителната забрана от 2014 г. за плаж Корал, там не може да се строи. Забраната е въведена, докато проектите не се приведат съответните проекти със Закона за биологичното разнообразие и със Закона за опазване на околното среда\", категоричен е Чолаков. \"Едно разрешение за строеж може да се обяви за нищожно, ако е издадено при допуснати груби нарушения на правилата. За пример той посочи, че нарушение е ако разрешението е трябвало да го издаде главният архитект на община Царево, а го е издал главният архитект на община София. Втората предпоставка е, ако разрешението е издадено там, където изобщо не може да се строи. – като защитена територия. Това обаче не е защитена територия\", отбеляза Георги Чолаков. \"В практиката си съм имал много казуси за строителство по Черноморието. Държавата отскоро взе да мисли за тези дюни, отскоро защитава своите природни забележителности. Собственикът, който има дюна, тя е изключителна държавна собственост, и държавата трябва да обезщети собственика. Държавата трябва ясно да е разписала къде не може да се строи и да се знае предварително. И предприемачите имат права\", смята съдията. \"Направих всичко необходимо, за да има прозрачност във ВАС. Първото, което направих, бе да разкрия информацията, която предоставяме. Съдът винаги е бил отворен за препоръки, за сигнали\", каза още Чолаков.  Този сподели, че с Лозан Панов са в добри колегиални отношения.", "date": "2019.02.02", "title": "Георги Чолаков: Докато не падне строителната забрана, по морето няма да се строи"}
{"url": "https://www.24chasa.bg/novini/article/7277385", "text": "Лидерът на опозицията във Венецуела Хуан Гуайдо призова пирвържениците си отново да излязат на улицата на общонационален протест днес, засилвайки натиска над президента Николас Мадуро да подаде оставка, предаде Асошиейтед прес. \"Ще се видим с теб на улиците утре, Венецуела! Ние се справяме добре, много добре\", заяви той във видеопослание в Туитър вчера, предаде БТА. Гуайдо отклони предложения президентите на Мексико и Уругвай да преговарят с Мадуро. В писмо до двамата президенти той ги призова да подкрепят борбата на опозицията и изтъкна, че неутралната им позиция ги нарежда на страната на Мадуро, припомня АП. \"В този исторически момент, който преживява страната ни, да бъдеш неутрален означава да си на страната на режима, осъдил стотици хиляди човешки същества на мизерия, глад и изгнание, дори смърт\", каза той. Вицепрезидентът на САЩ Майк Пенс заяви на събитие във Флорида вчера, че времето за диалог е изтекло и всички опции са на масата. Вашингтон призна Гуайдо като легитимен президент и противниците на Мадуро се надяват да насърчат подобни стъпки на европейските страни. Някои членки на ЕС се очаква да признаят официално Гуайдо идната седмица, докато други вероятно ще заемат по-предпазлива позиция на подкрепа, отбелязва Ройтерс. Мадуро също е свикал митинг на свои привърженици днес в чест на 20-годишнината от Боливарската революция и първото встъпване в длъжност като президент на покойния социалистически лидер Уго Чавес.", "date": "2019.02.02", "title": "Демонстрации и на опозицията, и на правителствени привърженици във Венецуела днес"}
{"url": "https://www.24chasa.bg/novini/article/7277391", "text": "Решението на САЩ да се изтеглят от важен договор с Русия бележи \"черен ден\" за контрола над въоръженията, пише \"Зюддойче цайтунг\" в редакционната си статия днес, след като Вашингтон потвърди изтеглянето си от договора за ликвидиране на ракетите със среден обсег, предаде ДПА. \"Тази дата ще влезе в историята като черен ден за контрола над оръжията и разоръжаването. Не може да се отрече, че договорът има недостатъци - той отразяваше ситуация в политиката по сигурността, която доминираше в заключителната фаза на Студената война\", пише изданието, цитирано от БТА. От тази гледна точка той вече не е съвременен и затова трябва да се положат усилия за обновяването му. Премахването му е погрешен път, защото без него преградата пред надпреварата в ядреното въоръжаване ще бъде застрашена, както през 80-те години, когато и САЩ, и Съветският съюз разположиха ракети със среден обсег на германска земя\", пише германският регионален вестник.", "date": "2019.02.02", "title": "\"Зюддойче цайтунг\": Черен ден за контрола над въоръженията"}
{"url": "https://www.24chasa.bg/novini/article/7277393", "text": "Срутването на хвостохранилището в Бразилия, контролирано от минната компания \"Вале\", вероятно е настъпило, понеже части от структурата от пясък и земна маса се е втечнила, подобно на друг смъртоносен инцидент преди по-малко от четири години, предаде Ройтерс, като се позова на представител на властите в щата Минас Жераис. Инцидентът в мината в Брумадиньо, при който загинаха 115 души по последни данни и още 248 са безследно изчезнали, предизвика силен обществен гняв срещу компанията. Вътрешен доклад с дата от април миналата година показва, че тя е знаела още тогава, че участъците, които пострадаха от гигантското кално свлачище миналата седмица, са изложени на риск, ако някое от нейните хвостохранилища се срути, пише в. \"Фоля де Сао Пауло\", цитиран от БТА. Плановете на компанията за извънредни ситуации разкриват риск за офис и столова на километър разстояние от резервоара според вестника. Много от загиналите са обядвали в ресторанта, когато калта ги е погълнала. Тя е унищожила сирените, които би трябвало да предупредят работниците, и е блокирала пътя за евакуация, описан в аварийните планове на компанията като безопасен, предаде ДПА. Илдебрандо Нето, зам.-министър в правителството на щата Минас Жераис, заяви пред Ройтерс, че всички улики сочат, че срутването е причинено от т.нар. ликуифакция (втечняване) - процес, при който твърд материал, например пясък или почва, губи твърдостта и здравината си. Резервоарите, съхраняващи страничните продукти от минните операции, понякога рухват по тази причина, отбелязва агенцията. По думите на Нето същият процес е довел до срутването през 2015 г. на хвостохранилището Самарко, чийто съсобственик е компанията \"Вале\", при което загиват 19 души.", "date": "2019.02.02", "title": "Компанията собственик на рудника, срутил се в Бразилия, е знаела за риска"}
{"url": "https://www.24chasa.bg/novini/article/7277404", "text": "Местните власти в германския град Мюлхаузен търсят алтернативно място за Музея на братвурста,  , предаде ДПА. Приятелите на тюрингската наденичка, асоциацията, която управлява сегашния музей в чест на местния специалитет в Холцхаузен, искаше да го премести в имот, който някога е бил част от лагера. Мюлхаузен е на около 80 км от Бухенвалд. Райнхард Шрам, глава на еврейската общност в Тюрингия, където живеят около 800 евреи, заяви, че е шокиран и ядосан от плана заради \"пълната му липса на чувствителност\", предаде БТА. \"Преговаряме с градските власти и се надяваме, че ще намерим решение, което почита жертвите\", каза той пред Ройтерс. Комисарят за антисемтизма Бенджамин-Имануел Хоф и кметът на града Йоханес Брунс заявиха, че скоро ще се срещнат, за да обсъдят алтернативни локации за музея. \"Не може да има никакво съмнение в страданията на хората, интернирани в нацистките концентрационни лагери, нито в нечовечността на системата на принудителен труд\", заявиха те в обща декларация. Теренът, за кото става дума, е собственост на частен инвеститор от 2008 г., който го купил от федералното правителство. Освен музей, инвеститорът планира да построи театър и хотел. Има идея новият проект да включва и някаква форма на мемориал. Около 700 еврейки, предимно от Унгария и Полша, са били затворени в Бухенвалд от септември 1994 г. до февруари 1945 г. и принуждавани да полагат принудителен труд.", "date": "2019.02.02", "title": "Търсят нов имот за Музея на братвурста, няма да го местят в сградата на бивш концлагер"}
{"url": "https://www.24chasa.bg/novini/article/7277412", "text": "Скала е паднала преди дни на пътното платно на пътя София – Долни Пасарел, в резултат на което три коли се отървават на косъм без сериозни последствия. Йордан Стоянов се прибирал миналата събота, когато около 19 ч. скалната маса се стоварва върху пътя. В Нанесени щети върху гумите, джантите и подкалника на автомобила на Стоянов. „За съжаление това е нещо, което се случва ежедневно по трасето София – Самоков. Поради вниманието, което беше от моя страна, не се стигна до по-голям инцидент”, разказа той в ефира на  В автомобила зад неговия се движела лека кола, в която пътували жена и две малки деца: „Подадох сигнал на 112 на 18:52 ч. След това втори, трети, до 23:10 – 15 ч. по никакъв начин не се реагира – скалата остана за дълго време. В понеделник сутринта също не беше премахната”. От АПИ обаче отговориха в писмена позиция до bTV, че камъните са били премахнати. „Не е веднага, тъй като в непосредствена близост до нас се намира пунктът, който е на поддържащата фирма. Скалата не беше премахната, органите на Пътната полиция описаха случая, записаха размера на скалата, която е паднала”, настоя Стоянов. По думите му на много места по протежение на въпросния участък липсват мантинели, имало и страшно много дупки. „Трябва по някакъв начин да се реагира, да се отстранят дупките, да се поставят предпазни мантинели, тъй като местата, където липсват мантинели са предпоставка за нови ПТП-та, които могат да бъдат с трагичен край”, каза шофьорът. От АПИ признават, че има риск от падащи камъни на пътя, но се правят редовни обходи – особено във време, в което вали дъжд или сняг. Отворените дупки пък се пълнели със „студен асфалт” – нещо, което се прави в този сезон. Предстои поетапна подмяна на ограничителните съоръжения в района, съобщиха още от Пътната агенция.", "date": "2019.02.02", "title": "Скала е паднала на пътя София – Долни Пасарел, шофьори по чудо се отървават на косъм"}
{"url": "https://www.24chasa.bg/novini/article/7276504", "text": "С лансирането на две нови червени вина от изба New Bloom отпразнуваха празника на лозарите и винарите Трифон Зарезан. На 1 февруари пред избрани гости и винени експерти екипът на винарната направи традиционното зарязване на лозята си и показа за първи път двете нови червени вина в серията PIXELS. Едното е от сорта Регент, другото от сорта Сира. Амбицията на избата е да покаже модерното лице на българското винопроизводство, да даде възможност потребителите да се насладят на вина в стил Нов свят, но произведени в България, и на отлично съотношение цена-качество. За тази своя цел от избата не пестят усилия и средства за модерни технологии и нововъведения. Серията PIXELS е посветена именно на това. Двете нови червени вина допълват марката, която досега включваше две бели (едното от Совиньон блан, другото от Шардоне), едно розе от френския сорт Гренаш, едно пенливо от италианския сорт Глера и едно червено от Каберне Совиньон. Новите вина също се затварят с иновативната система Ardea Seal, която се състои от три елемента: вътрешно тяло, външна обвивка и специален „щит”, който е в най-долната част на тапата и позволява контрол на кислорода в бутилката. Тапата се приема за алтернатива на класическия корк, с много ниска въздушна пропускливост, предпазваща виното от външни въздействия, прах и други. Подобна тапа се използва за скъпите френски вина от най-висококачествените лозя на Кот д'Ор и Шабли в Бургундия, в категорията гранд крю. Това позволява съхранение на червените вина PIXELS и след отваряне за по-дълго време, което пък е от полза за ресторантьорите, предлагащи вино на чаша. Сред първите, които дегустираха новите PIXELS бяха Вихрен Велков и Георги Михов, сомелиери на България за 2012 и 2011 година. Двете нови червени вина PIXELS Регент и PIXELS от сорта Сира се произвеждат от собствени лозови масиви на New Bloom Winery в с. Найден Герово в Тракийската низина – един от най-добрите винени региони. Главният енолог на избата и международен винен оценител Владимир Влъчков коментира по време на зарязването: „Ние бихме искали нашите вина, независимо че са различни едно от друго, да имат една обща характеристика – да са „вкусни вина“. А това, уверявам ви, не е толкова лесна работа. Смисълът на нашата философия в New Bloom Winery е вкусът на виното“. Лозята на избата са близо 6000 дка. Екипът работи с над 14 различна сорта, сред които Совиньон блан, Шардоне, Каберне Совиньон, Мерло. Лозарите на New Bloom Winery са единствените засега у нас, които отглеждат и немските сортове Дорнфелдер и Регент. Те дават много добри резултати в българския тероар, посочват експертите.", "date": "2019.02.02", "title": "New Bloom Winery празнува Трифон Зарезан с две нови червени вина"}
{"url": "https://www.24chasa.bg/novini/article/7276771", "text": "Джакпотът на СПОРТ ТОТО оцеля и след последното теглене в четвъртък достигна рекордните 7 750 000 лева. Това е най-голямата сума от 2017 г. насам, когато на 30 април Тодор Крантов от Съединение грабна 7 940 000 лева. Дядо Тодор сега се радва на децата си, двама внука и едно правнуче. Със сумата вече е подсигурил тяхното бъдеще. Всеки от наследниците му може да избере дали да работи или да се наслаждава на дядовите тото милиони. Преди къщата в Съединение беше единственото, което семейството имаше. Сега дядо Тодор притежава два апартамента, а на внуците си е купил чисто нови леки коли. След години без никакви спестявания късметлията е спокоен, че финансовото благосъстояние на поне две поколения напред е осигурено. „Интересът към играта “ТОТО 2 – 6 от 49” е изключителен. В тото пунктовете служителите ни споделят, че в пикови часове се насъбират солидни опашки. По-интересното обаче е, че сайтът на СПОРТ ТОТО, където могат да се пускат онлайн фишове, за първи път се радва на такъв интерес от старта му през 2013 г.“, казват от екипа на тотализатора. Интернет страницата е увеличила 4 пъти своя трафик, като посещения се регистрират от българи от цял свят. Най-голям е трафикът от Чикаго, Лондон и Валенсия, където има голяма концентрация на сънародници. „Очевидно новината за рекордния джакпот се разпространява мълниеносно сред българските общности извън страната и нашите сънародници опитват късмета си с надеждата, че ще спечелят“, коментират от тотото. В България също се отчита увеличен интерес към онлайн участието в игрите на ТОТО 2. Основно трафикът е от големите градове – София, Пловдив, Варна, Русе. „Това са млади и активни хора, които работят през целия ден на компютър и за тях е по-удобно да влязат в сайта и да попълнят фиша си“, обясняват от Българския спортен тотализатор. Досега джакпотът не е печелен с онлайн фиш, но предвид засиления интерес, нищо чудно следващият тото милионер да е дигитален. Статистиката на тотализатора въобще не е изненадваща. Технологиите правят живота ни по-лесен. „Всичко вече е на един клик – плащане на сметки, пазаруване, включително и пускането на тото. Освен това не съществува опасност да загубим фиша си, което е кошмарът на всеки редовен участник в игрите на тотото“, поясняват избора си участници.", "date": "2019.02.02", "title": "Рекордни посещения на сайта на тотото заради джакпота"}
{"url": "https://www.24chasa.bg/novini/article/7277417", "text": "Една от мисиите на покойния дядо Добри беше да бъде вдигнат храм на Гара Елин Пелин. Църквата, изградена и със събрани от него пари от милостиня, вече отвори вратите си за вярващите. „Храмът е най-големия в Софийска област. Дядо Добри ни помогна като дари 18 000 лв. По този начин довършихме покрива на църквата”, заяви в ефира на   отец Пламен. „Имаме нужда от още неща, за да го довършим. Трябват ни средства, за да направим всичко според архитектурния план. Трябват ни още около 200 000 лв. Събираме пари дори от свещите, които продаваме”, каза още кметът на Гара Елин Пелин Светлана Трендафилова.", "date": "2019.02.02", "title": "Храм, изграден с помощта на дядо Добри, отвори врати"}
{"url": "https://www.24chasa.bg/novini/article/7277347", "text": "От централната банка на Мянмар съобщиха, че страната ще започне да използва китайския юан като официална валута за международни разплащания, заедно с японската йена, предаде  В заявлението по случая се посочва, че мярката е насочена към подкрепа, развитие и разширяване на международните парични операции на страната, както и да улесни граничната търговия в района на Югоизточна Азия, където Китай има доминираща позиция. С изключение на лицензирани банки, други институции и физически лица обаче все още няма да имат право да откриват сметки в юани и йени", "date": "2019.02.02", "title": "Мянмар въвежда юана като официална валута за международни разплащания"}
{"url": "https://www.24chasa.bg/novini/article/7277419", "text": "Съветникът на американския президент за националната сигурност Джон Болтън заяви, че САЩ планират да изпратят хуманитарна помощ за венецуелския народ въпреки отказа на президента Николас Мадуро, предаде Асошиейтед прес. Болтън направи изявлението след като опозиционният лидер Хуан Гуайдо заяви, че ще пренебрегне забраната на правителството на Мадуро и ще приеме конвои с лекарства във Венецуела с помощта на съседни държави. Болтън написа в Туитър вчера: \"В изпълнение на молбата на временния президент Хуан Гуайдо и след консултации с негови служители, САЩ ще мобилизират и транспортират хуманитарна помощ - медикаменти, хирургически материали и хранителни стоки за народа на Венецуела. Време е Мадуро да се махне от пътя\". Венецуелски емигранти, избягали в САЩ, казаха на вицепрезидента Майк Пенс, че е дошъл моментът за интервенция за свалянето на Мадуро от власт. Пенс, който се срещна с тях в църква в Маями, заяви, че Вашингтон работи за мирен преход с оглед Гуайдо да дойде на власт и ги увери, че администарцията на президента Доналд Тръмп ще продължи да действа, за да отслаби Мадуро. \"Сега не е време за диалог. Време е да се сложи край на режима на Мадуро\", каза вицепрезидентът. Думите му предизвикаха аплодисментите на венецуелските емигранти. Президентът на Боливия Ево Моралес съобщи, че се е срещнал с Мадуро и е изразил подкрепата си, предаде ТАСС. \"Срещнахме се с президента на Венециула Николас Мадуро и го уверихме в пълната си подкрепа пред лицето на опитите за държавен преврат и военна намеса от империята, която се опитва да да заграби венецуелските богатства\", написа той в Туитър. Според боливийската държавна информационна агенция срещата се е състояла на международното летище в Каракас, където самолетът на боливийския президент спрял за дозареждане на път от Ню Йорк за Ла Пас. Шефът на Шеврон Майкъл Уърт, цитиран от АП, съобщи, че операциите на корпорацията във Венцуела ще продължат нормално \"в обозримо бъдеще\" въпреки наложените нови американски санкции срещу държавната компания Петролеос де Венесуела.", "date": "2019.02.02", "title": "Джон Болтън: САЩ ще изпратят хуманитарна помощ във Венецуела"}
{"url": "https://www.24chasa.bg/novini/article/7277425", "text": "Тодор Живков критикуваше БСП. Там винаги е имало течения. Предлагали са ми да подкрепям едно или друго, но съм отказвала. Жан Виденов дойде при дядо, когато вече не беше премиер. Живков му каза, че е трябвало да го направи докато е бил във властта. Всички идваха при него - Виденов, Доган, Волен Сидеров...\", разказа внучката на Тодор Живков Жени в интервю за Нова тв. Тя си спомни как са ходили на свиждане при Тодор Живков докато е под домашен арест след 11 ноември. Тогава са пускали при него само внучката му и синът Владимир. \"Един ден заедно с дядо гледахме как разстрелват Чаушеску по телевизията. Можете да си представите какво сме си мислили тогава...\", казва Жени днес и разказа за обиските в домовете на всички роднини на бившия Първи в държавата. Жени Живкова беше депутат два мандата от гражданската квота на БСП, но не е била член на партията. Днес казва, че политиката изхабява и натоварва. Преди време Жени спряла книга на бивша секретарка на Тато. В нея имало 8 стихотворения на майка й Людмила Живкова. Оказало се, че авторката ги откраднала и няма авторски права върху тях. \"Най-големият мит за майка ми е, че се е самоубила\", казва Жени Живкова.", "date": "2019.02.02", "title": "Жени Живкова: Виденов, Доган, Сидеров - всички идваха при дядо"}
{"url": "https://www.24chasa.bg/novini/article/7277459", "text": "Екипи на ПСС са извадили тялото на мъж, загинал при катастрофа на пътя за село Губислав, община Свогe, съобщиха от Планинската спасителна служба (ПСС) при БЧК. На 1 февруари по молба на полицията в Лакатник екипи на ПСС са се отзовали на сигнал за паднал лек автомобил на пътя за село Губислав, предаде \"Канал 3\". Колата е паднала извън пътя и се е закачила на скали. Шофьорът е починал в автомобила и планинските спасители са свалили тялото му.", "date": "2019.02.02", "title": "Спасители вадиха мъртвото тяло на шофьор, излетял от път край Своге"}
{"url": "https://www.24chasa.bg/novini/article/7277461", "text": "Австралийските военноморски сили съобщиха днес, че са иззели хашиш и хероин за над 208 австралийски долара (150 милиона щатски долара) от риболовни кораби в Арабско море, предаде ДПА. Над 2 тона хашиш и 345 кг хероин са конфискувани от австралийската фрегата \"Баларат\" при две операции в понеделник и вторник, се посочва в декларация на ВМС. Дрогата била намерена на два риболовни кораба, които били проверени след като предизвикали подозрения. \"Проверките бяха извършени под ръководството на Обединените военноморски сили в международни води\", съобщи командващият на операцията Пол Джонсън. Конфискуваните наркотици са унищожени, се казва в съобщението, цитирано от БТА. \"Успехът на \"Баларат\" се дължи на изпълнението на сложна операция с усъвършенствана техника, комуникационни мрежи и внимателно проследяване за откриване на кораби, заподозрени в трафик на наркотици\", каза Джонсън. Фрегатата \"Баларат\" на кралските австралийски военноморски сили е на мисия в Близкия изток за борба с тероризма и пиратството в северния Индийски океан, Арабско море и Аденския залив, уточнява ДПА. Обединените военноморски сили (ОВС) са многонационално вонноморско партньорство в подкрепа на сигурността и стабилността в международни води с площ около 3,2 милиона квадратни мили, която обхваща едни от най-важните морски пътища в света. В партньорството участват 33 държави, сред които са Австралия, Бахрейн, Белгия, Бразилия, Великобритания, Гърция, Дания, Ирак, Испания, Италия, Канада, Кувейт, Нова Зеландия, Норвегия, САЩ Турция, Франция, Холандия.", "date": "2019.02.02", "title": "Иззеха хашиш и хероин за 208 милиона австралийски долара в Арабско море"}
{"url": "https://www.24chasa.bg/novini/article/7276995", "text": "Бивш български военен лекар, арестуван в Мексико, е обвинен от федерален съд в Бостън за трафик на опиати в Масачузетс. Обвинението е оповестено в четвъртък, пише в. “Бостън глоуб”. Чикаго, Бостън, Ню Джърси и Ню Йорк са американските градове, в които били доставени 20 000 таблетки фентанил суперкачество, изработени от Антон Петров Кулкин, родом от София, пишат мексикански медии. Българинът се саморекламирал като най-добрия “готвач” в Латинска Америка на синтетичната дрога. Мексикански медии пък го обявяват за най-добрия производител на фентанил на световно ниво. 48-годишният българин се подвизавал и под имената Давид Соломонов Ашкенази, Емил Иванов Асенов и Тони. Антон Петров Кулкин бил арестуван на 6 септември 2018 г. от полицията в Мексико по други обвинения, поради което повече нямало смисъл американското обвинение да бъде държано в тайна. Задържането му в Мексико станало след 6-месечно разследване на полицията. В Масачузетс Кулкин и мексиканецът Карлос Асеро Падиля били обвинени през август в заговор за притежание и разпространение на карфентанил, показват съдебните документи. Не е ясно дали и Падиля е арестуван. Карфентанилът е описан като “аналог на известния обезболяващ синтетичен опиат фентанил” и “един от най-силните познати опиати” в американския национален справочник по медицина. Ефектът му е приблизително “10 000 пъти по-силен от морфина и 100 пъти от фентанила”. През последните години приемането на свръхдози фентанил се е превърнало в епидемия, отнела живота на десетки хиляди хора в САЩ, пише “Бостън глоуб”. Само за една година смъртните случаи са се увеличили от 5343 на 9580, сочи доклад за 2017 г. Според обвинението Кулкин и Падиля започнали да разпространяват карфентанил в Масачузетс и в Калифорния, както и в Мексикали, Мексико, през декември 2017 г. Съдебните документи обаче не посочват какво количество карфентанил е било разпространено в Масачузетс. В публикация през януари в мексиканския сайт “Кроника” се посочва, че Кулкин има банкови сметки в Русия, САЩ и Доминиканската република, в която живял 12 години. В Мексико той бил арестуван след разкриването на лаборатория, където произвеждал фентанил. Българинът предложил 200 000 долара, за да остане свободен, но бил задържан.", "date": "2019.02.02", "title": "Българин “готвач”  №1 на фентанил,  снабдявал САЩ"}
{"url": "https://www.24chasa.bg/novini/article/7277342", "text": "В навечерието на традиционната Нова година китайският лидер Си Дзинпин се разходи из централната част на Пекин, разговаря с хората и им отправи благопожелания за здраве, късмет и благополучие. В един от пекинските хутуни, който председателят посети, той посочи, че наред с модерното строителство са нужни усилия за запазване на китайското културно наследство в градовете. „Това към което се стреми ККП е да направи живота на хората по-добър\", заяви той. След това Си Дзинпин посети също агенция за недвижими имоти, малък ресторант и склад на куриерска фирма, предаде  Следобед китайският председател отиде в парка „Шоуган\" в район „Шъдзиншан\", където е разположен организационният комитет за Зимната олимпиада през 2022 г. и се запозна с хода на подготвителните работи. „Строителството на спортна инфраструктура трябва да отговаря на олимпийските стандарти и да бъде приключено навреме\", каза той.", "date": "2019.02.02", "title": "В навечерието на Новата година Си Дзинпин се разходи из центъра на Пекин, пожела на хората здраве и благополучие"}
{"url": "https://www.24chasa.bg/novini/article/7277351", "text": "Изглежда, че президентът на САЩ Доналд Тръмп има сериозни намерения да се изтегли от Афганистан, заяви талибанският говорител Забиула Муджахид, цитиран от Франс прес. В същото интервю той изложи ислямската система, която талибаните се надяват да изградят, предаде БТА. \"Тръмп изглежда сериозен в изказванията си и трябва да бъде, защото запазването на американските войски в Афганистан е вредно както за Америка, така и за Афганистан\", заяви говорителят. Според него по време на преговорите в Доха е било постигнато принципно рамково споразумение. Ако то се приложи и спазва, надяваме се американците да прекратят окупацията на Афганистан, добави той. Специалният пратеник за Афганистан Залмай Халилзад спомена тази седмица, че на преговорите в Доха е постигнат първоначален вариант на споразумение, но предупреди, че остава още много работа, припомня АФП. Очаква се следващият кръг на преговорите между САЩ и талибаните да бъде започне на 25 февруари в Катар, съобщи Муджахид. Според него първата цел на ислямисткото движение е изтеглянето на чуждестранните войски, а втората - създаването на ислямска система. Талибаните ще се стремят да я постигнат чрез преговори с различни политически фракции, дори ако те досега са подкрепяли нашествениците, подчерта говорителят. Ако правителството в Кабул не се противопостави, \"разбира се, че няма да има нужда от война и конфликт\", добави говорителят и увери, че талибаните няма да се стремят към монопол над властта. \"Ако Аллах е решил, всички афганистанци, включително различните политически фракции, ще могат да участват в бъдещата ислямска система\", основаващи се на принципите на шурата със съвет на улемите и експерти, които ще вземат решения, допълни той. Експертите и народните представители ще участват в равна степен в създаването на системата, според Муджахид. През следващата седмица в Москва ще се състои среща на представителите на талибаните и членове на афганистанската опозиция, предаде ДПА. В двудневната конференция, започваща във вторник, ще участват 10 представители на талибаните, които ще обсъдят мирния процес с влиятелни политици. Сред поканените от руското правителство опозиционни лидери са бившият губернатор на провинция Балх Ата Мохамад Нур, бившият афганистански президент Хамид Карзай и ръководителят на партия \"Ислямско единство на афганистанския народ\" Мохамед Мохакик, предаде ДПА.", "date": "2019.02.02", "title": "Талибаните: Тръмп има сериозни намерения \nда се изтегли от Афганистан"}
{"url": "https://www.24chasa.bg/novini/article/7277353", "text": "Украински журналисти и депутати обвиниха властите в цензура заради уволнение на директора на националната телевизия Зураб Аласания два месеца преди президентските избори, в които ще участва и президентът Петро Порошенко, предаде Франс прес. Аласания беше един лидерите на проевропейските протести на Майдана, с които новите управляващи дойдоха на власт. Той ръководеше Националната обществена телерадиокомпания на Украйна от 2014 г., с изключение на кратка пауза от няколко месеца, свързани с промяната на статута й. Договорът му изтичаше през 2021 година, предаде БТА. Снощи наблюдателният съвет на медията реши на заседание при закрити врати да прекрати договора му. Причината е, че през миналата година той е приложил погрешно принцип на разделение на властите, достигайки до деполитизация на информацията, се казва в документа от решението, публикуван от Аласания във Фейсбук. В частност той е обвинен, че телевизията не е отразила в достатъчна степен събития като религиозното шествие за създаване на независима православна църква, среща на Съвета за сигурност на ООН и икономическия форум в Харков. В тези събития участваше президентът Петро Порошенко, отбелязва АФП. Десетки украински журналисти публикуваха днес писмо, определящо уволнението на генералния директор като очевиден признак на цензура и опасен прецедент за страната. \"Целта е ясна: да се прочисти украинският ефир от всякакви критични гласове и разкрития два месеца преди президентските избори\", заяви депутатът Серхий Лешченко.", "date": "2019.02.02", "title": "Обвиниха украинските власти в цензура заради уволнение на шеф на националната телевизия"}
{"url": "https://www.24chasa.bg/novini/article/7277359", "text": "Правителството е започнало \"сериозна работа\" по възможността Великобритания да остане в постоянен митнически съюз с ЕС като начин за спасяване на сделката за Брекзит, съобщава в. \"Индипендънт\", предаде Ройтерс. Подготовката е в ход на високо равнище под натиска на няколко министри от кабинета, които настояват премиерът Тереза Мей да се съгласи с идеята за митническия съюз, за да склони лейбъристките депутати да подкрепят договорената от нея сделка, пише вестникът, който се позовава на високопоставен източник от Уайтхол, предаде БТА. \"Сериозно се работи по митнически съюз. Трябва да сме подготвени, ако политическата ситуация се развие в тази посока\", заявява анонимният източник, цитиран от изданието. Лидерът на Лейбъристката партия Джереми Корбин иска Обединеното кралство да бъде в постоянен митнически съюз с ЕС след Брекзит, докато Мей досега бе против, казвайки, че това ще пречи на способността на Великобритания да сключва независими търговски споразумения по света.", "date": "2019.02.02", "title": "Великобритания работи по митнически съюз с ЕС, за да спаси сделката за Брекзит"}
{"url": "https://www.24chasa.bg/novini/article/7277364", "text": "Инвестиционната фирма \"Нур кепитал\" (Noor Capital) от Абу Даби съобщи, че на 21 януари е купила 3 тона злато от централната банка на Венецуела, предаде Ройтерс. В изявлението на страницата си в Туитър вчера компанията уточни, че покупката е била в съответствие с международните стандарти и закони, действащи към тази дата, и че ще се въздържи от по-нататъшни транзакции, докато ситуацията във Венецуела не се стабилизра, предаде БТА.  Планът на Венецуела бил да продаде на ОАЕ 29 тона от златния си запас до края на февруари, за да осигури валута за вноса на основни стоки. Двама висши служители на централната банка на Венецуела били принудени да подадат оставка в сряда и четвъртък, понеже отказвали да разрешат продажбата, според анонимни източници.", "date": "2019.02.02", "title": "Инвестиционна фирма от ОАЕ: Купихме 3 тона злато от Венецуела"}
{"url": "https://www.24chasa.bg/novini/article/7277469", "text": "Тежка катастрофа със загинал младеж е станала в ранните часове на деня в Стамболийски, съобщи пловдивската полиция. Сигналът е подаден в 1,10 часа. 22-годишен с лек автомобил форд се е блъснал в дърво и издъхнал. Пристигналите на място екипи от полицията и Спешна помощ констатирали смъртта на младежа зад волана. Справката установила, че той е неправоспособен шофьор. Ударът в дървото бил толкова силен, че от форда се разхвърчали отломки, които нанесли материални щети по паркиран на близо друг автомобил. Извършен е пълен оглед на произшествието. Полицията изяснява причините и обстоятелствата около тежкия пътен инцидент. Служители от районното управление продължават да работят по случая. Уведомена е окръжната прокуратура в Пловдив.", "date": "2019.02.02", "title": "22-годишен загина след зверски удар в дърво в Стамболийски"}
{"url": "https://www.24chasa.bg/novini/article/7277465", "text": "Нови близо 60 млн.евро ще инвестира Министерството на регионалното развитие и благоустройството по Програмата за транснационално сътрудничество „Дунав 2014-2020 г.“ Ведомството обяви Трета покана за набиране на проектни предложения. Ще се финансират проекти по приоритетите „Възстановяване и управление на екологични мрежи и коридори“; „Подобряване на транснационалното управление на водните ресурси и превенция на риска; „Подобряване на готовността за управление на рискови ситуации“; „Подобряване на енергийната сигурност и енергийната ефективност“; „Повишаване на институционалния капацитет за посрещане на основните обществени предизвикателства“, съобщиха от пресцентъра на Министерство на регионалното развитие и благоустройството. Поканата се състои от два етапа – подаване на Заявление за интерес и подаване на пълен Формуляр за кандидатстване от одобрените на първия етап кандидати. Първият етап на кандидатстване е отворен до 08 март 2019 г. (14:00 CET). Очаква се вторият етап на кандидатстване да бъде отворен през есента на 2019 година. Съвместният секретариат на програмата ще подпомага кандидатите при подготовка на проектните предложения чрез предоставянето на консултации в двустранни срещи и по телефона. Подробна информация за Третата покана е публикувана на интернет страницата на програмата: http://www.interreg-danube.eu/ На нея са посочени необходимите Документи за кандидатстване, формуляр за консултация с кандидатите, информация за събития, свързани с поканата; Платформа за търсене на потенциални партньори и база данни за проектни идеи. Програмата за транснационално сътрудничество „Дунав 2014-2020“ е финансов инструмент за насърчаване и иницииране на проектни идеи свързани с преодоляване на общите предизвикателства и нужди в специфични направления, които да постигнат реална полза за хората и да изградят ефективни връзки между властите и организациите в Дунавския регион. Регионите, които програмата обхваща са на територията на 9 държави-членки на ЕС: Австрия, България, Чехия, Германия (федерални провинции Бавария и Баден-Вюртемберг), Хърватия, Унгария, Румъния, Словения и Словакия и 3 държави кандидат-членки: Босна и Херцеговина, Сърбия, и Черна гора. Молдова и четири области от Украйна (Закарпатска, Ивано-Франковска, Одеска и Черновицка област) също могат да участват в програмата с финансиране от страна на Европейския инструмент за съседство. Общият размер на средствата в програмния период 2014-2020 г. възлиза на 263 млн. евро, осигурени от Европейския фонд за регионално развитие, Инструмента за предприсъединителна помощ, и национално съфинансиране. Предвижда се и финансиране от Европейския инструмент за съседство. Програма „Дунав“ има четири приоритетни оси: Иновативен и социално ангажиран Дунавски регион, Околна среда и културно ангажиран Дунавски регион, Подобрена свързаност на Дунавския регион и Добре управляван Дунавски регион. Бенефициенти по програмата могат да бъдат национални, регионални и местни власти, както и неправителствени и частни организации.", "date": "2019.02.02", "title": "МРРБ инвестира нови 60 млн. евро по  програмата „Дунав 2014- 2020 г.“"}
{"url": "https://www.24chasa.bg/novini/article/7277490", "text": "Японски кораб за лов на морски раци с 10-членен екипаж е задържан от руските власти, които са го насочили към пристанището Находка в руския Далечен изток. Това предаде Франс прес, като се позова на представител на японските власти. Членовете на екипажа на кораба \"68 Нишино-мару\" ще бъдат разпитани от руските власти\", каза служителят от префектура Шимане, в западна Япония. \"Поискахме от руската страна по дипломатически път те да бъдат освободени възможно най-бързо\", добави той. Моряците са в добро здраве, предаде БТА. Според японски медии корабът отплавал от Шимане на 26 януари, за да лови раци в Японско море. Връзката с него била прекъсната в сряда. Япония, Русия и двете корейски държави имат крайбрежия в този сектор и често спорят за правата на риболов, както и за островите и дори за скалите в морето, отбелязва АФП. Русия редовно обвинява чужди кораби, че ловят раци в нейната изключителна икономическа зона.", "date": "2019.02.02", "title": "Руските власти задържаха японски риболовен кораб"}
{"url": "https://www.24chasa.bg/novini/article/7277493", "text": "37-годишен несретник е задържан за кражбата на статуята \"Аполон Медикус\" от минералната чешма до халите. Александър от Козлодуй е задържан в четвъртък вечерта в кв. \"Лозенец\". Той признал за кражбата на статуята. Има криминално досие за престъпления в София и провинцията.  Две седмици по-късно статуята от месинг беше намерена в двор близо до местопрестъплението. Оказа се, че камери са снимали злосторника, който се дегизирал с качулка. Още тогава полицията е знаела кого издирва. Александър признал за кражбата на статуята, но не и за чучурите.", "date": "2019.02.02", "title": "Крадецът на Аполон Медикус задържан в София"}
{"url": "https://www.24chasa.bg/novini/article/7277498", "text": "50 хиляди данъчни декларации за доходите на гражданите са подадени през януари. Това каза в студиото на  говорителят на НАП Росен Бъчваров. Около 36 хиляди от тях са подадени електронно - за първи път те са повече от тези, постъпили в НАП на хартия. В половината от случаите гражданите отговарят на изискванията и ще ползват 5%-ното намаление. От догодина данъчните декларации ще се изчисляват в НАП по данни, подадени от работодателите. Това ще бъде облекчение за гражданите като ще спре издаването на хартиени служебни бележки. \"Механизмът е следния - премества се напред във времето през февруари 2020 г. задължението на всеки работодател да подаде данни за трудов доход и хонорари. Изпраща се тази информация в дигитален електронен вид към НАП и след което през март месец чрез сайта на НАП и персонален код или електронен подпис всеки човек вече може да види заредени и изчислени най-общо казано доходите от труд и хонорари\", обясни Бъчваров.", "date": "2019.02.02", "title": "Декларациите за доходите в НАП ще се подават по нов начин от догодина"}
{"url": "https://www.24chasa.bg/novini/article/7277529", "text": "Проблемът със застрояването по Черноморието може да се реши с Общ устройствен план. Това каза в ефира на   кметът на Царево Георги Лапчев. По думите му хората на Царево не желаят да има застрояване на района, защото отлично осъзнават, че това ще го погуби – най-вече от гледна точка на туризма. Според Лапчев на проблема със застрояването трябва да се гледа не обект по обект, а по-глобално: „Преди повече от 15 години управлението на държавата е взело решение, че цялото това Черноморие ще има точно такъв характер, че ще започне да се строи – за цялото море говоря. И тогава се стартирали стотици процедури. Разбира се, настъпват промени, идва ново управление на държавата, обществото става много по-чувствително към екологията, но така или иначе процедурите са стартирали и затова напълно резонно е в момента Върховният съд да отсъжда точно това, защото той следва закона”, коментира кметът. Преди дни Лапчев заяви, че докато е кмет, няма да позволи да се строи на „Корал”: „Не вярвам, че този огромен комплекс трябва да се появи там и не само той – още много други”. Той беше категоричен, че общината няма как да обезвъзмезди инвеститора на обекта край „Корал”, защото в такъв случай ще трябва да плащат жителите на общината, а това е непосилно и несправедливо. В разговора участва и отец Стоян Кралев, който прекъсна сутрешната литургия в квартал „Василико” специално, за да подкрепи каузата. По думите му местните хора в Царево имат алергия към бетона.", "date": "2019.02.02", "title": "Кметът на Царево: Проблемът със застрояването може да се реши с общ устройствен план"}
{"url": "https://www.24chasa.bg/novini/article/7277537", "text": "Държава, в която институциите воюват помежду си, е слаба. Това каза в студиото на   депутатът от ГЕРБ Красимир Велчев, член на ръководството на партията и заместник-председател на парламентарната група. Какво мнение може да имат нашите партньори в Европарламента, след като виждат, че ние взаимно се обиждаме. По-лоша реклама от тази няма кой да ни направи, обясни депутатът. Той ще поиска среща с председателя на антикорупционната комисия. „Защото когато избирахме председател на комисията в парламента, аз зададох въпрос на двамата кандидати – дали са обръщали внимание на анонимен сигнал и ще обръщат ли внимание в бъдеще, защото това е вид тормоз. Това, което се прави, цели единствено да се покаже пред обществото”. Според него в момента БСП използва Елена Йончева. Може би и тя си е въобразила, че само това е начинът да стане евродепутат, като се занимава с клевети и доноси. Това не носи прогрес в обществото, каза още Велчев.", "date": "2019.02.02", "title": "Красимир Велчев: Държава, в която институциите воюват помежду си, е слаба"}
{"url": "https://www.24chasa.bg/novini/article/7277544", "text": "Българите можем! Доказа го Алберт Попов - момчето, за което всички говорят! А той постигна нещо забележително - за първи път от 34 години българин влезе в топ 6 в старт от Световната купа по ски алпийски дисциплини. Зад успехите на Аби, както го наричат близките му, стои една жена, посветила живота си на своите деца - майката Мартина Попова. Майката на 21-годишния скиор е изключително горда. В студиото на  тя заяви, че постижението на Алберт е голям успех за България. \"Аз отдавна знам, че българите можем, но е съвсем друго, когато се покаже на такъв голям форум, пред такава публика. Усещането е невероятно, пожелавам го на всеки един родител.\", каза Мартина Попова. \"Старала съм се да науча всичките си деца да бъдат честни, трудолюбиви и да не изневеряват на себе си. На това, че когато вярваш в нещо и си постоянен, и се бориш, то се случва.\" \"Той винаги е носил шампионското в себе си. Беше много малък, когато ми каза, че ще стане световен шампион. Той си го носи от малък. Радвам се, че е така, защото без тази увереност той едва ли щеше да стигне дотук.\" Като най-труден момент в живота им майката определя катастрофата, която Аби претърпява през 2015 г. Тогава загива треньорът му Драго Грубелник. Момчето също е в много тежко състояние, но успява да се възстанови. Мартина разказа, че падането е било много тежко, от над 300 м височина. \"В колата бяха трима души. Треньорът на Алберт загина и това е най-страшното. Това е нещото, което не можем да върнем. Надявам се, че той сега е горе и се радва на успехите му, защото и той е допринесъл за тях\", каза майката. Семейството на скиора приема всички трудности и изпитания и продължава да се бори. По думите на Мартина, Алберт се е променил след инцидента и за момент губи увереността си. Гордата майка добави, че не е загърбила себе си в името на мечтите на своите деца. Често се концентрира в това да им помага, но намира време и за себе си и своите неща. Тя допълни, че Алберт често е в чужбина, а когато е в България също не живее с тях. Нямат ритуали преди състезания, дори напротив – оставила е подготовката преди спусканията само на треньора му Ивайло Борисов, тъй като той е човекът, който знае как да го нахъса и какво да му каже.", "date": "2019.02.02", "title": "Майката на Алберт Попов: Надявам се Драго Грубелник да гледа от небето и да се радва"}
{"url": "https://www.24chasa.bg/novini/article/7277563", "text": "Президентът Владимир Путин заяви, че Русия прекратява участието си в Договора за ликвидиране на ракетите със среден и малък обсег, предаде ТАСС. \"Ще постъпим по следния начин. Нашият отговор ще бъде огледален. Американските партньори обявиха, че прекратяват участието си в договора, и ние го прекратяваме\", каза Путин на среща с министрите на отбраната Сергей Шойгу и на външните работи Сергей Лавров, цитиран от БТА. Путин каза, че в Русия е започнала работа по създаване на нови оръжия заради аналогични действия на САЩ. Ще бъде започната разработка на хиперзвукова ракета със среден обсег и наземно базиране. \"Съгласен съм с предложенията на министерството на отбраната за започване на работа по \"приземяване\" на ракетите \"Калибър\" и откриване на ново направление - създаване на хиперзвукова ракета с наземно базиране, със среден обсег\", каза Путин, цитиран от ТАСС. Руският президент Владимир Путин нареди да спрат опитите за иницииране на преговори за Договора за ликвидиране на ракетите със среден и малък обсег. Всички наши предложения в тази сфера остават на масата, вратите за преговори са открити, заяви държавният глава. В същото време обаче \"моля и двете ведомства занапред да не инициират никакви преговори по този проблем\", добави той. Москва ще изчака, докато международните партньори са готови да водят с нея съдържателен диалог от позиция на равенство. Темата е важна и за нас, и за нашите партньори, и за целия свят, подчерта Путин. Руският президент напомни, че Москва от години поставя въпроса за преговори за разоръжаване, но през последните години нейните партньори не подкрепят тези инициативи. \"Напротив, през цялото време се търсят предлози за разрушаване на вече създадената система за международна сигурност\", подчерта Путин. Руските ракети със среден и малък обсег няма да бъдат разполагани нито в Европа, нито в друг регион от света, преди САЩ да разположат там аналогични оръжия, подчерта Путин на срещата с министрите. На срещата руският държавен глава добави, че е приключил ключов етап от изпитанията на стратегическия безпилотен многоцелеви подводен апарат \"Посейдон\". Според Путин Москва няма да се включи в надпревара във въоръжаването. След като прекрати участието си в Договора за ликвидиране на ракетите със среден и малък обсег, Русия ще създава нови видове оръжие, но без да увеличава бюджета на министерството на отбраната. \"Не трябва и няма да се включваме в скъпоструваща за нас надпревара във въоръжаването\", подчерта Путин пред Шойгу и Лавров. Освен това Путин нареди министерството на отбраната да подготви план за противодействие на плановете на някои страни за разполагане на оръжие в Космоса.", "date": "2019.02.02", "title": "Путин: И Русия прекратява участието си в договора за ракетите със среден и малък обсег (Обновена)"}
{"url": "https://www.24chasa.bg/novini/article/7277560", "text": "Появиха се кадри от момента на голямата авария, която отне живота на стотици хора в Бразилия. Местната телевизия „Глобо” показа запис, на който се вижда как се къса стената на хвостохранилището край Брумадиньо. Милиони тонове химикали и кал заляха желязната мина и десетки къщи на живеещи в близост до обекта. Повече от 340 души загинаха или се водят безследно изчезнали, като надежда за откриването на оцелели вече няма, предаде  Прокуратурата разпореди ареста на петима, сред които трима служители на компанията, собственик на мината. На нея й беше наложена глоба от 250 млн. реала (66 млн. долара) заради екологичните щети, причинени от инцидента. Властите замразиха още 1 млрд. реала (265 млн. долара) от сметките й на компанията. За три години това е втория подобен инцидент с тяхно хвостохранилище. През 2015 г. загинаха 19 души и случилото се предизвика екологична катастрофа. От минната компания обявиха намерението си да се откажат от използването на 10 аналогични съоръжения от съображения за сигурност.", "date": "2019.02.02", "title": "Появиха се кадри от момента на голямата авария в рудник в Бразилия (Видео)"}
{"url": "https://www.24chasa.bg/novini/article/7277566", "text": "Китай е против едностранното изтегляне на САЩ от Договора за ликвидиране на ракетите със среден и малък обсег и призовава Москва и Вашингтон да уредят разногласията си чрез диалог, предаде ТАСС, цитирайки говорителя на китайското министерство на външните работи Гън Шуан. \"Китай е против денонсирането на договора от страна на Съединените щати. Призоваваме САЩ и Русия да решат разногласията си чрез конструктивен диалог\", се казва в изявлението, предаде БТА. Освен това Пекин е против увеличаване на броя на страните по Договора. \"Първостепенната задача е запазване на съществуващото споразумение и изпълнение на задълженията по него, а не унищожаване на предишния и създаване на нов договор\", според изявлението.", "date": "2019.02.02", "title": "Китай е против оттеглянето на САЩ от договора за ракетите със среден и малък обсег"}
{"url": "https://www.24chasa.bg/novini/article/7277570", "text": "Жители на град в западната част на Куба и туристи видяха блясък в небето и чуха експлозия в резултат на падане на метеорит, съобщиха световните информационни агенции. Свидетели на случилото се разказаха, че видели огнено кълбо в небето и дъжд от черни камъни да пада в туристическия град Виналес и други райони в провинция Пинар дел Рио, предаде БТА. Падането на метеорита предизвика силна експлозия, която бе чута на много места в Пинар дел Рио, поясниха от Националния институт по геофизика и астрономия на Куба. \"Много жители бяха изненадани и излязоха на улицата - заяви говорител на кметството във Виналес. - Паднаха камъни, най-големият от които с размери 20-30 см остави следи върху път, който отвежда към местна туристическа атракция.\" Освен във Виналес, експлозията била чута също в Консоласион дел Сур, Минас де Матаамбре и Мартинес. Става въпрос за скален метеорит, съдържащ сплав от желязо и никел и голямо количество магнезиев силикат, отбелязаха от института.", "date": "2019.02.02", "title": "Метеорит падна в Куба (Видео)"}
{"url": "https://www.24chasa.bg/novini/article/7277772", "text": "Нарушаването от страна на Русия на Договора за ядрените сили със среден обсег (на английски Intermediate-Range Nuclear Forces Treaty - INF) представлява \"значителен риск\" за евроатлантическата сигурност, заяви румънското министерство на външните работи в Туитър и допълни, че Румъния подкрепя позицията на НАТО и САЩ по този въпрос, предаде агенция Аджерпрес. Според румънското МВнР руските власти трябва да предприемат мерки за пълно и контролирано връщане към условията на договора през следващите шест месеца, предаде БТА. САЩ обявиха вчера оттеглянето си от Договора за ядрените сили със среден обсег, което влиза в сила от днес, обвинявайки Русия в нарушаването му. Процесът по оттеглянето на САЩ ще завърши след шест месеца, освен ако Русия спази задълженията си да унищожи всички ракети, пускови устройства и оборудване, които нарушават този документ, обяви американският президент Доналд Тръмп в прессъобщение. От своя руският президент Владимир Путин обяви днес, че и Русия прекратява участието си в договора. НАТО изрази вчера подкрепа към САЩ за оттеглянето от договора и поиска от Москва в срок от шест месеца да се върне към пълно и контролирано спазване на задълженията си по него. \"Съюзниците подкрепят напълно тази стъпка\", посочи НАТО в комюнике, публикувано веднага след съобщението на САЩ за своето оттегляне от ключовия договор. \"Продължаваме да желаем конструктивни отношения с Русия тогава, когато нейните действия го позволят\", посочи още НАТО в комюникето. Договорът за ядрените сили със среден обсег, подписан на 8 декември 1987 г. във Вашингтон от бившия съветски лидер Михаил Горбачов и бившия американски президент Роналд Рейгън, забранява на Русия и САЩ използването на ракети с обсег на действие между 500 и 5500 км и сложи край на ракетната криза, започнала през 1980 г. с разполагането на съветски ракети SS-20 с ядрени глави, които бяха насочени към западни столици, припомня Аджерпрес.", "date": "2019.02.02", "title": "Румъния: Да се предприемат мерки за пълно и контролирано връщане на договора за ракетите"}
{"url": "https://www.24chasa.bg/novini/article/7277783", "text": "Докато голяма част от Австралия е обхваната от рекордни горещини и суша, източният щат Куинслад беше засегнат от проливни дъждове и тежки наводнения, като синоптиците описаха метеорологичните условия като „нещо, случващо се веднъж на един век“, съобщава Ройтерс. На много места в щата е издадено предупреждение за проливни дъждове и очаквани нови наводнения. Няколко реки излязоха от коритата си. Заради големи приливни вълни край крайбрежното градче Таунсвил около 1000 домакинства трябваше да бъдат евакуирани, предаде  Над района е паднало само за денонощие количество дъжд, характерно за месец валежи. Жителите на Куинсланд бяха посъветвани да са изключително внимателни, когато шофират, тъй като някои пътища в щата са изцяло под вода. А леденото време в Съединените щати продължава да създава затруднения. По последни данни повече от 95 процента от езерото Мичиган е замръзнало. Заради студа са отменени учебните часове, както и много полети. Въпреки усилията на местните власти да осигурят подслон на бездомните и хората в риск, студът взе най-малко 17 жертви. От утре температурите започват да се покачват.", "date": "2019.02.02", "title": "Рекордни проливни дъждове и наводнения в част от Австралия"}
{"url": "https://www.24chasa.bg/novini/article/7277795", "text": "Международният комитет на Червения кръст (МКЧК) обсъди със САЩ опасностите при доставки на хуманитарна помощ във Венецуела без одобрението на силите за сигурност, лоялни на президента Николас Мадуро, предаде Асошиейтед прес. Опозиционният лидер Хуан Гуайдо, който се самопровъзгласи за временен президент на страната, заяви, че отхвърля отказа на Мадуро да разреши получаването на помощи и поиска от съседните страни да Правителството на американския президент Доналд Тръмп обяви, че е готово да достави помощи, когато реши Гуайдо, предаде БТА. Ръководителката на делегацията на МКЧК в САЩ Александра Боавен заяви, че Червеният кръст е казал на представителите на САЩ, че независимо от плановете да се помогне на венецуелския народ, комитетът не трябва да бъде замесван в политическия диалог. \"Това е много труден разговор за водене със САЩ\", призна тя, но подчерта, че трябва да се изяснят рисковете и ограниченията във възможностите на МКЧК да работи в подобна обстановка. Вчера съветникът на американския президент за националната сигурност Джон Болтън заяви, че САЩ планират да изпратят хуманитарна помощ за венецуелския народ въпреки отказа на президента Мадуро, припомня АП. Началникът на глобалните операции на МКЧК Доминик Стилхарт подчерта, че комитетът може да участва в подобни координирани действия, само ако те се осъществяват със съгласието на властите, които и да са тези власти. \"Ние не сме агенция за прилагане на решенията на която и да било страна донор\" и това важи с особена сила за решения с политически оттенък, подчерта той.", "date": "2019.02.02", "title": "Червеният кръст обсъди със САЩ рисковете при изпращане на помощи във Венецуела"}
{"url": "https://www.24chasa.bg/novini/article/7277805", "text": "Шейсет и осем души са починалите от грип в Румъния, предаде агенция Аджерпрес, като се позова на Националния център за наблюдение и контрол на заразните болести към Националния институт за обществено здраве, предаде БТА. Последната жертва на грипа е жена на 58 години от окръг Галац, при която е бил потвърден грипен вирус тип А. Жената е имала и други заболявания и не е била ваксинирана. На 30 януари в Румъния бе обявена грипна епидемия на национално равнище.", "date": "2019.02.02", "title": "Жертвите на грипа в Румъния вече са 68"}
{"url": "https://www.24chasa.bg/novini/article/7277821", "text": "Банковата служителка от Дулово, арестувана за присвояването на 188 000 лева от сметка на клиент не е в неизвестност, заяви за „24 часа” Окръжният прокурор на Силистра Теодор Желев. На 29-годишната жена бе повдигнато обвинение за извършено престъпление по смисъла на член 203 от НК за извършено длъжностно присвояване в особено големи размери, а наказанието, което предвижда закона е лишаване от свобода до 20 години. Тя бе арестувана в четвъртък, като мярката за неотклонение е била „задържане под стража” за 24 часа. Късно вечерта обаче е била изпратена в Спешно отделение на Силистренската болница, където лекарите са установили остър хепатит. Трябвало е на другия ден да постъпи в Инфекциозно отделение, но така и не се е появила, потвърди директорът на МБАЛ – Силистра д-р Даниела Костадинова. Имаме информация за нейното местонахождение, съобщи прокурор Желев. Не е изчезнала, допълни той. Припомняме, че от Прокуратурата в Силистра вчера съобщиха, че заради здравословното й състояние е била определена парична гаранция от 10 000 лв. и постановена забрана да напуска страната.", "date": "2019.02.02", "title": "Арестуваната за присвояване банкерка от Дулово не е изчезнала"}
{"url": "https://www.24chasa.bg/novini/article/7277809", "text": "Прости аеробни процедури позволяват да се съхрани остротата на ума и да се справяме бързо с ежедневните си задължения, съобщи сайтът MedicalXpress. Невролози и невробиолози от Колумбийския университет в Ню Йорк разработиха система от упражнения, която позволява да се увеличи мозъчната активност, независимо от възрастта. В рамките на изследването участниците на различна възраст от двата пола били разделени на две групи - в едната били извършвани аеробни упражнения с цел да се активират отделни мозъчни зони, а в другата - упражнения, които не са свързани с голяма физическа активност. Резултатите показали, че аеробните натоварвания значително подобрили когнитивните способности - участниците в тази група постигнали по-добри резултати на тестове в сравнение с контролната група. Освен това подобряването на когнитивните способности било регистрирано сред участници на различна възраст. Сега специалистите възнамеряват да разширят системата си от упражнения и да включат нови, които ще дадат възможност ежедневно да се подобрява здравето на главния мозък.", "date": "2019.02.02", "title": "Учени разработиха система от упражнения, с която да увеличим мозъчната активност"}
{"url": "https://www.24chasa.bg/novini/article/7277858", "text": "Серия домови кражби стреснали жителите на монтанското село Якимово. Неизвестен, след като проникнал в незаключена къща, собственост на лице от с. Нови хан, прониква в жилището и извършва кражба на 3 телевизора, прахосмукачка,спално легло с матрак, готварска печка,пералня, настолен компютър заедно с плазмен монитор- 17 инча, клавиатура и мишка. От проведените незабавни оперативно- издирвателни мероприятия по горещи следи от служители на участък Якимово е установено, че извършители на деянието са криминално проявени четирима мъже от с, Якимово. В домовете, обитавани от извършителите са намерени и иззети вещите обект на кражба. Образувано е досъдебно производство. Кражбата станала за времето от 20-ти януари до 1-ви февруари.За времето от 15-ти август до 28-ми януари т.г.,неизвестен апаш проникнал в незаключена къща намираща се в същото село, собственост на жител на с.Якимово и успял да измъкне една спалня, четирикрилен гардероб и ракла. По случая е образувана преписка. От проведените незабавни издирвателни мероприятия по горещи следи от служители на участък Якимово е разкрит извършителя на деянието жител от с. Якимово. Вещите, обект на кражбата са намерени и иззети от дома на извършителя.", "date": "2019.02.02", "title": "Обраха къща от приюта на отец Иван в монтанското село Якимово"}
{"url": "https://www.24chasa.bg/novini/article/7277862", "text": "Генерал от венецуелските военновъздушни сили обяви днес, че признава опозиционния лидер Хуан Гуайдо за временен президент на страната, съобщава БТА. \"Днес с гордост на патриот и демократ съобщавам, че не признавам диктаторската власт на Николас Мадуро и признавам депутата Хуан Гуайдо за изпълняващ длъжността президент на Венецуела, и съм готов да изпълнявам неговите заповеди\", посочва генерал Франсиско Естебан Янес Родригес във видеозапис, разпространен в Туитър и цитиран от Франс прес и ТАСС. Генералът, който е началник на стратегическото планиране във ВВС, призовава въоръжените сили да се разбунтуват срещу президента Николас Мадуро и да признаят Хуан Гуайдо за временен държавен глава, предаде Ройтерс. По думите му \"90 процента от въоръжените сили на Венецуела не са с диктатора, а с народа на Венецуела\". \"Предвид на случващото се през последните няколко часа, преходът към демокрация вече е неизбежен\", посочва генерал Франсиско Янес. Във видеозаписа той е в униформа и говори от място, което не се посочва, предаде Франс прес. Асошиейтед прес се свързала с него на колумбийски телефонен номер. Той казва също, че бил информиран от \"приятели демократи\" от президентския авиоотряд, че Мадуро държал в постоянна готовност за излитане два самолета. Командването на венецуелските ВВС обвини генерала в предателство, в съобщение в Туитър. Генерал Франсиско Янес е първият генерал на активна служба, който признава Гуайдо откакто той се самопровъзгласи за временен президент на 23 януари, отбелязват агенциите.", "date": "2019.02.02", "title": "Венецуелски генерал призна Хуан Гуайдо за временен президент на Венецуела (Видео)"}
