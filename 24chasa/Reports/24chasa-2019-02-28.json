{"url": "https://www.24chasa.bg/novini/article/7323315", "text": "Въпросът за пола с възможни отговори “мъж/жена/друго” в анкетата на Европейската комисия за дигиталните умения на учениците ще бъде премахнат след писмо на министъра на образованието Красимир Вълчев. Това съобщи заместничката му Деница Сачева в интервю за “24 часа”. Директорите на училищата, допуснали скандалната брошура с двама мъже, може да бъдат уволнени след края на проверката, допусна тя. Сачева е сигурна, че срещу управляващите се вадят скандали точно в сферата, в която са изключително силни - образованието, заради предстоящите евроизбори. В конституцията да се запише, че основното образование е задължително, предложи Сачева. В противен случай скоро ще има десетки хиляди българи, които няма да могат да работят никъде, предупреди тя.", "date": "2019.02.28", "title": "“Джендърският” въпрос отпада от анкетата  за целия ЕС"}
{"url": "https://www.24chasa.bg/novini/article/7323230", "text": "Демократи и републиканци внесоха проектозакон в Конгреса на САЩ, който цели да изясни колко пари има президентът на Русия. Предложението е кръстено “Закон за прозрачността на Владимир Путин”, съобщи Ей Би Си. Ако бъде приет, законът ще задължи американското разузнаване да разбере колко пари има Путин и да съобщи данните на Конгреса. Вносителите на проектозакона са членове на Комисията по разузнаването в Камарата на представителите. Последните официални данни, публикувани от Путин, сочат, че през 2017 г. той е имал приходи от 300 000 долара. Анализатори от САЩ смятат, че лично или чрез подставени лица президентът на Русия е един от най-богатите хора в света, и изчисляват състоянието му на $ 200 млрд. ", "date": "2019.02.28", "title": "US Конгресът: Колко пари има Путин?"}
{"url": "https://www.24chasa.bg/novini/article/7323284", "text": "Северна Корея е поискала само частично отменяне на санкциите срещу нея в замяна на затварянето на ядрения комплекс Йонбьон, заяви севернокорейският министър на външните работи И Йон-хо, цитиран от световните агенции. Той даде извънредна пресконференция в Ханой, след като двудневната среща между севернокорейския лидер Ким Чен Ун и американския президент Доналд Тръмп във виетнамската столица вчера и днес завърши без да бъде договорено споразумение. И Йон-хо оспори обяснението на Тръмп, че срещата се е провалила, защото Северна Корея е поискала пълно отменяне на санкциите, отбелязва Асошиейтед прес, предаде БТА. ", "date": "2019.02.28", "title": "Северна Корея е поискала само частично отменяне на санкциите в замяна на затварянето на ядрения комплекс Йонбьон"}
{"url": "https://www.24chasa.bg/novini/article/7323290", "text": "Потърпевш след обир търси съдействие в социалните мрежи за установяването на извършителя. До нестандартната мярка, обраният прибягва, след като 2 дни по-рано отново е бил жертва на набези, предаде  Последователно са обрани две от къщите на една и съща улица. Камерите на първата от тях са успели да запечатат лицето на крадеца. 2:50 минути – толкова трябват на крадеца да задигне кутия с бижута и да излезе. Задейства и СОТ. Докато охранителите оглеждат разбитата къща, взломаджията минава от другата страна на улицата. „Идва да се скрие в нашия двор. Очевидно, следите водят към това и нахлува и в моя дом. Минал е през пътеката. Стигнал е до края на двора и оттам се е качил на моя балкон. Бръкнал е. Отворил е и е взел, каквото му трябва”, каза Ивайло Стоименов. Задига бързо оборотна стока – лаптоп, колекция от бутилките с вино и няколко по-дребни неща: парфюми, касичка с монети. „Става въпрос за между 8-10 бутилки. Доста са редки, от стари реколти, които не знам дали ще мога да възстановя в момента\", каза потърпевшият. Стойността на задигнатото е между 1000 лв. и 2000 лв. „Изхвърлил е колелото през прозореца и с двете раници, със задигнатото, си е тръгнал с велосипеда\", сподели жертвата на обира. За да помогне на полицията, Ивайло предлага награда в социалните мрежи. „Вече започвам да получавам различни информации по „Фейсбук”. Някои смятат, че са го виждали някъде. В крайна сметка, София не е чак толкова голяма. Мисля, че лесно може да бъде разпознат”, каза още Ивайло. Какъв е размерът на наградата, Ивайло засега не иска да огласява. По случая се води досъдебно производство.", "date": "2019.02.28", "title": "Обявиха награда за залавянето на крадец, обрал две къщи за минути"}
{"url": "https://www.24chasa.bg/novini/article/7323312", "text": "Цените на недвижимите имоти в България бележат ръст, новото строителство се развива благодарение и на ниските лихви, а купувачи от чужбина заявяват интерес към покупки с инвестиционна цел. Тези характеристики на имотния пазар в България отбелязва \"Ню Йорк таймс\" в обширен обзор по темата. Като взима за отправна точка на публикацията си луксозна къща в кв. Бояна, която се продава за 4.1 млн. долара (3.6 млн. евро), изданието отбелязва предимствата от близостта на планината Витоша, Боянската църква и Ботаническата градина. Според брокери, интервюирани от \"Ню Йорк таймс\", пазарът се успокоява, а предлагането настига търсенето, предаде \"Дневник\".  Представители на компании за недвижими имоти коментират пред изданието, че чуждестранни купувачи проявяват интерес към придобиването на имоти главно с инвестиционна цел. Сред тях преобладават представители на европейски страни - Великобритания, Ирландия, Белгия и Франция, съседните на България Гърция и Македония, появяват се клиенти и от САЩ, Канада, Южна Африка и Австралия. Купувачите от Русия също присъстват на българския пазар, но след кризата с Украйна през 2014 г. има спад, отбелязват българските брокери. Като плюс на имотния пазар в България изданието посочва обвързаността на лева спрямо еврото, което дава ясна представа за цената. Предупреждението към чужденците е, че в общата площ на имота влизат и външните части - балкон, вътрешен двор, а така реалната жилищна площ може да се окаже с 15-20% по-малка от обявената.", "date": "2019.02.28", "title": "\"Ню Йорк таймс\" показа къща за 4 млн. долара в София"}
{"url": "https://www.24chasa.bg/novini/article/7323392", "text": "Започна работната вечеря на премиера Бойко Борисов и генералния секретар на НАТО Йенс Столтенберг, който е на двудневно посещение в България по покана на българския министър-председател. Двамата обсъждат сътрудничеството в сферата на сигурността и отбраната и стабилността на Западните Балкани и региона. Утре Борисов и Столтенберг ще проведат среща на четири очи в сградата на Министерския съвет, последвана от разширена среща между двете делегации, в която ще участват вицепремиерът и министър на отбраната Красимир Каракачанов, вицепремиерът и министър на външните работи Екатерина Захариева, Патрик Търнър - помощник генерален секретар по планирането и политиката на отбрана и Лоренц Майер-Минеман - първи заместник-директор на кабинета на генералния секретар. Тази година Северноатлантическият алианс отбелязва своята 70-та годишнина, а България – 15 години пълноправно членство в НАТО. Годишнините ще бъдат отбелязани с редица събития през 2019 г. Документален филм, публични лекции и фотографска изложба в София са само част от включените в Националния план от инициативи по този повод.", "date": "2019.02.28", "title": "Започна срещата на Борисов с генералния секретар на НАТО Йенс Столтенберг (Снимки)"}
{"url": "https://www.24chasa.bg/novini/article/7323213", "text": "Лидерът на най-голямата опозиционна партия в Канада Андрю Шиър поиска оставката на премиера Джъстин Трюдо. Това стана, след като главната прокурорка на страната Джоди Уилсън-Рейбоулд заяви, че е била притискана от правителството да предотврати разследване срещу голямата инженерна компания “Лавален”. 11 души, включително самият Трюдо, опитали да ѝ се намесят в работата и дори ѝ били отправени прикрити заплахи, предаде АП. Премиерът опроверга твърденията на пресконференция в Монреал. ", "date": "2019.02.28", "title": "Искат оставка на Трюдо за корупция"}
{"url": "https://www.24chasa.bg/novini/article/7323419", "text": "Държавен министър в консервативното правителство на британската министър-председателка Тереза Мей подаде оставка в знак на протест срещу плана й парламентът да гласува за удължаване на преговорите за Брекзит, предаде ДПА, цитирана от БТА.  Привърженикът на Брекзит Джордж Юстис, държавен министър за земеделието, прехраната и морската среда, каза, че е притеснен, че правителството \"не може да договори успешен Брекзит, ако не сме готови да минем през вратата\". \"Страхувам се, че развитието тази седмица ще доведе до поредица от събития, а кулминацията ще е ЕС да диктува условията на всяко искано удължаване и окончателното унижение на страната ни\", написа той в писмото си за оставка, публикувано от Би Би Си и други медии. Юстис имаше предвид обещанието на Мей от вторник да позволи гласуване за излизане без сделка и за удължаване на преговорите с ЕС, ако парламентът отново отхвърли сделката й за Брекзит, както направи с голямо мнозинство в средата на януари. В отговор Мей написа на Юстис писмо, в което изтъква, че правителството трябва напълно да се фокусира върху сделка за Брекзит, която да бъде одобрена от парламента. \"Сега парламентът трябва да се обедини и да се съобрази с резултата от референдума, като гласува за сделка, която ще даде на бизнеса и на гражданите сигурността, от която се нуждаят и заслужават\", пише министър-председателката в писмото, разпространено от нейната канцелария. \"Трябва да сме напълно съсредоточени върху сделка, която може да получи подкрепа в парламента, и върху напускане на 29 март\", подчертава Мей.", "date": "2019.02.28", "title": "Британски държавен министър подаде \nоставка заради плана на Мей да удължи преговорите за Брекзит"}
{"url": "https://www.24chasa.bg/novini/article/7323198", "text": "Австралийски лекари съобщиха за раждането на едва втората известна двойка полуидентични близнаци в света, съобщи в. \"Дейли мейл\" и Би Би Си. Децата - момченце и момиченце, са на четири години. Тяхната ДНК от майката е идентична, но от бащата съвпада само 78 процента. Заченати са, като яйцеклетката на 28-годишната майка, е оплодена естествено от два сперматозоида от един и същи баща. Първоначално лекарите в Брисбейн мислели, че ембрионите са идентични, защото били в обща плацента. По-късен преглед обаче показал, че са от различен пол, което е нетипично за еднояйчни близнаци. Тогава специалистите осъзнали, че са свидетели на нещо изключително, предаде БТА. Децата са здрави, но се е наложило да отстранят яйчниците на момиченцето заради опасения от рак. Единственият друг описан случай на полуидентични близнаци е от 2007 г., но те са идентифицирани след раждането. Почти всички близнаци са или двуяйчни - два ембриона се образуват от две яйцеклетки и два сперматозоида, или еднояйчни идентични - една яйцеклетка се опложда от един сперматозоид и се разделя на два ембриона.", "date": "2019.02.28", "title": "В Австралия са се родили полуидентични близнаци"}
{"url": "https://www.24chasa.bg/novini/article/7323210", "text": "Главният прокурор на Израел Авишай Манделблит обяви днес, че планира да се съобрази с препоръката на полицията да повдигне обвинения в корупция срещу премиера Бенямин Нетаняху, предадоха Асошиейтед прес и Франс прес, като се позоваха на изявление на министерството на правосъдието. Манделблит уточни, че решението не е окончателно, и даде на Нетаняху възможност да му представи своите обяснения, отбелязва АФП. Израелският премиер може да бъде съден по три отделни случая, посочва АП. Първият е за подкрепяне на регулаторни промени, които може да са донесли стотици милиони долари на израелската телекомуникационна компания Безек (Bezeq), в замяна на благоприятно отразяване от информационния сайт Walla, който е нейна собственост, предаде БТА. Нетаняху е обвиняван за измама и злоупотреба с доверие по още два случая. Единият е за приемане на подаръци от негови приятели милиардери. При другия става въпрос за предложения за регулационни промени, облагодетелстващи голям вестник, в замяна на благоприятно отразяване. Израелският премиер отрича да е направил нещо нередно и съобщи, че ще даде пресконференция тази вечер. На 9 април в Израел предстоят предсрочни парламентарни избори, припомня АФП.", "date": "2019.02.28", "title": "Повдигат обвинения на Нетаняху за корупция (Обновена)"}
{"url": "https://www.24chasa.bg/novini/article/7321374", "text": "Абе, Мартине, дай пистолет. Искам да ходя на лов за лисици”, казва бившият самбист Виктор Траянов минути преди да опръска с кръв верандата на понтонна къща в яз. “Въча”. Без да отрони дума, той изстрелва по 2 куршума в главите на негов приятел от детинство и на иконома на плаващата вила, с когото се запознава в деня на стрелбата - 16 ноември 2009 г. 9 години делото за двойното убийство се прехвърля главно между съдебните инстанции, а експертите гадаят за мотивите за хладнокръвното престъпление. Виктор стреля по Мартин Кючуков, и Борис Сбирков без да е предизвикан с нищо. Няма препирни или отворени стари рани. Думите за лисиците могат да имат много интерпретации - от буквалното им значение до дълбок преносен смисъл, казват психолозите, но разследващите така и не разгадават смисъла им. Доскоро Траянов е под домашен арест в апартамент в “Блока на ужасите” в столичния кв. “Банишора”, в който през годините стават серия престъпления. При последното - на 15 януари т.г., готвач удуши приятелката си и се оправда с нестандартен секс. Служители от дирекцията за изпълнение на наказанията извеждат преди десетина дни Траянов от дома му и го карат в софийския затвор. Действат по нареждане на прокуратурата. После Върховният касационен съд (ВКС) обявява, че Траянов е осъден окончателно на 22 г. затвор. “Виктор излезе с баща си - бивш полицай. Попита само дали присъдата му е потвърдена. Показаха му заповедта, взе си багажа и тръгна”, разказва очевидец. в семейната фирма на Красимир Каменов - Къро, някога ортак на изчезналия висаджийски бос Мето Илиянски. В охранителния бизнес работи 7-8 г., а в Гранична полиция на Калотина - само 6 седмици през 2004 г. Напуска по лични причини, за които не иска да говори. Преди кървавата вечер на язовир “Въча” постоянно е в дома на Мартин Кючуков, с когото са съученици от 8-и клас в механотехникума в София и тренират заедно. “Идвал е много пъти вкъщи, посрещала съм го. Моят син му помагаше, направи му кухнята”, казва Невена Кючукова - майка на Мартин, който умира без време на 30 г. Синът ѝ много обичал да ходи на къщичките на яз. “Въча”. “Всеки 2 седмици беше там. В онзи ден се чухме по телефона към 18 ч. Каза: “Мамо, много хубаво си изкарваме. Утре ще ходим на лов”. На другия ден приятелка ми звъни към 9 ч.: “Чула ли си, нещо е станало на къщичките? Почнах да звъня - един, два пъти, повече, побърках се. Медиите съобщиха, че е станало двойно убийство.  Дойде малкият ми син и каза: “Мамо, бате е!”, разплаква се Невена. На 16 ноември Мартин и Виктор, приятелят му Петър Божилов и Валентин Пеев тръгват за язовира, който се намира в землището на смолянското с. Осиково. Пеев е собственик на плаващата база за отдих “Персенк”. Посреща ги икономът Борис Сбирков, който от 2 г. се грижи за понтонната къща и я пази. Той прехвърля багажа на гостите в лодка. В базата има 7 спални и всеки се настанява в отделна. Мартин и Борис отиват да пазаруват от хипермагазин край Пловдив, а Виктор и Петър сядат да се черпят. “Виктор почна да дава зор да ходим за риба. Обясних му, че нямаме стръв. Предложих да ги повозя с лодка из язовира”, разказва Валентин. След час тримата се връщат в добро настроение. Говорят за жени и лов. Виктор поучава другите, че а момчетата обикновено се привързват към майките си, но неусетно заприличват на бащите си. Мартин и Боби се връщат с покупките и Вальо се захваща да приготви вечеря. Виктор и Петър отиват да хвърлят по една въдица от съседната понтонна къща. По-късно всички сядат около масата на верандата, отрупана с мезета и напитки. Виктор посяга по-често от другите към уискито и продължава да говори за жени. “Беше в добро настроение, усмихнат, забавен, припяваше на песните. Спомена нещо от рода, че има лошо пиянство”, разказва собственикът на базата. Става дума за лов. “Ако човек тръгне с кола в тъмното, все ще види животно”, обяснява Вальо. Виктор заявява, че иска да ходи на лов за лисици и иска пистолета на Мартин. “Нямам”, казва му Мартин и вдига ръце. Когато по-късно той и Вальо отиват да включат сауната и да сложат аромати, Виктор се вмъква в спалнята на Мартин и почва да рови за пистолета. Открива “Глок” в чекмедже в шкафчето, скрива го с пълнителя в дрехите си и се връща на масата. От София носи 2 ножа. До 8 май 2009 г. има и два пистолета ЧЗ, но ги връща заради изтекло разрешително. Докато седи на верандата, Виктор слага глока в скута си. Вади пълнителя, а от него - 2 патрона, после пак ги пъхва и слага пълнителя на пистолета. След 15-ина минути, докато се хранят с апетит, мъжете се умълчават. В един миг Виктор вади пистолета и стреля 4 пъти. Изстрелите са дадени с такава бързина, че се чуват като два. Мартин е улучен в дясното слепоочие и тила, а Боби - в лицето. Другите двама скачат от масата. Петър хваща ръката на Виктор и го пита: “Какво стана”, но онзи мълчи. “С периферията видях пистолет. Виктор се обърна, имаше странен поглед. разказва при разпит Валентин. Изпаднал в паника и тръгнал към къщата. След 30 секунди при него дотичал Петър. Откъм верандата се чуват стъпки и двамата побягват. Валентин се обажда на приятел полицай от Пловдив и той им казва да бягат “надолу към стената на язовира”. Двамата вземат лодка, скриват се в близка постройка. През това време Виктор обикаля из базата и стъпва няколко пъти в кръвта. Реже гумите на БМВ-то и се качва в джип “Тойота”, оставен от Боби Сбирков до пристана за лодки. При бягството обаче бърка пътя, не успява да заобиколи паркиран “Опел Комбо”, катастрофира и продължава пеш. На пътя Девин-Кричим чува сирени, ляга по очи на тревата и си закрива главата с якето. След секунди е арестуван. В началото отрича убийствата. Твърди, че не помни какво е станало и че на масата “се унесъл”. “Чух мъжки глас да ми Мога да ви кажа даже в кое ухо: дясното”, заявява Виктор. Следващият му спомен били 2-ма полицаи с качулки и “бяла светлина от лампа в линейка”. Експертиза показва, че задържаният няма психично заболяване и фамилна обремененост. На делото той заявява, че не може да обясни случилото се. В живота си проявявал агресия “2-3 пъти, но само на сън”. Казва, че като пие, “къса лентата”. Пет часа след ареста алкохолът в кръвта му е 0,79 промила, а в урината - 1,07. На съдебния процес е лансирана версия, че Виктор се е объркал дали пистолетът е зареден, защото говорил по джиесема с жена си, която се грижела за малкия им син. Но е доказано, че телефонните разговори са проведени по обед и следобед, а не вечерта. По делото има данни, че Обвинителният акт срещу него за убийствата и още 3 престъпления - незаконно държане на оръжие, отнемане на кола и повреждане на друга, е внесен в съда на 11 ноември 2011 г. Делото минава по 2 пъти през различни съдилища, гледа се от 5 състава, които налагат между 21 и 25 г. затвор. На 7 февруари т.г. ВКС слага край на сагата и отрежда на Виктор 22 г. Не му дава доживотен затвор, както искат близките на жертвите, с мотива, че липсват доказателства убийството да е планирано предварително. На финала Траянов твърди, че се разкайва. “След като говореше, че е чувал гласове, после тръгна да се извинява, да иска прошка. Казах му: “Ти, живот и здраве, след 10 или 12 г. ще излезеш, а моят син няма да се върне”, казва с треперещ глас майката на Мартин. Всяка седмица тя е на гробищата. Гледа снимките на Марти и си спомня усмихнатото му лице, как е завършил Лесотехническия, а после почнал работа на 2 места. “Приеха го и в НСО през март 2009 г., но се отказа, заплатата беше доста по-ниска”, казва Невена. Марти обичал руски песни и особено група “Грамофон”. Имал и сериозна приятелка. “Няма нищо по-лошо от това да надживееш детето си. Единствената ми радост сега е внучката от по-малкия ми син”, каза Невена. Всяка седмица тя се чува по интернет с Николина Сбиркова - майката на другото убито момче, която гледа внуче в Чехия. Двете изплакват една на друга болките си.", "date": "2019.02.28", "title": "Бивш самбист убива двама, хващат го след катастрофа"}
{"url": "https://www.24chasa.bg/novini/article/7323245", "text": "Председателят на най-голямата опозиционна партия в Румъния - Национално-либералната, Лудовик Орбан изпрати днес отворено писмо до премиера Виорика Дънчила, в което призова правителството да даде \"мандат за благоприятен вот\" по кандидатурата на Лаура Кодруца Кьовеши за поста главен прокурор на ЕС, съобщава агенция Аджерпрес, цитирана от БТА.  Бившият главен прокурор на Националната дирекция за борба с корупцията Лаура Кьовеши, която бе уволнена от този пост през лятото по искане на министъра на правосъдието, е фаворит за длъжността главен прокурор на ЕС след изслушване и гласуване тази седмица в две комисии на Европейския парламент. Румънските медии писаха подробно как евродепутати от управляващата левоцентристка коалиция са гласували срещу Кьовеши, а по-рано на заседание на постоянните представители в ЕС (КОРЕПЕР) румънската посланичка също гласува срещу Кьовеши. \"Социалдемократическата партия (СДП) и Алиансът на либералите и демократите (АЛДЕ) напълно загубиха доверие и ще им отнеме изключително дълго време някой да ги вземе насериозно в ЕС и да ги чуе. (...) СДП и АЛДЕ се компрометираха без право на обжалване на равнище Европейски парламент и се превърнаха в парии в политическите семейства, към които принадлежат. Призовавам ви да не поставяте Румъния в ситуация да става за смях. Правителството на Румъния е задължено да даде мандат за благоприятен вот по кандидатурата на Лаура Кодруца Кьовеши за позицията главен прокурор на ЕС\", пише в писмото лидерът на либералите Лудовик Орбан. Той подчертава, че роля на правителството е да \"защитава и подкрепя интересите на гражданите на Румъния\". \"Ролята на правителството на Румъния не е да бъде личен бизнес на Ливиу Драгня, а да подкрепя, да защитава и да прокарва интересите на своите граждани, независимо от техните имена и фамилии. Само в черния комунистически период румънската държава преследваше гражданите си по подобен сталинистки начин като този, който виждаме днес, но дори и в комунистическия период ставаха обект на гордост някои от онези, които успяваха да получат международно признание\", посочва лидерът на либералите. Според него ситуация, при която Кьовеши бъде назначена на този пост против позицията на румънското правителство, \"ще сложи клеймо не само на управляващите политически партии, но и на цялата страна, което представлява тежък акт на предателство и несправедливост\".", "date": "2019.02.28", "title": "Опозицията в Румъния призова правителството да подкрепи Лаура Кьовеши"}
{"url": "https://www.24chasa.bg/novini/article/7323251", "text": "Руските власти наредиха да бъдат освободени почти 100-те кита, държани в клетки в Далечния изток, след като много публични личности и международни звезди изказаха възмущението си, съобщи Ройтерс, цитирана от БТА.  Скандалът предизвика гнева и на президента Владимир Путин. Снимки на китовете в тесни ограждения в залив, близо до гр. Находка в Японско море, се появиха миналата година и предизвикаха вълна от критики. От Кремъл признаха, че 11-те косатки и 87-те белуги живеят в жестоки условия и са предназначени за продан - на аквариуми и китайци. Проблемът как да бъдат пуснати китовете, без това да бъде опасно за тях, още не е разрешен. Затова животните остават в загражденията, наречени от руски медии \"затвор за китове\". Руската Федерална служба за сигурност в понеделник повдигна обвинения срещу четири компания за нарушения на законите за риболова. Говорителят на Кремъл Дмитрий Песков каза миналата седмица, че Путин лично се е намесил за решаването на въпроса. Петиция за освобождаването на китовете, подкрепена от актьора Леонардо ди Каприо в социалните мрежи събра повече от 900 000 подписа в интернет. Актрисата Памела Андерсън публикува отворено писмо до Путин на сайта си.", "date": "2019.02.28", "title": "Руските власти наредиха да бъдат освободени уловените китове"}
{"url": "https://www.24chasa.bg/novini/article/7323244", "text": "По данни от месечните отчети на първостепенните разпоредители с бюджет салдото по КФП на касова основа за януари 2019 г. е положително в размер на 1 005,9 млн. лв. (0,9 на сто от прогнозния БВП) и се формира от излишък по националния бюджет в размер на 944,1 млн. лв. и излишък по европейските средства в размер на 61,7 млн. лева. Това показват данните за изпълнението на консолидираната фискална програма към 31 януари 2019 г., изпратени от дирекция \"Връзки с обществеността и протокол\" на Министерството на финансите. Постъпилите приходи и помощи по КФП за януари 2019 г. са 3 717,9 млн. лв. или 8,5 на сто от годишните разчети. Приходите и помощите са близки по размер, съпоставени със същия период на предходната година. Общата сума на данъчните постъпления, включително приходите от осигурителни вноски, възлиза на 3 034,4 млн. лв., което е 8,8 на сто от планираните за годината данъчни приходи. Приходите от преки данъци са в размер на 405,0 млн. лв. или 6,2 на сто от предвидените в разчетите за годината, като спрямо същия период на предходната година постъпленията са близки по размер. Приходите от косвени данъци са в размер на 1 789,4 млн. лв., което е 10,9 на сто от разчетите за годината. Постъпленията от ДДС са 1 354,4 млн. лв. или 12,5 на сто от планираните. Размерът на невъзстановения ДДС към 31 януари 2019 г. е 68,4 млн. лева. Приходите от акцизи възлизат на 408,5 млн. лв., което е 7,7 на сто от разчетените за годината. Постъпленията от мита са 19,9 млн. лв. или 8,4 на сто от годишните разчети. Постъпленията от други данъци са 54,4 млн. лв. или 4,6 процента изпълнение на годишните разчети. Приходите от социални и здравноосигурителни вноски са 785,6 млн. лв., което представлява 7,6 на сто от разчетените за годината. Съпоставено със същия период на предходната година, приходите от осигурителни вноски нарастват номинално с 10 на сто. Неданъчните приходи са в размер на 527,5 млн. лв., което е 8 процента от годишните разчети. Приходите от помощи са в размер на 156 млн. лева. Разходите по КФП (включително вноската на България в бюджета на ЕС) за януари 2019 г. са 2 712,1 млн. лв., което е 6,1 на сто от годишните разчети. За сравнение разходите за същия период на предходната година са в размер на 2 543,8 млн. лева. Номиналното нарастване, съпоставено с януари 2018 г., е основно поради по-високия размер на вноската в общия бюджет на ЕС, на разходите за персонал, на социалните плащания (базов ефект от увеличението на пенсиите от юли 2018 г.), както и заради нарастване на капиталовите разходи и други. Нелихвените разходи са в размер на 2 472,1 млн. лв., което представлява 5,8 на сто от годишните разчети. Текущите нелихвени разходи за януари 2019 г. са в размер на 2 352,9 млн. лв., капиталовите разходи, включително нетния прираст на държавния резерв, възлизат на 116,3 млн. лева. Предоставените текущи и капиталови трансфери за чужбина са 2,9 млн. лева. Лихвените плащания са в размер на 91 млн. лв. или 13,6 на сто от планираните за 2019 година. Частта от вноската на България в бюджета на ЕС, изплатена към 31 януари 2019 г. от централния бюджет, възлиза на 149 млн. лв. Размерът на фискалния резерв към 31 януари 2019 г. е 10,5 млрд. лв., в т.ч. 9,3 млрд. лв. депозити на фискалния резерв в БНБ и банки и 1,2 млрд. лв. вземания от фондовете на Европейския съюз за сертифицирани разходи, аванси и други.", "date": "2019.02.28", "title": "3 717,9 млн. лв. са постъпилите приходи по консолидираната фискална програма за януари 2019 г."}
{"url": "https://www.24chasa.bg/novini/article/7323265", "text": "Гърция може да бъде надежден партньор за Русия и в тази посока има намерение да се движи политиката на Нова демокрация, заяви лидерът на гръцката опозиционна партия Кириакос Мицотакис след среща с руския министър на външните работи Сергей Лавров в Москва, съобщи \"Катимерини\". Мицотакис уточни, че Гърция принадлежи неразривно към западната система на сигурност и ценности, но това не означава, че не може да подобри отношенията си с Русия, предаде БТА. Лидерът на Нова демокрация съобщи, че с Лавров са обсъдили теми като икономическото сътрудничество , разширяването на възможностите за привличане на руски инвестиции в Гърция и увеличаването на гръцкия износ за Русия . По-рано днес Мицотакис разговаря с руския премиер Дмитрий Медведев и с председателя на Държавната дума Вячеслав Володин.", "date": "2019.02.28", "title": "Мицотакис към Лавров: Гърция може да бъде надежден партньор за Русия"}
{"url": "https://www.24chasa.bg/novini/article/7323269", "text": "Канада ще участва в програмата на НАСА за създаване на окололунна станция \"Гейтуей\", съобщиха ТАСС и Франс прес, цитирани от БТА. Това заяви канадският премиер Джъстин Трюдо по време на визитата си в щаб-квартирата на Канадската космическа агенция в предградията на Монреал. \"Съюзниците ни поискаха от нас да се присъединим към тях и да дадем своя принос в изследването на космоса. Те искат да сме партньори в тази лунна мисия. Канада ще отида на Луната\", каза на пресконференция премиерът. По думите му, Отава планира да инвестира 2,05 милиарда канадски долара (1,56 милиарда щатски долара) за 24 години в различни космически програми, включително в проекта \"Гейтуей\" на НАСА. Американското космическо ведомство предвижда до 2026 г. да сглоби в окололунна орбита станцията \"Гейтуей\", която ще се използва при пътувания между Земята и Луната. Миналата седмица директорът на НАСА Джим Брайдънстайн заяви, че Вашингтон възнамерява да сформира международна коалиция за съвместно осъществяване на плановете по усвояване на Луната и за трайно човешко присъствие на повърхността й.", "date": "2019.02.28", "title": "Канада ще се присъедини към проекта на НАСА за създаване на окололунна станция"}
{"url": "https://www.24chasa.bg/novini/article/7323079", "text": "Съветът на ЕС съобщи, че е назначил Иймън Гилмор за специален представител за човешките права. Гилмор ще замени Ставрос Ламбринидис, назначен през 2012 г. за първи път на този пост. Гилмор поема задачите си от утре и първоначално е назначен за срок от две години. Задачите на специалния представител са свързани с повишаване на ефективността и видимостта на политиката на ЕС в областта на правата на човека. Специалният представител има широк и гъвкав мандат, който дава възможност за приспособяване към променящата се геополитическа обстановка. Специалният представител ще работи в тясно сътрудничество с Европейската служба за външна дейност, която ще осигурява пълна подкрепа за неговата работа, пише в съобщението. Като бивш вицепремиер и министър на външните работи на Ирландия, Гилмор е натоварен с отговорност от правителството за изпълнението на Белфасткото споразумение, включително разпоредбите за основните права на човека. От октомври 2015 г. той е специален пратеник на върховния представител за мирния процес в Колумбия. Неговата работа и приносът му към мирния процес са високо оценени от всички страни, се допълва в съобщението. Специалните представители на ЕС утвърждават политиките и интересите на Общността в определени региони и държави, и работят по въпроси, които пораждат загриженост или са от европейски интерес. Те играят активна роля в усилията за утвърждаването на мира, стабилността и принципите на правовата държава. Първият специален представител на ЕС беше назначен през 1996 година. Днес работата на върховния представител на ЕС по външната политика и сигурността Федерика Могерини се подпомага от осем специални представители.", "date": "2019.02.28", "title": "ЕС назначи нов специален представител за\nчовешките права"}
{"url": "https://www.24chasa.bg/novini/article/7323013", "text": "Brexit or not Brexit (\"Да напуснем или не\") гласи заглавието на специален брой на белгийското списание с комикси \"Спиру\", който цели да направи по-разбираем развода между Великобритания и Европейския съюз, предаде Франс прес. На корицата британска семейна двойка пие чай, двамата са с гръб един към друг, до жената има плакат с думата \"Не\", а до мъжа - с думата \"Да\". На стената се вижда портрет на кралица Елизабет Втора, която отронва сълза. В броя са поместени пет непубликувани рисунки на британски карикатуристи, единият от които е Чарли Адлърд, автор на комикса \"Живите мъртви\", предаде БТА. Отпечатан в 70 000 екземпляра (с 30 процента повече от обичайния седмичен тираж), специалният брой ще бъде пуснат в продажба в Белгия, Франция и Швейцария от 6 март. Белгийското списание рядко публикува специални броеве. Предишният беше посветен на атентата срещу френския сатиричен седмичник \"Шарли ебдо\" през януари 2015 г., отбелязва Франс прес.", "date": "2019.02.28", "title": "Белгийски комикс посвети специален брой \nна Брекзит (Снимка)"}
{"url": "https://www.24chasa.bg/novini/article/7323107", "text": "Председателят на Управителния съвет на Агенция „Пътна инфраструктура“ Георги Терзийски инспектира работата на служителите на Националното тол управление на територията на област Ловеч. Тол контролът на превозните средства, пътуващи по републиканските пътища на територията на областите Ловеч, Велико Търново, Плевен и Габрово, се осъществява от 40 инспектори и 11 правоприлагащи автомобила. Това съобщиха от пресцентъра на АПИ.  До 26 февруари на територията на цялата страна екипите на тол контрола, съвместно с „Пътна полиция“, са проверили над 44 хил. автомобила. На нарушителите са наложени над 1300 компенсаторни такси, съставени са и над 180 акта за установяване на административно нарушение. Общата стойност на наложените компенсаторни такси, които са платени на постерминалите, с които разполагат инспекторите, е близо 64 000 лв. От тях около 59 000 лв. са от шофьорите на леки автомобили, а 5 200 лв. са от водачите на останалите видове превозни средства. Отделно шофьорите могат да платят компенсаторната такса и на касите на оператори, които приемат плащане в брой към банковата сметка на Националното тол управление, както и чрез банков превод или на граница преди излизане от страната. Днес, тол контролът в Ловеч до обяд бе наложил най-високата компенсаторна такса от 175 лв. на шофьор на тежкотоварен автомобил без е-винетка. Е-винетки в момента се продават от над 8200 точки и всеки може да купи както предпочита и му е най-удобно. On-line чрез интернет страниците bgtoll.bg, vinetki.bg и А1.bg, мобилното приложение, чрез 428-те терминала за самотаксуване или в брой на гише. На територията на Ловешка област има 12 терминала за самотаксуване. Каси за покупка на електронна винетка кеш има в ОПУ-Ловеч, както и във всички останали областни пътни управления. Винетка може да бъде купена чрез плащане в брой и на 3000 каси на „Български пощи“ ЕАД, в 2300 каси на „Изи пей“, в бензиностанциите ОМВ и Лукойл, в офисите на мобилния оператор А1.", "date": "2019.02.28", "title": "Шефът на АПИ провери работата на тол екипите (Снимки)"}
{"url": "https://www.24chasa.bg/novini/article/7323108", "text": "По обвинение на Окръжната прокуратура в Плевен осъдиха частен съдебен изпълнител за престъпление по служба и документно престъпление, съобщиха от ведомството. Подсъдимият е признат за виновен в това, че от 1 до 27 юни 2016г. в Плевен, като частен съдебен изпълнител с район на действие Окръжен съд - Плевен, не изпълнил служебните си задължения съгласно ГПК. При извършване на действия по изпълнително дело определил по-ниска от законово допустимата цена за публична продан на недвижим имот, с цел да набави за взискателя облага, от което е могло да настъпят немаловажни вредни последици. Подсъдимият е осъден и затова, че на 16 юни 2016 г. в Плевен съзнателно се ползвал от преправен частен документ, даден по друго изпълнително дело. На подсъдимия Окръжният съд в Плевен е определил наказание 3 години лишаване от свобода с 4 години изпитателен срок. Присъдата подлежи на обжалване пред Апелативен съд - София. Срещу същия частен съдебен изпълнител Окръжна прокуратура-Плевен е внесла обвинителен акт в съда и за друго престъпление.", "date": "2019.02.28", "title": "Осъдиха плевенски частен съдебен изпълнител за престъпление по служба"}
{"url": "https://www.24chasa.bg/novini/article/7323129", "text": "Втората среща на върха между САЩ и Северна Корея остави усещането за недовършена работа, пише в. \"Фигаро\", цитиран от БТА, по повод приключилата без споразумение среща между американския президент Доналд Тръмп и севернокорейския лидер Ким Чен-ун. Ще трябва да се чака още, тъй като Вашингтон и Пхенян решиха да си дадат повече време за постигането на \"добро споразумение\", отбелязва френският ежедневник и коментира, че позициите на двете страни по денуклеаризацията се разминават. Различия има и по въпроса за вдигането на санкциите, наложени на севернокорейския режим. \"Искаше ми се да стигнем по-далеч, но човек понякога трябва да си тръгне от масата на преговорите\", каза днес Тръмп пред медиите, припомня \"Фигаро\". Той добави, че севернокорейците все още склонни на денуклеаризация, но че САЩ не могат да се откажат от всички санкции - нещо, за което Пхенян редовно настоява - още в началото на преговорите. Ето защо Тръмп напусна Виетнам без церемония по подписването на съвместно споразумение, както беше предвидено в началото. Втората глава от преговорите, започнали на първата среща на върха САЩ-КНДР през юни миналата година в Сингапур, беше по-деликатна, подчертава \"Фигаро\". В Ханой трябваше да се договорят конкретни мерки по въпроса за денуклеаризацията на Северна Корея. Севернокорейският режим, който е вписал правото на ядрено оръжие в конституцията на страната, от години оправдава ядрената си програма с американския \"ядрен чадър\", разгърнат над Южна Корея. Пхенян досега не е дал ясна дефиниция на понятието \"денуклеаризация\", споменато на първата среща на върха в Сингапур. Режимът иска много силни гаранции за сигурността си и предварително вдигане на санкциите и изтегляне на американските военни в Южна Корея. За Тръмп обаче това предварително условие е неприемливо, защото той смята, че тези мерки могат само да са завършек на процеса на денуклеаризация. САЩ от своя страна възнамеряваха да договорят в Ханой междинни мерки, като например частичното вдигане на санкциите или най-малкото изключения от санкциите (например такива, касаещи междукорейските икономически отношения), но в замяна на спирането от Пхенян на обогатяване на уран до нива, които могат да се използват за военни цели, и на писмен ангажимент за спиране на ядрените тестове и на изпитанията на междуконтинентални балистични ракети. По въпроса Ким Чен-ун вече пое ангажимент за мораториум, но само устно. Според думите на Тръмп Пхенян е продължил да изисква пълно вдигане на санкциите, което обяснява и липсата на споразумение днес в Ханой, пише \"Фигаро\". Тръмп, който е известен с култа си към \"дипломацията на сделките\", обаче не бърза за споразумение със Северна Корея, като целта му е да постигне добра сделка, коментира френският ежедневник. Ким също даде индикации, че има желание за постигане на денуклеаризация на Корейския полуостров, като заяви, че ако не подкрепяше идеята, той просто нямаше да дойде във Виетнам. Тръмп не успя да постигне ядрена сделка с Ким Чен-ун в Ханой, пише британският в. \"Файненшъл таймс\" по повод приключилата набързо среща на върха във виетнамската столица. На пресконференция американският президент каза, че има напредък в сравнение с неясната договорка в Сингапур през юни. Той обаче призна, че по въпроса със санкциите позицията на Ким \"не е била точно като нашата, но се е доближавала много повече, отколкото беше през миналата година\". Изходът от срещата е разочарование за Белия дом, който беше съобщил на репортерите, че Тръмп и Ким ще участват в церемония днес, на която ще бъде обявено постигнатото споразумение, коментира \"Файненшъл таймс\". Церемонията и предвиденият след нея обяд бяха отменени. Според Денис Уайлдър, бивш служител на ЦРУ и съветник по азиатските въпроси на американския президент Джордж Буш-младши в шестранните преговори за денуклеаризацията на Северна Корея, такова прекъсване на среща на високо равнище по подобен начин е нещо безпрецедентно. Уайлдър посочва, че азиатците много държат на протокола, и анулирането на обяда със сигурност е дошло от американска страна. Според бившия съветник на Буш-младши това е опасността, когато лидерите директно започват да преговарят по въпроси, по които не е било постигнато предварително споразумение на работно равнище. Уайлдър визира факта, че Тръмп се опитва да ръководи лично процеса на преговорите, вместо да го повери на сътрудници, тъй като е установил, както уверява, \"необикновена връзка\" с Ким. За един президент, който с неохота признава провалите, Тръмп беше доста откровен за причините защо не е била сключена сделка с Пхенян, отбелязва \"Файненшъл таймс\". Той обяви, че Пхенян се е съгласил да разруши Йонбьон - главния си ядрен комплекс, в който има предприятия за обогатяване на уран и на плутоний. Ким обаче не се е съгласил да унищожи другите си ядрени обекти, в това число и таен комплекс за обогатяване на уран, който САЩ поискаха да бъде унищожен, за да облекчат санкциите на ООН срещу Пхенян. Днес Тръмп заяви, че \"Йонбьон може и да е много голям, но не е достатъчно голям, за да бъде оправдана отмяна на санкциите\". Той допълни, че САЩ са разкрили и други неща, в това число и тайния обект за обогатяване на уран, за чието съществуване Пхенян никога не е признавал открито. \"Мисля, че те (севернокорейците) бяха много изненадани, че ние знаем това\", заяви Тръмп. Според Джон Кърби, бивш говорител на Пентагона и на Държавния департамент при президента Барак Обама, на Тръмп трябва да се признае заслугата, че не се е съгласил на лоша сделка. Преди срещата на върха в Ханой критици предупредиха, че американският президент може да вземе за решение за облекчение на санкциите срещу Пхенян, само за да може да обяви постигането на споразумение със Северна Корея, припомня \"Файненшъл таймс\". Според Дейвид Ким, бивш служител на Държавния департамент, важното е изходът от срещата да не се възприема като провал. Според експерта, докато двамата лидери запазват политическата си воля и продължават да разговарят, може да се очаква напредък в бъдеще. \"Въпреки, че ще има моменти на вълнение, на разочарование и на неприятности, тази драма между Ким и Тръмп е предопределена да има положителен край, докато двамата \"любовници\" запазят ангажиментите си\", коментира шеговито анализаторът.", "date": "2019.02.28", "title": "\"Фигаро\": Втората среща на Тръмп и Ким - усещане за недовършена работа"}
{"url": "https://www.24chasa.bg/novini/article/7323141", "text": "Реформата в областта на социалните услуги предвижда домовете за стари хора да продължат да съществуват като предоставящи резидентна грижа за възрастни хора в надтрудоспособна възраст. Това е казал министърът на труда и социалната политика Бисер Петков пред медии във Велинград, където е посетил Дом за стари хора, съобщиха от пресцентъра на МТСП. Петков е посочил, че реформата предвижда постепенно да се закриват институциите за пълнолетни лица с умствена изостаналост и психични разстройства. Домовете за стари хора, които към момента са 82 в страната и се финансират от държавата годишно с над 50 млн. лв., ще се реформират в съответствие със стандартите за качеството на тази услуга, които ще се определят в отделна Наредба. Целта е всички домове за стари хора да отговарят на определени стандарти и качеството на техните услуги да се повиши. Предвижда се създаването и на Агенция за качеството на социалните услуги, която ще лицензира доставчиците на социалните услуги и ще контролира за спазването на стандартите. Петков е обяснил, че запазването на съществуващите домове за стари хора е регламентирано в проекта на Закон за социалните услуги, който предстои да бъде гласуван на второ четене в Народното събрание. Това е изцяло нов закон, който прави реформа в сектора на социалното включване и цели да доближи социалните услуги до хората, каза министър Петков. Законът отделя социалните услуги от социалното подпомагане, където в момента са регламентирани, като инструмент за подобряване качеството на живот на хората и по нов начин регламентира достъпа до тях, тяхното планиране, финансиране и предоставяне. По време на посещението си във Велинград министър Петков е участвал в работна среща на Агенцията за социално подпомагане и се е срещнал с кмета на града Костадин Коев. Двамата са обсъдили развитието на социалните услуги, състоянието на пазара на труда, възможностите за заетост в общината, както и приоритетните политики на социалното министерство.", "date": "2019.02.28", "title": "Бисер Петков: Качеството на услугите на домовете за стари хора ще се подобрява"}
{"url": "https://www.24chasa.bg/novini/article/7323146", "text": "Бившият личен адвокат на президента на САЩ Доналд Тръмп, Майкъл Коен, днес отново свидетелства пред комисия на Конгреса, предаде Франс прес. Коен говори пред комисията по разузнаването в Камарата на представителите. Изслушването му този обаче е при закрити врата, предаде БТА. Във вторник той бе изслушан при закрити врата и в комисията по разузнаване в Сената. Вчера беше публичното изслушване на Коен в комисията по надзор и реформа в Камарата на представителите. То бе предавано по телевизията. Председателят на комисията по разузнаването в Камарата на представителите, демократът Адам Шиф, обяви, че тя ще разгледа задълбочено при днешното изслушване много въпроси, свързани с подозренията за таен сговор между Русия и предизборния екип на Доналд Тръмп по време на президентските избори в САЩ през 2016 г.", "date": "2019.02.28", "title": "Изслушаха отново бившия личен адвокат на Тръмп, но този път при закрити врата"}
{"url": "https://www.24chasa.bg/novini/article/7323121", "text": "Ще имаме еднакви права както другите европейци - сега ако искаме да направим превод от 10 евро, може да ни се наложи да платим такса от 15 евро. Регламентът ще влезне в сила декември месец тази година. От декември ще се плащат 10 пъти по-ниски такси за тези преводи. Това каза евродепутатката Ева Майдел в предаването \"Още от деня\" по  . Регламентът казва, че в момента таксите са необосновано високи, когато говорим за преводи в евро в рамките на ЕС. Таксите ще са приравнени на таксите за вътрешни преводи, тоест това ще бъде значително намаляване. Показваме, че няма различно качество европейци, обясни Майдел. Тук показваме важната роля на ЕС. Нито една държава поотделно нямаше да може да се справи с високите такси. Показваме, че когато виждаме различно третиране към някои страни, трябва да се сложи край на това. Известно е от март месец 2018 година, че ние работим по този регламент. Водим преговори с държавите-членки, с ЕК. Ние искаме регламентът да обхваща всички валути, а не само еврото, каза още Ева Майдел. България към този момент е с ясно изписана пътна карта на еврозоната. Ясно ни казаха, че вървим по план и имаме подкрепата на европейските институции. Разписано е какви са процедурите, за да намалим голямата разлика между богати и бедни в страната. Има доближаване на доходите в последните години до доходите в западноевропейските държави. България ще приеме еврото само когато е подготвена и гражданите се чувстват подготвени. Еврозоната ни изстрелва в сърцето на Европа, каза евродепутатката. Еврозоната не е сребърният куршум, който ще ни направи по-богати или по-бедни, но там се взимат важни решения за ЕС. Над 50 процента от българите одобряват членството ни в ЕС. Няма държава, която да е член на еврозоната, които да са заживели по-зле, след като са се присъединили към нея. Разбира се, трябва да бъдем подготвени за тази стъпка. Ние смятаме, че това е правилното развитие за нас и работим в тази посока, допълни Майдел.  IT-секторът има изключително голям ръст на годишна база. България е символ на качество в тази сфера, имаме компании, които може да сравним с Google и фейсбук. ЕС създава орган, който ще затегне контрола върху ЕС. Важно е човекът, който е начело на този орган, да действа от първия си ден, завърши Ева Майдел.                                                                                                                                                                                                                                                                                                                       ", "date": "2019.02.28", "title": "Ева Майдел: Еврозоната не е сребърният куршум, който ще ни направи по-богати или по-бедни"}
{"url": "https://www.24chasa.bg/novini/article/7323152", "text": "Литва е спазила законодателството на ЕС, като е въвела мерки срещу телевизия, разпространяваща руска пропаганда. Това е заключението на генералния адвокат на Съда на ЕС Хенрик Йое, предаде БТА. Адвокатът се е произнесъл по решението на литовските власти да ограничат разпространението на телевизията \"НТВ Мир Литва\" само по кабел и в интернет срещу допълнително заплащане. През 2016 г. литовските власти са въвели ограничението за срок от 12 месеца. В съобщение на Съда на ЕС се уточнява, че рускоезичният телевизионен канал се разпространява от дружество, регистрирано във Великобритания. Пояснява се, че през 2016 г. телевизията е излъчила предаване, в което са били отправени призиви за враждебност и омраза към Литва, Латвия и Естония на основата на националност. В становището си адвокатът отбелязва, че властите във Вилнюс не са нарушили правото на ЕС за свободно приемане и препредаване на телевизионен сигнал от друга държава от Общността. Според него приемащата сигнала държава може да задължи дружествата за далекосъобщителни услуги да въведат мерки, оправдани от обществения интерес. По неговата оценка предприетите мерки не ограничават разпространението на въпросната програма, защото потребителите запазват законна възможност да я следят. Взетите мерки са оправдани и съразмерни. Литва е предприела разумни мерки да защити информационното си пространство от руска пропаганда на фона на информационната война, на която са подложени балтийските държави, се посочва в становището. В съобщението се пояснява, че становището на адвоката ще бъде взето предвид при произнасянето на по-късна дата на решението по случая на Съда на ЕС.", "date": "2019.02.28", "title": "Съдът на ЕС подкрепя мерките на Литва срещу руската пропаганда"}
{"url": "https://www.24chasa.bg/novini/article/7323151", "text": "Европейският съд за правата на човека /ЕСПЧ/ осъди днес Гърция и Франция за отношението им към деца мигранти и бежанци в два отделни случая от началото на 2016 г., предаде ДПА, цитирана от БТА.  Съдът осъди Гърция да плати по 4000 евро обезщетение на 9 тийнейджъри от Сирия, Ирак и Мароко, които са били държани в килии на границата и в полицията в продължение на няколко седмици след като са пристигнали в страната. Според съда килиите не били пригодени за дългосрочно задържане, особено на непълнолетни лица. Франция трябва да плати 15 хиляди евро обезщетение на дете от Афганистан, прекарало около 6 месеца в неофициален лагер за мигранти в Кале.", "date": "2019.02.28", "title": "Европейският съд за правата на човека осъди Гърция и Франция за отношението им към деца мигранти"}
{"url": "https://www.24chasa.bg/novini/article/7323175", "text": "Министрите на външните работи на Русия и Турция - Сергей Лавров и Мевлют Чавушоглу, потвърдиха в телефонен разговор днес общата нагласа на Москва и Анкара за борба с терористичната заплаха в Сирия, предаде ТАСС, като цитира прессъобщение на министерството на външните работи на Русия. Министрите обмениха мнения за текущото състояние на процеса на решаване на сирийската криза и усилията, които предприемат в рамките на процеса от Астана. Потвърдена бе общата нагласа и сходство в подхода по въпроса за борба с терористичните елементи в Сирия в интерес на скорошна стабилизация на обстановката в тази страна и напредък в политическото разрешаване на кризата, подчертаха от руското МВнР. Наред с това министрите обсъдиха редица практически въпроси във връзка с предстоящите руско-турски контакти на високо и още по-високо равнище. Телефонният разговор се е състоял по инициатива на турската страна.", "date": "2019.02.28", "title": "Лавров и Чавушоглу говориха по телефона за сирийската криза"}
{"url": "https://www.24chasa.bg/novini/article/7323183", "text": "Общинските музеи, галерии и зоологическата градина ще работят с \"вход свободен\" на националния празник- 3 март, съобщиха от пресцентъра на Столичната община, цитирани от БТА. Безплатен ще е входът за Регионалния исторически музей - София, Софийската градска художествена галерия и парк-музей \"Врана\". Гостите на музея за история на София ще могат да разгледат безплатно постоянната и временната експозиция в сградата на пл. \"Бански\" 1, както и археологическото ниво под базиликата \"Света София\".", "date": "2019.02.28", "title": "Общинските музеи, галерии и зоопаркът в София обявиха свободен вход на 3 март"}
{"url": "https://www.24chasa.bg/novini/article/7323063", "text": "Исканията на всичките над 1200 протестиращи шофьори в градския транспорт, внесени с тяхна подписка в Столична община, трябва да ги обсъдим в Комисията по транспорт и туризъм точка по точка. Това предложи председателят на БСП - София и на групата на социалистите в СОС Калоян Паргов, цитиран от пресцентъра на БСП - София, по време на продължилото близо 3 часа заседание на Комисията по транспорт и туризъм. На него присъстваха и представители на протестиращите шофьори, които изложиха исканията си. \"На следващото редовно заседание, което ще се проведе на 13 март, очаквам да дискутираме по същество тези искания и да поставим срокове за изпълнението им, коментира Калоян Паргов, който е и заместник-председател на Комисията по транспорт и туризъм. - По въпроса за заплатите - предвид увеличението с 10%, което влезе в сила от 1-и февруари, трябва да обсъдим възможността с бюджетното изпълнение най-късно в средата на годината да бъдат отделени допълнително средства за ново повишение от началото на второто шестмесечие. По исканията, свързани с материално-битовото осигуряване и условията на труд, мисля, че бюджетът на Столична община е достатъчно голям, рекорден тази година, и ще може да се намерят средства, за да бъдат изградени нормални санитарни възли на последните спирки. Няма причина да не намерим решение и на проблема, свързан с времето за почивки, което в момента не позволява на шофьорите дори да удовлетворят физиологичните си нужди. На следващото заседание на Комисията очаквам да преразгледаме разписанието и графика в столичния градски транспорт. Също така трябва да дискутираме и трафика на определени ключови кръстовища в града, където заради задръствания колите на градския транспорт се бавят. Тези забавяния водят до санкции на шофьорите, които се отразяват върху заплатите им, тъй като не могат да се впишат в графиците и разписанията\". Калоян Паргов добави, че много се надява в предстоящите две седмици до следващото заседание на Комисията на 13-и март ръководителите на транспортните дружества, както и заместник-кметът Дончо Барбалов да подготвят необходимите разчети и данни. \"Така ще може отново заедно със синдикатите и представителите на протестиращите шофьори да обсъдим проблемите и темите и да поставим начало на решаването им\", добави той. След заседанието на Комисията по транспорт и туризъм днес Калоян Паргов разговаря със събралите се на протест пред входа на Столична община работещи в столичния градски транспорт. \"Казах им как протече заседанието, обясних им, че работата по техните проблеми ще я продължим, докато не намерим решение, което да удовлетвори техните искания, защото смятам, че са съвсем справедливи, коментира той. - Недопустимо е в 21-и век тези хора да бъдат роби. Не може човек да е принуден да работи до крайна изнемога, за да си осигури някакъв нормален живот. Работата до пълно изтощение води до всички тези инциденти, които зачестиха много в последните месеци в градския транспорт. Това е страшно притеснително, възмутително и недопустимо!\".", "date": "2019.02.28", "title": "Паргов: Да обсъдим точка по точка исканията на протестиращите шофьори"}
{"url": "https://www.24chasa.bg/novini/article/7323003", "text": "Пакистан ще освободи утре пленения индийския пилот като жест в името на мира, съобщи днес пакистанският премиер Имран Хан, цитиран от Франс прес. Изтребителят на подполковник Абхинандан Вартаман бе свален вчера над спорната област Кашмир, предаде БТА. По-рано днес пакистанският външен министър Шах Махмуд Куреши каза, че страната му е готова да освободи индийския пилот. Това бе първи знак за деескалация на напрежението между двете ядрени сили, отбелязва Франс прес.", "date": "2019.02.28", "title": "Пакистан ще освободи пленения индийски \nпилот утре"}
{"url": "https://www.24chasa.bg/novini/article/7322608", "text": "Делегация от членове на Европейския парламент (ЕП) е на посещение в Албания, където отправи критика към опозицията заради решението й да се оттегли от парламента и осъди насилието на скорошните протести, съобщи Асошиейтед прес. Евродепутатите призоваха управляващото мнозинство да започне разговори с опозицията за разрешаване на политическата криза, предава БТА. \"Бойкотирането на представителството на хората в парламента е много лош сигнал. Това ще подкопае доверието в държавата и в нацията като цяло\", каза водачът на европейската делегация Туне Келам. Албания, която стана член на НАТО през 2009 г., получи статут на кандидатка за членство в ЕС през 2014 г. и се надява да започне присъединителни преговори през юни. Опозицията, водена от дясноцентристката Демократическа партия, обвинява лявото правителство на премиера Еди Рама, че е корумпирано и свързано с организираната престъпност. Опозиционните партии настояват да бъде назначено служебно правителство, което да проведе предсрочни избори. \"Дори опозицията да е напълно права в своите обвинения, с бойкотирането на парламента те няма да решат проблемите си\", каза германският евродепутат Кнут Флекенщайн. През последните две седмици протестите достигнаха и до прояви на насилие, като привърженици на опозицията атакуваха полицията, а тя отговори със сълзотворен газ. Десетки протестиращи и полицейски служители бяха ранени. След Албания делегацията на ЕП заминава за Република Северна Македония, който също се надява да започне присъединителни преговори тази година.", "date": "2019.02.28", "title": "Евродепутати критикуваха решението на албанската опозиция да се оттегли (Обновена)"}
{"url": "https://www.24chasa.bg/novini/article/7323028", "text": "Датата 29 март, на която Великобритания трябва да напусне Европейския съюз, може да се отложи, но трябва да има основателна причина, заяви днес главният преговарящ от страна на ЕС Мишел Барние, цитиран от Ройтерс и БТА. Барние говори пред журналисти след среща във Виена с австрийския канцлер Себастиан Курц. Евентуалното \"техническо\" удължаване би могло да продължи най-много до изборите за Европейски парламент през май, каза Барние на пресконференцията и добави, че по-голямо отлагане би поставило въпроса за участие на британците в гласуването. Той британците трябва по-скоро да вземат решение, вместо да настояват за евентуално отсрочване на датата на Брекзит. Преговорите за развода с Лондон са \"в тежък момент\", призна Барние. \"Днес особено имаме нужда от решение, това е по-важно от допълнителното време\", каза европейският главен преговарящ за Брекзит, цитиран от Франс прес. Курц от своя страна подчерта, че \"ако организиран Брекзит не е възможен до края на март\", европейците \"ще действат в полза на удължаване\" на срока за излизане на Великобритания от ЕС. Австрийският канцлер изрази желание въпросът да бъде решен до края на май, защото ще е \"абсурдно\" държава, която иска да напусне ЕС, да гласува за Европейски парламент, предаде Асошиейтед прес. Ако Великобритания иска удължаване, за да предотврати неорганизиран Брекзит, Австрия ще я подкрепи, даде да се разбере Курц. Дипломатически източници от ЕС съобщиха днес, че е възможна сделка с Великобритания в спора за предпазния механизъм преди датата 12 март, посочена от британската министър-председателка Тереза Мей като краен срок парламентът да подкрепи договореното от нея споразумение, предаде ДПА. Ако на 12 март британските депутати отново не подкрепят сделката, тогава те ще гласуват дали да приемат хаотично излизане без сделка или да поискат отлагане на датата на Брекзит. Дипломати от Европейския съюз казаха днес, че такова отлагане вече е почти неизбежно. Ако двете страни се съгласят на това, решението ще бъде взето на следващата среща на високо равнище на ЕС на 21 и 22 март.", "date": "2019.02.28", "title": "Барние: Брекзит може да се отложи, ако има основателна причина"}
{"url": "https://www.24chasa.bg/novini/article/7322779", "text": "Гърция трябва да постигне резултати в реформите, за да изпрати положителен сигнал към финансовите пазари преди срещата на финансовите министри от еврозоната следващия месец, заяви еврокомисарят по финансите Пиер Московиси днес в Атина, съобщи Ройтерс, цитирана от БТА. Московиси каза, че Гърция е отбелязала напредък, но недостатъчен, за да получи 750 милиона евро от печалбите от гръцките държавни ценни книжа, държани от централните банки на страните от еврозоната. За тази цел Гърция трябва да приложи 16 реформи, обещани на партньорите й от еврозоната, преди срещата на Еврогрупата на 11 март. На среща с гръцкия премиер Алексис Ципрас Московиси каза, че се надява и очаква, че \"ще има съществени резултати на (следващата среща на) Еврогрупата, които ще изпратят кристално ясен сигнал към пазарите, че Гърция е благонадеждна\". Еврокомисарят заяви, че с Ципрас са имали открита дискусия, на която са обсъдили продажбата на въглищните електроцентрали, намаляването на лошите кредити на гръцките банки и замяната на сега действащия закон, който защитава длъжниците от принудителна продажба на основното жилище. По последния въпрос Московиси подчерта, че \"критериите трябва да се фокусират върху онези, които наистина се нуждаят (от защита), не върху стратегическите длъжници, които биха могли да злоупотребят с нея\".", "date": "2019.02.28", "title": "Московиси: Гърция трябва да постигне резултати в реформите"}
{"url": "https://www.24chasa.bg/novini/article/7322787", "text": "Вчера, 27 февруари, на граничния пункт \"Дунав мост\" за излизане от страната пристигнал лек автомобил “Фолксваген”, с водач 48-годишен български гражданин, съобщават от пресцентъра на МВР. По искане на Гранична полиция, при митническа проверка, под скоростния лост е открит изграден тайник. В него са установени 35 пакета с общо тегло над 27 кг марихуана. Граничните полицаи са задържала шофьора и наркотичното вещество. По случая в ГПУ-Русе е образувано досъдебно производство.", "date": "2019.02.28", "title": "Откриха над 27 кг марихуана в тайник в кола на ГКПП \"Дунав мост\" (Снимки)"}
{"url": "https://www.24chasa.bg/novini/article/7322790", "text": "Прокуратурата продължава и към настоящия момент да извършва следствени действия по искане на европейските партньори за онлайн финансова търговска измама, съобщиха от пресцентъра на държавното обвинение по повод разпространената от австрийски медии информация за разследването. Работата по случая е започнала в началото на 2019 г. в изпълнение на четири Европейски заповеди за разследване от Германия и Австрия за разкриване на международна престъпна група, извършваща киберпрестъпления - онлайн финансова търговска измама. В резултат от тези действия са измамени хиляди граждани на Германия, Австрия и други страни - членки на ЕС. Измамите се изразявали във въвеждане на пострадалите граждани в заблуждение, чрез предлагани по интернет фиктивно благоприятни условия за инвестиране на парични средства, които впоследствие не се възстановяват. Прокуратурата е извършила 34 претърсвания, изземвания и обиски на лица в София. Иззети са множество документи, компютърни конфигурации и други вещи. Проведени са разпити и на 10 души в качеството им на обвиняеми по искане на съдебните власти в Австрия и Германия. По издадена от австрийските съдебни власти Европейска заповед за арест, на 30 януари прокуратурата е постановила задържането на Гал Барак, гражданин на Държавата Израел, сочен като основен член на международната престъпна група. Той е направил опит да напусне страната ни през ГКПП Калотина. На 1 февруари Окръжен съд - София е оставил за постоянно в ареста Барак, но при обжалване след това апелативният съд е изменил мярката на \"домашен арест\". Делото за предаване на Гал Барак на австрийските съдебни власти все още продължава.", "date": "2019.02.28", "title": "Разпитват 10, свързани с измамата за 100 млн. евро, извършена от бандата на Вълка"}
{"url": "https://www.24chasa.bg/novini/article/7322813", "text": "Огнищата на тероризъм в Сирия ще бъдат окончателно унищожени и това ще стане в най-близко време, каза пред журналисти в Москва днес руският президент Владимир Путин, цитиран от ТАСС, съобщи БТА. \"Ситуацията се стабилизира, остават само отделни огнища на съпротива на терористите, но сега те се потушават и мисля, че това ще стане окончателно в най-близко време\", каза той. Путин отбеляза, че остават зоната в Идлиб и нестабилната територия на десния бряг на река Ефрат. \"Върху това трябва да се работи, вчера говорихме за това с премиера (на Израел Бенямин Нетаняху)\", добави руският президент. Според него работна група за Сирия с участието на Русия, Израел и други държави и на всички въвлечени в конфликта, и преди всичко на Сирийската арабска република, може да се заеме с въпросите на нормализацията на положението в страната след окончателния разгром на тероризма там. Малко по-рано високопоставен израелски правителствен източник съобщи пред журналисти, коментирайки вчерашното посещение на Нетаняху в Москва, че Русия и Израел са решили да създадат работна група с участието на редица страни \"за проучване на въпроса за извеждането на чуждестранните сили от Сирия\". Според Путин създаването на такава работна група напълно съответства на руската позиция за Сирия и този въпрос е бил обсъден на срещата му с Нетаняху.", "date": "2019.02.28", "title": "Путин и Нетаняху планират работна група за нормализацията в Сирия"}
{"url": "https://www.24chasa.bg/novini/article/7322816", "text": "Триизмерна карта на релефа на Луната ще бъде съставена от орбиталния космически апарат \"Луна-Ресурс-01\", съобщи ТАСС. Агенцията цитира информация на специалиста Роман Бесонов от Института за космически изследвания към Руската академия на науките, където се разработват цифровите спътникови камери. На \"Луна-Ресурс-1\" ще бъде монтирана стереотопографска камера, която ще заснеме от борда на орбиталния апарат цялата повърхност на Луната. Това ще даде възможност на учените да съставят триизмерна карта на релефа на нашия естествен спътник с висока резолюция. Тази информация ще бъде много полезна за избирането на бъдещи места за прилуняване на пилотирани и автоматични мисии, предаде БТА. \"Луна-Ресурс-1\" е орбитален лунен апарат, който ще бъде доставен на полярна окололунна орбита. Неговата основна задача ще бъде дистанционното изследване на повърхността на Луната. Планирано е той да бъде изстрелян през 2023 година.", "date": "2019.02.28", "title": "Русия ще изготви триизмерна карта на Луната"}
{"url": "https://www.24chasa.bg/novini/article/7322821", "text": "Сръбската православна църква не признава т. нар. Православна църква на Украйна от канонична гледна точка. Това се казва в изявление на пресслужбата на Сръбската патриаршия, което беше публикувано днес на сайта на Отдела за външноцърковни връзки на Руската православна църква, съобщи ТАСС. Сръбската православна църква не признава провъзгласената \"Автокефална църква на Украйна\", която не съществува от канонична гледна точка, а на практика е наложена насила от изкуствената \"конфедерация\" на украински разколнически групи. Единствената църква, която Сръбската православна църква познава и признава, е каноничната Украинска православна църква, начело на която стои митрополитът на Киев и цяла Украйна Онуфрий, предаде БТА. Сръбската църква също така не признава решенията от т. нар. обединителен събор в Киев, наричайки го \"антиканонично сборище\". Сръбската патриаршия отказва да признае свещенослужителите на новата украинска църковна структура и лично \"предстоятеля\" Епифаний и е препоръчала на своите духовници да се въздържат от канонично общение с тях.", "date": "2019.02.28", "title": "Сръбската православна църква не признава \nновата църковна структура в Украйна"}
{"url": "https://www.24chasa.bg/novini/article/7322820", "text": "Кремъл заяви, че преговорите на срещата на върха между САЩ и КНДР във Виетнам изглежда са се провалили, защото двете страни не са били склонни на компромиси и отстъпки, предаде Асошиейтед прес, цитирана от БТА. Преговорите между президента на САЩ Доналд Тръмп и лидера на Северна Корея Ким Чен-ун завършиха днес два часа по-рано от предвиденото, след като страните не успяха да постигнат споразумение. Говорителят на Кремъл Дмитрий Песков каза пред журналисти, че Москва е окуражена от факта, че преговорите не са се провалили напълно. Той обаче изрази съжаление, че не е имало \"малки стъпки\" и гъвкавост, които биха помогнали за постигане на известен напредък. Песков посочи, че севернокорейската ядрена програма е сложен проблем, който \"не е възможно да бъде решен отведнъж\". Говорителката на руското външно министерство Мария Захарова заяви днес на брифинг, че Москва подкрепя нагласата на Вашингтон и Пхенян да продължат диалога, който трябва да бъде подкрепен от практически стъпки един към друг. \"Оценяваме положително нагласата на президента на САЩ и председателя на Държавния съвет на КНДР за продължаване на американско-севернокорейския диалог. Убедени сме, че той трябва да бъде подкрепен от реални практически стъпки един към друг и да се развива на основата на компромисен подход с изходна точка - създаване на атмосфера на доверие\", подчерта Захарова, цитирана от ТАСС. След телефонен разговор с американския държавен глава японският министър-председател Шиндзо Абе каза днес пред журналисти, че Токио поддържа позицията на президента Тръмп на срещата му с Ким, тъй като стопанинът на Белия дом не е направил отстъпки по пътя към денуклеаризация на Корейския полуостров, предаде ТАСС. \"Воден от твърдата си решимост да осъществи денуклеаризация, Тръмп не направи лесно отстъпки. Подкрепяме решението на Тръмп\", каза Абе. Пред журналисти Абе наблегна на това, че икономическите санкции срещу КНДР трябва да останат в сила, за да се оказва натиск върху изолираната държава да се откаже от ядрените си оръжия, предаде ДПА. Политическият анализатор от Токио Минору Морита посочи, че решението на Тръмп да не прави отстъпки е позволило на Абе да не изпадне в затруднено положение. Абе се изкачи по политическата стълба с остри критики срещу КНДР за ядрените й оръжия и ракетни програми и като повдигна въпроса за японците, отвлечени от севернокорейски агенти преди десетилетия. Критици на японския премиер казват, че правителството на Абе е увеличавало значително разходите за отбрана с мотив за военната заплаха от Китай и КНДР. Япония твърди, че 17 нейни граждани са били отвлечени от Северна Корея през 70-те и 80-те години на миналия век. Петима от тях бяха върнати живи на Япония през 2002 г., след среща между министър-председателя Юничиро Коидзуми и покойния севернокорейски лидер Ким Чен-ир, бащата на Ким Чен-ун. Токио се опитва да върне и останалите похитени японци, но при управлението на Абе има малък напредък по въпроса. Абе съобщи, че Тръмп и Ким са обсъдили този проблем вчера и, че ще трябва да се срещне лично с Ким, за да го разреши. \"Категоричен съм, че трябва да се срещна с председателя Ким\", каза Абе, цитиран от Ройтерс. Абе заяви, че Япония няма да нормализира дипломатическите връзки с Пхенян или да предоставя икономическа помощ, докато Северна Корея не даде пълна информация за всички отвлечени и не върне тези от тях, които са още живи. Пекин заяви след срещата Тръмп-Ким, че САЩ и Северна Корея трябва \"да извървят своята половина от пътя\", предаде Асошиейтед прес. Говорителят на китайското външно министрество Лу Кан каза днес на редовен брифинг, че през последната година ситуацията на Корейския полуостров е претърпяла значителен \"обрат\", \"трудно постигнат резултат\", който си струва да бъде ценен. Лу посочи, че САЩ и КНДР се се върнали на правилния път, водещ към политическо решение, което е \"единственият изход\". Китайският външен министър Ван И каза днес на гостуващия в Пекин севернокорейски зам.-външен министър Ни Кил-сон, че трудностите в американско-севернокорейските преговори са неизбежни, но Китай се надява, че двете страни могат да продължат диалога си, предаде китайската държавна телевизия, цитирана от Ройтерс. Южнокорейското президентство изтъкна, че американският държавен глава е изразил съжаление от провала на срещата му с Ким, но и \"твърда\" решимост да продължи преговорите, предаде АП. От президентството в Сеул съобщиха, че Тръмп е провел телефонен разговор с президента Мун Дже-ин и го е информирал за подробности от преговорите. Мун е насърчил Тръмп да продължи усилията си за постигане на \"исторически подвиг, като намери изход от последната надпревара в света, останала от времето на Студената война\".", "date": "2019.02.28", "title": "Крeмъл: Преговорите между САЩ и КНДР във Виетнам изглежда са се провалили"}
{"url": "https://www.24chasa.bg/novini/article/7322829", "text": "Някои са решени да се бият до смърт, други искат просто да избягат: в последния бастион на групировката \"Ислямска държава\" в Сирия възникна разделение между притиснатите в ъгъла и гладни джихадисти. Стотици бойци (най-вече чужденци), жени и деца продължават да са скупчени на по-малко от един квадратен километър територия, контролиран от \"Ислямска държава\" в село Багуз, Източна Сирия. Избягалите описват пред журналисти всекидневие, белязано от лишения и бомбардировки, а също и от разделение сред джихадистите. \"Някои искат да се бият, някои не искат да се бият, а други искат да избягат\", разказва пред Франс прес Ахмад ал Джура, един от избягалите от района през последните дни. Подобно на хиляди други избягали от Багуз той се озовал в ръцете на Сирийските демократични сили, арабско-кюрдската коалиция, бореща се срещу джихадистите. Трийсетгодишният мъж е един от малкото хора, на които Сирийските демократични сили са позволили да говори пред журналисти. Той обаче не може да бъде проверен от Франс прес чрез независими източници. Ал Джура, който е родом от провинция Хомс, Централна Сирия, уверява, че никога не се е сражавал за джихадистите. \"Те живееха сред нас на една много тясна територия\", казва той на фона на обвиненията на Сирийските демократични сили срещу бойците от \"Ислямска държава\", че се смесват с цивилните, за да ги използват като живи щитове. Ал Джура не храни илюзии за участта, която очаква бойците на \"Ислямска държава\". \"Там вече няма нищо за ядене, как ще се сражават? За да носиш оръжие, трябва да си физически силен\", казва той. Самият Ал Джура избягал заедно със семейството си, защото вече \"нямало работа\". \"Ситуацията е ужасяваща, пиехме мръсна вода\", разказва седналият на земята мъж, облечен в традиционни дрехи и с омотан около лицето кафяв шал. От самопровъзгласилия се през 2014 г. джихадистки \"халифат\", който контролираше някога обширни територии и големи градове в Сирия и Ирак, са останали само няколко къщи в съседство с неофициален лагер на ИД. Там има сирийци и иракчани, а също така и много чужденци - \"мухаджири\" (от арабски преселници), както ги нарича \"Ислямска държава\". Избягалите не крият огорчението си от несправедливото отношение към тях в джихадисткия бастион. \"Има хора, за които нищо не се промени с обсадата, но има и други, които умряха заради нея\", споделя 20-годишната сирийка Нур Груш, родом от Североизточна Сирия, седнала до снаха си и до осиновено от нея дете, останало сирак след смъртта и на двамата му родители. \"Някои членове на \"Ислямска държава\" и някои чужденци купуват, каквото си пожелаят\", казва тя. Тя разказва, че джихадистите са \"навсякъде\" по улиците и носят \"оръжията си, бомбите си и коланите си с експлозиви\". Снаха й Айша Абдел Азим допълва, че \"там вътре има много семейства\". \"Само тези, които имат пари, могат да си купят нещо. А ние един ден се хранехме, а един ден гладувахме\", казва със съжаление тази около 30-годишна майка на семейство. От декември общо около 50 000 души, основно членове на семейства на джихадисти, са напуснали бастиона на ИД, твърди Сирийският център за наблюдение на човешките права. Само през последните дни имаше четири големи евакуации. Няколко жени, с които разговаря Франс прес, заявиха наскоро, че кола на Хисба (религиозната полиция на ИД) обиколила бастиона, за да съобщи на семействата на ранените, че им е разрешено да си тръгват, ако пожелаят. Иракчанката Исра обаче си тръгнала с нежелание, за да спаси болния си племенник. \"Нямаше мляко, а той е много болен вследствие на глада. Лекарят му предписа да пие краве мляко, но там няма крави\", казва родената в Багдад жена. След претърсвания и сериозни разпити жените и децата са прехвърлени в лагерите за разселени в Североизточна Сирия. Когато камион пристигне в Багуз, всички се втурват, за да сигурни, че ще стигнат до него и няма да прекарат нощта навън в очакване на следващия конвой. Държейки внимателно в ръцете си хляб, мляко и завивки, Асмахан се опитва да си намери място в камиона, но споделя, че щяло да е по-добре, ако била останала при \"Ислямска държава\". \"Да, ние гладувахме, но бяхме убедени в това, което правим\", казва тази майка на три деца.", "date": "2019.02.28", "title": "Джихадистите в последната крепост на \"Ислямска държава\" в Сирия трябва да избират между бягство или смърт"}
{"url": "https://www.24chasa.bg/novini/article/7322840", "text": "Полша ще похарчи 50 милиарда долара за модернизация на своите въоръжени сили до 2026 г., обяви днес полският министър на отбраната Мариуш Блашчак, цитиран от ТАСС. На пресконференция, след като подписа Плана за техническа модернизация на въоръжените сили до 2026 г., Блашчак каза, че това \"един от най-важните документи\", предаде БТА. По думите му модернизацията през следващите осем години ще струва 185 милиарда злоти (50 млрд. долара). По данни на министерството на отбраната във Варшава Планът за техническа модернизация включва развитие на оперативните възможности и придобиване на съвременно въоръжение.", "date": "2019.02.28", "title": "Полша: До 2026 г. ще похарчим 50 млрд. долара за модернизация на войските ни"}
{"url": "https://www.24chasa.bg/novini/article/7322895", "text": "В Камарата на общините няма консенсус за произвеждането на втори референдум за напускането на ЕС, както и за това какъв въпрос да бъде зададен на допитването.Това заяви днес британският министър за Брекзита Стивън Баркли, цитиран от Ройтерс. \"Мисля, че няма консенсус, нито за втория референдум, нито за това какъв да е въпросът на втория референдум\", каза той пред парламента. Опозиционната Лейбъристка партия ще подкрепи предложение за втори референдум за Брекзит, заяви по-рано днес лидерът на партията Джереми Корбин, предаде БТА. Досега той се протовопоставяше категорично на идеята за второ всенародно допитване. Вчера британският парламент отхвърли алтернативния план за напускане на ЕС.", "date": "2019.02.28", "title": "Британски министър: В общините няма консенсус за втори референдум за Брекзит"}
{"url": "https://www.24chasa.bg/novini/article/7322900", "text": "Германският президент Франк-Валтер Щайнмайер ще посети България в началото на април. Той е потвърдил визитата си пред новата посланичка на България в Берлин Елена Шекерлетова, която на 27 февруари му връчи акредитивните си писма. След церемонията, която се проведе в резиденция „Белвю“, посланик Шекерлетова разговаря с президента Щайнмайер, държавния секретар във федералното министерство на външните работи Андреас Михаелис, ръководителя на администрацията на президента Щефан Щайнлайн и Флориан Баах от отдела за Европа в Администрацията на президента. Президентът приветства Елена Шекерлетова с поемането на новия ѝ пост и заяви, че с радост очаква посещението си в България в началото на април. Той заяви, че оценява високо българското председателство на Съвета на ЕС, отбелязвайки сериозните предизвикателства, пред които е изправена общността през последните две години и необходимостта от сплотяване и единство между страните членки. Посланик Шекерлетова е предала поздравите на президента Румен Радев, по чиято покана той ще посети България. Повод за за предстоящат визита е, че през 2019 г. се навършват 140 години от установяването на българо-германските дипломатически отношения. В края на срещата федералният президент Щайнмайер отправи най-сърдечни поздрави към президента на България Румен Радев.", "date": "2019.02.28", "title": "Президентът на Германия идва през април у нас"}
{"url": "https://www.24chasa.bg/novini/article/7322896", "text": "Президентът на САЩ Доналд Тръмп не смята, че севернокорейският лидер Ким Чен-ун има пръст в лошото отношение към американския студент Ото Уормбиър, който почина след арест в Северна Корея, предаде Асошиейтед прес, цитиран от БТА. Ким лично казал на Тръмп при току-що приключилата им среща във виетнамската столица Ханой, че не е знаел за случая. \"Вземам думите му за чиста монета\", казва Тръмп. Студентът от Охайо във Вирджинския университет бе осъден на 15 г. тежък труд в Северна Корея през 2016 г. по подозрение, че е откраднал пропаганден постер. Той почина през юни 2017 г. малко след като бе пуснат и изпратен в родината му в състояние на кома. Неговите родители смятат, че е бил измъчван от севернокорейските власти. След трагичния край на този случай Тръмп го използва за кампания срещу нарушенията на човешките права в комунистическата страна. По-късно той смекчи тона спрямо режима в Пхенян, преди да се сближи с Ким, посочва АП.", "date": "2019.02.28", "title": "Тръмп не смята, че Ким има връзка със смъртта на американския студент"}
{"url": "https://www.24chasa.bg/novini/article/7322830", "text": "\"Нямам какво да кажа\". Това бяха единствените думи пред съда на Борислав Николов, който е обвинен, че е пребил до смърт съпругата си Кремена. Състав на Варненския окръжен съд го остави в ареста с постоянна мярка за неотклонение задържане под стража. Служебният защитник на Борислав поиска домашен арест за клиента като заяви, че авторството на деянието не е доказано. Борислав има чисто досие, постоянен адрес и работа. Съдът обаче прецени, че на този етап може да се направи обосновано предположение за авторството и взе предвид множеството жалби за домашно насилие, подавани от Кремена, въпреки че тя сама ги е изтегляла впоследствие. Според близки на Николови цялото им семейно съжителство е било съпътствано от постоянни скандали. За 6-те години брак Кремена е подавала 6-7 сигнала за домашно насилие срещу съпруга си, но е оттегляла жалбите броени часове след това. Въпреки това, заради множеството сигнали, полицията е издавала предупредителни протоколи срещу Борислав, за да овладее агресията си. В единия от случаите Кремена дори се е освидетелствала, след като съпругът й й счупил носа с чиния при поредния скандал.", "date": "2019.02.28", "title": "Обвиненият в убийството на съпругата си Борислав: Нямам какво да кажа (Обновена)"}
{"url": "https://www.24chasa.bg/novini/article/7322915", "text": "38-годишна жена загина на място, след като се блъсна с колата си в автобус по пътя между Провадия и Дългопол. Инцидентът станал около 15.10 часа. Жената била зад волана на алфароемо. Все още не ясно каква е причитана за тежката катастроха. От полицията обясниха, че детайлите се изясняват. Към момента текат действия по разследване на случая. Образувано е досъдебно производство. Временно е ограничено движението в района на с. Раяк. От Дългопол за Провадия се преминава през с. Сава, а в обратна посока през с. Храброво.", "date": "2019.02.28", "title": "Жена загина на място след катастрофа между лека кола и автобус във Варненско"}
{"url": "https://www.24chasa.bg/novini/article/7322922", "text": "Американският държавен секретар на Майк Помпейо каза днес, че САЩ и Северна Корея може да проведат още срещи, след като на разговорите на високо равнище между президента Доналд Тръмп и северкорейския лидер Ким Чен-ун не беше постигнато споразумение. Няма обаче план това да стане веднага, предаде Ройтерс. \"Не сме определили дата. Струва ми се, че ще отнеме известно време, всеки има нужда да се реорганизира малко. Но съм много обнадежден, че специалният пратеник Бигън и този екип ще се съберат, преди да е минало много време\", каза Помпейо пред журналисти по време на полета от Виетнам за Филипините. Помпейо увери, че неговият екип ще се захване с работа още утре, предаде Асошиейтед прес. Помпейо каза, че лично президентът Тръмп е взел решение да не подписва споразумение с КНДР в Ханой. Държавният секретар обяви също, че Вашингтон отново е поискал от Пхенян да разкрие данни за всички ядрени обекти на територията на КНДР, предаде ТАСС. По темата Индия-Пакистан Помпейо каза, че е разговарял с лидерите на двете държави на фона на напрежението между Делхи и Исламабад и ги е призовал да избегнат \"всякакво действие, което може да ескалира и съществено да увеличи риска\", предаде Ройтерс. Държавният секретар съобщи, че САЩ продължават да работят по планове за доставка на хуманитарна помощ на Венецуела, след като войски, верни на президента Николас Мадуро, попречиха на конвой с помощи да влезе в страната, предаде БТА. \"Надяваме се, че през следващите две седмици ще можем наистина да вървим към пробив по този проблем. Това е огромен проблем\", каза Помпейо, цитиран от Ройтерс.", "date": "2019.02.28", "title": "Помпейо: Обнадежден съм, че сравнително скоро ще има още срещи САЩ -Пхенян"}
{"url": "https://www.24chasa.bg/novini/article/7322930", "text": "Сключените договори по Оперативна програма \"Региони в растеж\" са в размер на 2,5 млрд. лева. В процес на изпълнение са 553 договора, които са 85 процента от цялата програма. Това отчете в Пловдив заместник-министърът на регионалното развитие Деница Николова, която участва в 13-то заседание на Комитета за наблюдение на ОП \"Региони в растеж\" 2014 - 2020 г., съобщи БТА. Към настоящия момент са разплатени 50 процента от договорените средства. Вече са финализирани 74 проекта, предимно за образователна инфраструктура, като ремонти на училища, детски градини и ясли, поясни Николова. Има и финализирани проекти за пътна инфраструктура - пътни отсечки, както и за градската среда като паркови и площадни пространства и изграждане на велоалеи. Около 24 млн. лева от спестените по програмата средства ще бъдат преразпределени, каза Деница Николова. Общините ще могат да кандидатстват с нови проектни предложения в края на годината. Зам.-министърът отбеляза, че санирането на сгради продължава, но се обмислят възможности за нов модел на Националната програма за енергийна ефективност.", "date": "2019.02.28", "title": "Сключените договори по програма \"Региони в растеж\" били за 2,5 млрд. лева"}
{"url": "https://www.24chasa.bg/novini/article/7322491", "text": "Няколко лични принадлежности на германския индустриалец Оскар Шиндлер, който по време на Втората световна война спасява живота на около 1200 евреи, се предлагат на търг, предаде Асошиейтед прес. Участниците в аукциона, организиран от бостънската тръжна къща \"Ар Ар окшънс\", могат да наддават за ръчен часовник \"Лонжин\" на Шиндлер, компас, който индустриалецът и съпругата му използват през 1945 г., докато бягат от настъпващите руснаци, две писалки \"Паркър\" и още няколко артикула, предава БТА. Принадлежностите, които се предлагат като една партида, се очаква да бъдат продадени за около 25 000 долара. Търгът приключва на 6 март. Вещите са предложени за продан от наследници на съпругата на Оскар Шиндлер, Емили, починала през 2001 г. Индустриалецът, чиято история Стивън Спилбърг разказва в отличения с \"Оскар\" филм \"Списъкът на Шиндлер\", умира през 1974 г., припомня агенцията.", "date": "2019.02.28", "title": "Принадлежности на Оскар Шиндлер се предлагат на търг"}
{"url": "https://www.24chasa.bg/novini/article/7322493", "text": "Двама бургаски бракониери бяха арестувани при акция в ж.к. \"Меден рудник\", съобщават от Областната дирекция на МВР в Бургас. Служители на Четвърто РУП Бургас са спрели да проверят лек автомобил \"Митцубиши Паджеро\", управляван от 28-годишен бургазлия. На пасажерската седалка е пътувал 32-годишен мъж. Намерени и иззети са две торбички, съдържащи месо от сръндак. Констатирано е, че животното е отстреляно в землището на село Маринка със законно притежаваната от 28-годишния мъж ловна карабина \"Браунинг“. Двамата бургазлии са задържани за срок до 24 часа. Работата по случая продължава от служители на Четвърто Районно управление – Бургас.", "date": "2019.02.28", "title": "Бракониери гръмнали сръндак, задържани са"}
{"url": "https://www.24chasa.bg/novini/article/7322501", "text": "Европейската комисия представи днес опровержение в седем точки на кампанията, предприета от унгарското правителство по въпроса с имиграцията, предава БТА. Истината е следната: не искаме въведеждането на задължителни квоти за разселване на мигранти. Разселването трябва да остане на доброволна основа, заяви говорител на комисията. ЕК подкрепя защитата на границите и няма никакво намерение да предлага издаване на хуманитарни визи. Комисията не работи с неправителствени организации за насърчаване на миграцията. Държавите в ЕС сами решават дали искат да приемат законни имигранти. Средствата, отпускани от ЕС, не са свързани с насърчаване или възпрепятстване на миграцията, добави говорителят. Съжаляваме, че трябва да направим това опровержение, но хората трябва да знаят истината. Тези данни ще бъдат разпространени и на унгарски език, разчитаме на медиите те да достигнат до хората в Унгария, допълни говорителят. Миналата седмица ЕК определи като дезинформация кампанията на унгарските власти, която внушава, че председателят на комисията Жан-Клод Юнкер и финансистът Джордж Сорос работят за възобновяване на задължителните квоти за мигранти в ЕС. Будапеща твърди, че ЕС възнамерява да ограничи възможностите на държавите за охрана на собствените им граници и да улесни притока на мигранти. Другите твърдения на унгарските власти са, че ЕС осигурява допълнителни средства за организациите, подкрепящи мигрантите, както и за самите мигранти, достигнали Европа.", "date": "2019.02.28", "title": "ЕК с изчерпателно опровержение на унгарската кампания срещу имиграцията"}
{"url": "https://www.24chasa.bg/novini/article/7322492", "text": "\"Ние сме в неизследвани води\", казва Хусайн Хакани за най- новия рунд на засилени враждебни действия между Индия и Пакистан. Бившият пакистански посланик в САЩ е бил съветник на трима пакистански премиери. А неотдавна издаде книгата \"Нова визия за Пакистан - трансформиране на една дисфункционална ядрена държава\". След въздушните удари, които Индия нанесе във вторник срещу бойци на пакистанска територия, Пакистан обеща да отвърне, \"когато и където прецени\". След по-малко от 24 часа каза, че е нанесъл въздушни удари от другата страна на линията за контрол (ЛзК), разделяща Пакистан от контролирания от Индия Кашмир. Той заяви, че е свалил два изтребителя на индийските ВВС във въздушното пространство над Кашмир и е задържал двама пилоти. Индия затвори част от въздушното си пространство в северната част на страната. Мнозина са убедени, че пакистанският удар може да бъде разглеждан като отмъщение на принципа \"око за око, зъб за зъб\". Пакистан, подобно на Индия, има нужда да успокои избирателите си. Но предизвикателството сега е да бъде удържана ескалацията на враждебните действия, преди нещата да излязат от контрол. Според мен въздушните удари на Индия във вторник бяха напълно неочаквани. Те бяха първите отвъд ЛзК - фактическата граница, която разделя Кашмир след войната между двете страни от 1971 г. \"Пакистанският военен елит разчита на нежеланието на Индия за ескалация чрез асиметрични бойни действия (тероризъм) под ядрения чадър\", ми казва професор Хакани. \"Индия смята, че е открила слабо място, където може да удари - било по суша със специални части, както през 2016 г., или чрез удари от въздуха, без да се преминава тази бариера\", смята той. Професор Хакани казва, че Пакистан \"не иска война с Индия, но неговите въоръжени сили са изправени пред истинско предизвикателство\". \"Той /Пакистан/ не иска да спре всички джихадистки групи. Но присъствието на джихадисти е постоянен източник на проблеми. През 2011 г.американците влязоха в пакистанското въздушно пространство, за да хванат Осама бин Ладен. Сега индийците влязоха в пакистанското въздушно пространство, пуснаха бомби и се завърнаха, без да се натъкнат на съпротива. Как пакистанските военни ще обяснят на обществото, че получават огромен военен бюджет, за да могат да бранят пакистанския суверенитет?\", пита Хакани. Според Даниъл Марки, старши професор в Университета \"Джонс Хопкинс\" в САЩ, проблемът е, че \"повечето военни решения на пакистанския проблем, с които разполага Индия, имат много, много по-висока цена, отколкото са реалните шансове те да доведат до желания край\". \"Всички в Делхи знаят това. Сега целта е да се приложат по-строги наказания за всеки случай на пакистанска агресия. Това не е лоша стратегия, стига всеки ход да е внимателно пресметнат и да не се допускат много грешки\", посочва той. \"Например в този епизод - продължава професорът, има информация, даваща основание да се смята, че индийската авиация е възнамерявала да стреля от индийската страна на ЛзК, но заради вятъра са били принудени да навлязат в пакистанска територия. Ако това е вярно, значи има неумишлен елемент на ескалация, който поражда нов риск при всяка стъпка\". Даниъл Марки смята, че ескалацията е много по-сериозна, отколкото може да очакваме - \"прехвърлянето на конфликта в \"същинския\" Пакистан цели това да е силов и различен ход, какъвто последните премиери на Индия се въздържаха да предприемат\". Така че има ли реална заплаха от ядрен конфликт? \"За съжаление, винаги има реална заплаха от ядрена ескалация между Индия и Пакистан, но в този момент сме на няколко стъпки от това. Като изключим случайното или неразрешеното използване (еднакво невероятни), първо трябва да станем свидетели на значителна конвенционална ескалация в конфликта, преди използването на ядрено оръжие да стане вероятно\", казва д-р Марки. \"Но тази ескалация е възможна, особено ако следващият ход на Пакистан е да увеличи залога и да удари граждански обекти в Индия\", добавя той. Това е много малко вероятно, но пред страните остава въпросът как ще намерят начин да отстъпят от тази най-опасна от десетилетия точка на запалване. /БТА/", "date": "2019.02.28", "title": "Индия и Пакистан са в \"неизследвани води\""}
{"url": "https://www.24chasa.bg/novini/article/7322508", "text": "Алжирският президент Абделазиз Бутефлика се намира в Швейцария и се лекува в Университетската болница на Женева, предаде Франс прес. Агенцията се позовава на швейцарския вестник \"Трибюн дьо Женев\". От няколко дни в Алжир има демонстрации срещу решението на Бутефлика отново да се кандидатира за президент, предаде БТА. По данни на \"Трибюн дьо Женев\" президентът е в женевската болница от неделя. От болницата не потвърдиха тази информация пред Франс прес. Според сайта на болницата тя има отделение за ВИП пациенти, които се лекуват в условия на сигурност и дискретност. Президентът Бутефлика започна да ползва от услугите на швейцарски болници и клиники през 1983 г. Бутефлика прекара и шест години като политически изгнаник в Швейцария от 1981 до 1987 г. През 2013 г. той получи инсулт, който влоши здравословното му състояние. Въпреки това на 10 февруари той обяви, че ще се кандидатира за пети президентски мандат и това провокира демонстрации в цял Алжир.", "date": "2019.02.28", "title": "Алжирският президент Бутефлика приет в болница в Женева"}
{"url": "https://www.24chasa.bg/novini/article/7322506", "text": "Земеделските стопанства в страната ще бъдат официално преброени през 2020 г. Това решиха депутатите с приетия на второ четене Закон за преброяване на земеделските стопанства в Република България през 2020 г. Анкетирането ще е в периода от 1 септември до 18 декември 2020 г. До 18 септември 2020 г. въвеждането на информация ще може да се извършва по интернет от земеделските стопани, които ще попълват електронен въпросник с помощта на уеббазирано приложение. В оставащия период данните ще бъдат събирани чрез интервю на място от анкетьорите, които ще попълват въпросника на хартиен носител или онлайн, съобщи БТА. В преброяването ще се събират данни за земеделското стопанство, земеделския стопанин и управителя на земеделското стопанство, ползваната земя, отглежданите селскостопански животни, ползваната земеделска техника, работната сила и други доходоносни дейности в стопанството, подпомагането по мерките и подмерките от Програмата за развитие на селските райони, ползваните сгради за животни, управлението на оборския тор. Организацията и ръководството на преброяването са възложени на министъра на земеделието, храните и горите, съвместно с областните управители и кметовете на общините. Предвидени са задължителни обучения на анкетьорите и контрольорите, с които ще се сключват граждански договори за изпълнение на дейности по преброяването. Контролът за изчерпателност и точност на информацията ще завърши три месеца след края на анкетирането. Резултатите от преброяването ще бъдат публични.", "date": "2019.02.28", "title": "Официално броят земеделските стопанства през 2020 година"}
{"url": "https://www.24chasa.bg/novini/article/7322314", "text": "Омъжена учителка правила секс с 13-годишен в класна стая в Гудиър, Аризона, докато друг ученик ги наблюдавал, пише The Sun. Документи, разпространени от полицията, показват и нецензурираните текстове, които 28-годишната учителка е пращала на момчето. Записи показват също как двамата се опипват, докато другите ученици са заети. Твърди се, че Замора първа е започнала разговорите с въпросното момче, като е използвала приложение, с което комуникира с учениците извън работно време. Преди обвинениеята, тя сподели, че с 13-годишния са имали интимен контакт поне 4 пъти.  \"Искам да си с мен в момента. Искам те всеки ден. Ако можех да напусна работата си, за да правя секс с теб цял ден, бих го направила\", гласят част от съобщенията на учителката. \"Искам да те ч**** отново, предишните пъти не бяха достатъчни\", пък отговаря момчето. В два случая Британи шофира до къщата на бабата и дядото на момчето, за да могат двамата да бъдат заедно, докато съпругът й е на риболов. 13-годишният и учителката му си разменят и голи снимки, а аферата им е разкрита от родителите на момчето. Те подават сигнал в полицията и искат обезщетение в размер на 1,9 млн. паунда. Британи е обвинена в сексуален тормоз и я очаква процес: \"Няма да оцелея зад решетките\", категорично заявява тя.", "date": "2019.02.28", "title": "Омъжена учителка прави секс с 13-годишен пред очите на друг ученик в класната стая (Видео)"}
{"url": "https://www.24chasa.bg/novini/article/7322525", "text": "Столичният общински съвет утвърди годишния план на програмата за ремонт на спортна инфраструктура, за който са предвидени 520 000 лв. В програмата са включени ремонти на осем училищни физкултурни салона и три общински площадки със свободен достъп. Ще бъдат изградени пет паркови фитнес площадки и седем тенис маси. Планирани са средства и за ремонт и поддръжка на общинска туристическа инфраструктура, както и за аварийни и обезопасителни ремонти. В доклада са включени около 10 обекта в различни части на града - най-вече ученически салони и съоръжения в училище и пет нови фитнес площадки на открито, обясни пред журналисти заместник-кметът Тодор Чобанов. Той отбеляза, че вече са изградили около 50 подобни фитнес площадки на открито, а през тази година ще има текущи ремонти на някои от тези, които са по-стари и амортизирани.", "date": "2019.02.28", "title": "Предвиждат 520 хил. лева  за ремонт на спортна инфраструктура в София"}
{"url": "https://www.24chasa.bg/novini/article/7322537", "text": "България се сбогува с Красимир Узунов - създател и собственик на информационна агенция „Фокус“ и едноименната радио верига. Централният военен клуб се оказа тесен за хората, дошли да си кажат последно сбогом с Красимир Узунов. Поклонението пред тленните останки на президента на Радио и Агенция „Фокус“ продължи повече от 2 часа, информира  В своето траурно слово председателят на 44-ото Народното събрание Цвета Караянчева каза, че никоя смърт не може да заличи Красимир Узунов. Подобно бе мнението и на проф. Пламен Павлов, който също изказа траурно слово за своя приятел. Според него се разделяме с Красимир Узунов в условен смисъл, тъй като неговият безсмъртен дух остава. „Шапки долу за Красимир Узунов“ бе призивът към българите на близкия му приятел вицеадмирал Пламен Манушев.  Главният прокурор на Република България Сотир Цацаров цитира полк. Борис Дрангов: „две смърти няма, без една не може“. „Красимир Узунов остава като продължаваща будна мисъл на един народен будител от 21 век“, бе сред мненията на неговите приятели. В залата на Централния военен клуб той бе определен като незаменим, като патриот и като човек, отдаден на каузи. Присъстващите негови близки, приятели, съмишленици, общественици, държавници, военни и служители изпратиха Красимир Узунов с трогващи слова и сълзи на очи. От 15.00 часа Красимир Узунов ще бъде погребан с военни почести в Парцел 1, ред 8, гроб 26 на Централните софийски гробища.  Той ще бъде запомнен като родолюбец, който посвещава живота си на България като офицер от Българската армия, а впоследствие като журналист, писател, общественик. Автор е на стотици публикации в български и чужди издания по проблемите на Македония, Западните Балкани, армията, националната сигурност, реформите в службите за сигурност и българската военна история. Красимир Узунов завещава наследство от книги, инициативи и стандарти в журналистиката, които ще се помнят.", "date": "2019.02.28", "title": "Стотици изпратиха Красимир Узунов в последния му път (Снимки)"}
{"url": "https://www.24chasa.bg/novini/article/7322542", "text": "Европейската комисия представи днес обобщение на докладите, които е получила от Фейсбук, Гугъл и Туитър за усилията им за пресичане на дезинформацията, предаде БТА. Комисията отбелязва, че в доклада на Фейсбук са отчетени случаи на \"намеса\" на държави извън ЕС. В документа не е посочен броят на фалшивите профили, закрити заради злонамерени действия, насочени срещу ЕС. Липсват данни за резултатите от предприетата проверка на разпространяваните реклами. Гугъл е отчел действията за подобряване на проверката на рекламите държава по държава, но не става ясно доколко тези действия са успели да възпрепятстват разпространението на дезинформация или на подвеждаща реклама. Предстои търсачката да започне да изготвя доклад за прозрачност на политическите реклами, след като подобни реклами започнат да постъпват. Туитър засега не е осигурил данни за подобряването на проверките на рекламите. Тази платформа е отложила въвеждането на правилата за прозрачност на политическата реклама. ЕК отбелязва, че трите дружества са сред подписалите доброволните правила за противодействие на дезинформацията. Дружествата приеха да се отчитат пред ЕК всеки месец. Комисията пояснява, че усилията са свързани с предстоящите през май избори за евродепутати, както и че в края на годината ще представи оценка на въздействието от предприетите стъпки. Комисията си запазва правото да въведе законодателни мерки, ако доброволните правила се окажат недостатъчни.", "date": "2019.02.28", "title": "ЕК иска от интернет гиганти по-сериозен напредък срещу дезинформацията"}
{"url": "https://www.24chasa.bg/novini/article/7322536", "text": "“Българите имаме вековна връзка с вас, поляците, които смятаме за верни и искрени приятели.” С тези думи вицепремиерът и министър на външните работи Екатерина Захариева се обърна към полския си колега Яцек Чапутович. Българският първи дипломат е във Варшава на еднодневно официално посещение, съобщиха от Министерството на външните работи. “Яцек, първата ти задгранична визита като министър на външните работи преди малко повече от година беше именно в България. За това време се случиха ключови събития. Ние проведохме първото си Председателство на Съвета на ЕС, а вие отбелязахте 100 години от възстановяването на независимостта си. През 1918 г. България е една от първите държави в света, признали независима Полша и положили началото на дипломатическите си отношения с нея - изтъкна Захариева. - Сами разбирате, че среща между приятели с вековна история в отношенията им стъпва на солидна основа.” Министрите констатираха отличните нива на стокообмена, който стигна 1,7 млн евро, както и фактът, че в Европейския съюз Полша е водеща по брой студенти, учещи български - нашият език се преподава в седем университета. През първите девет месеца на 2018 г. 396 682 поляци са посетили България. Това е повече от полските туристи у нас за цялата 2017 г. Израз на тези вековни връзки и възходящи икономически тенденции е фактът, че през 2019 г. България ще открие своето пето почетно консулство в Полша – в Краков. Това е градът, който чрез името на Владислав Варненчик свързва България и Полша. “България е приятел и важен партньор в ЕС и НАТО. Радваме се, че сте част и от Берлинския процес, тъй като имате голям авторитет и влияние върху Западните Балкани. Поздравления за вашето председателство и убедителността ви, надявам се тази година да започнат преговори с Албания и Република Северна Македония за присъединяване към ЕС”, каза министър Чапутович. “Важно е да имаме конкретни резултати по отношение на Западните Балкани и приветствам, че вашите инициативи в рамките на домакинството ви на срещата на върха на Берлинския процес са фокусирани върху конкретни теми като младежта и свързаността. Инфраструктурата в региона е много изостанала. Важно е и да изпълним всички конкретни мерки от Софийския дневен ред, приет от лидерите на ЕС в края на Българското председателство”, каза Екатерина Захариева. Двамата министри обсъдиха още Източното партньорство, актуалните развития по Брекзит и защитата на правата на поляците и българите в Обединеното кралство, модернизацията на въоръжените ни сили. Полша изрази подкрепа и за кандидатурата на България в Организацията за икономическо сътрудничество и развитие.", "date": "2019.02.28", "title": "България и Полша отчетоха отличния стокообмен помежду си"}
{"url": "https://www.24chasa.bg/novini/article/7322548", "text": "Десетки балони полетяха пред централния вход на Народното събрание като израз на съпричастност и подкрепа на хората с редки болести в България. Председателят на Народното събрание Цвета Караянчева, заместник-председателят на парламента д-р Нигяр Джафер, председателят на Комисията по здравеопазването д-р Даниела Дариткова и депутати от различни парламентарни групи се включиха в инициативата, с която се отбелязва Денят на редките болести. Това съобщиха от пресцентъра на НС. По-рано в Народното събрание беше открит тематичен щанд с информационни материали, предоставени от Националния алианс на хора с редки болести. Председателят на Народното събрание Цвета Караянчева отбеляза пред присъстващите, че трябва да се подкрепят хората с редки болести, защото те са част от обществото и не бива да се чувстват изолирани. Затова и ние, народните представители, приехме инициативата днес тук заедно да покажем своята съпричастност към проблемите на хората с редки заболявания, посочи тя. Като законодатели ние, народните представители, трябва да знаем проблемите на хората и да ги решаваме своевременно, добави председателят на парламента. Рядкото заболяване е голямо предизвикателство първо за пациента и за неговите близки, и второ за медицинските специалисти, подчерта председателят на Комисията по здравеопазването д-р Даниела Дариткова. Тя посочи, че, ако досега са известни около 7000 вида различни редки заболявания, само за 5-6 процента от тях има лечение. Списъкът с редки заболявания, чието лечение се подпомага от НЗОК, се увеличава всяка година, средствата, които се дават за лечение на редки болести, растат в много по-голям процент отколкото даже средствата за масовите хронични незаразни заболявания и това е доказателство за ангажимента на държавата към пациентите с тези заболявания, отбеляза д-р Даниела Дариткова. Тя благодари на всички, които са допринесли Денят на редките болести да бъде отбелязан в Народното събрание, и припомни, че той е под мотото „Покажи своята рядкост! Покажи своята съпричастност!”. Инициативата за откриване на информационен щанд е на Националния алианс на хора с редки болести. В нея участваха заместник-министърът на здравеопазването д-р Бойко Пенков, ръководителят на експертен център по наследствени, неврологични и метаболитни заболявания и началник на Клиниката по нервни болести в УМБАЛ „Александровска“ проф. Ивайло Търнев, народни представители и медицински специалисти. По инициатива на Европейския съюз на пациентските организации за борба с редките болести от 2008 г. в последния ден от месец февруари се отбелязва Денят на редките болести. Той се чества в редица страни от Европейския съюз, в САЩ, в Китай, в Япония, в Канада, в Австралия, в Бразилия и др. В един и същи час във всички страни ще бъдат пуснати балони в подкрепа на пациентите с редки болести.", "date": "2019.02.28", "title": "Десетки балони полетяха пред Народното събрание в подкрепа на хората с редки болести (Снимки)"}
{"url": "https://www.24chasa.bg/novini/article/7322546", "text": "Руска река (Russian river) в Северна Калифорния е преляла и потопила почти изцяло град Гюрневил, съобщава CNN. В сряда вечерта нивото на реката е достигнало 45 фута (над 12 метра) и градът е практически откъснат от света. Според говорителя на Оперативния център на окръг Сонома Бари Дуган 2000 жилища са наводнени, а придвижването по улиците на града, който има 4 500 жители, е възможно само с лодки, предаде  Пътищата към Гюрневил са прекъснати. 59 души са евакуирани, няма съобщение за пострадали хора. Местните власти са поискали да бъде обявено извънредно положение, за да се справят с бедствието.", "date": "2019.02.28", "title": "Руска река потопи град в Северна Калифорния (Видео)"}
{"url": "https://www.24chasa.bg/novini/article/7322574", "text": "Румънският премиер Виорика Дънчила заяви днес, че законодателният процес, чрез който Румъния ще ратифицира протокола за присъединяване на Северна Македония към НАТО, ще приключи в скоро време, предаде Аджерпрес. \"Ползотворните ефекти на Преспанското споразумение вече се материализираха чрез доближаването на страната (Северна Македония) до НАТО и се надяваме, че ще донесат резултати и по отношение на европейския път на страната. Уверих своя колега от Северна Македония в цялата подкрепа на Румъния за това неговата страна да стане възможно най-бързо 30-тата съюзничка в НАТО и го информирах, че законодателният процес, чрез който Румъния ще ратифицира протокола за присъединяване на Северна Македония към НАТО, ще приключи в скоро време\", заяви Дънчила. Румънският премиер добави на съвместна пресконференция със Зоран Заев, че проектът за ратификация на протокола е бил одобрен от румънското правителство и вчера е бил приет единодушно в Камарата на депутатите, предава БТА. Дънчила заяви, че по време на разговорите със Заев е било обсъдено и развитието на двустранното сътрудничество, като е установен напредък от последната среща на двамата премиери. \"Очевидно е, че търговският обмен отчита възходящ курс и се договорихме за мерки, които да данимизират и в бъдеще отношенията ни. В този смисъл се договорихме да организираме до края на тази година двустранен бизнес форум, който да позволи засилване на сътрудничеството между компаниите от двете страни\", посочи Дънчила.", "date": "2019.02.28", "title": "Дънчила: Скоро ще ратифицираме протокола за влизането на Северна Македония в НАТО"}
{"url": "https://www.24chasa.bg/novini/article/7322592", "text": "Пакистанските власти започнаха днес евакуация на гранични села в оспорвания Кашмир, а индийските власти затвориха училища в региона в обстановка на сериозно напрежение между двете съседни ядрени държави, предаде ДПА. Няколкостотин семейства бяха преместени в по-сигурни райони след интензивния взаимен обстрел с използване на артилерия между пакистански и индийски войски през изминалата нощ, каза Мущак Минхас, министър на информацията на пакистанската част на Кашмир. \"В целия регион е обявена висша степен на тревога . . . Опасяваме се, че още райони ще трябва да бъдат евакуирани, ако не започне деескалация\", каза Минхас. Спряно бе движението и по железопътна линия между Пакистан и Индия и десетки индийци останаха блокирани в източния град Лахор, предава БТА. В индийската част на Кашмир всички училища в петкилометрова зона покрай разделителната линия бяха затворени като \"предпазна мярка\". В района Пунч властите казаха, че обстрелът между страните е продължил с прекъсвания до тази сутрин и се изграждат 1200 убежища за семействата, живеещи по границата. \"Разговаряме с местните жители дали искат да се преместят. Ще решаваме за евакуация по-късно\", каза заместник-управителят на района Рахул Йадав. Изтребители на пакистанските и индийските военновъздушни сили вчера за втори път нарушиха въздушното пространство на другата страна, което породи страхове от по-нататъшна ескалация на напрежението между двете съседни страни. Пакистанските военновъздушни сили съобщиха, че са свалили два индийски изтребителя и са заловили един пилот. Давайки първи признаци за деескалация, пакистанският премиер Имран Хан заяви днес, че Исламабад е готов да освободи пилота и призова Индия да започне преговори. \"Готови сме да освободим (индийския) пилот, ако това спомогне за намаляване на напрежението\", каза пакистанският външен министър Шах Мехмуд Куреши. Във вторник индийски изтребители навлязоха в пакистанското въздушно пространство и предприеха въздушен удар, както увери индийската страна, срещу тренировъчен лагер на терористи. Делхи твърди, че са били убити 350 екстремисти, а според Исламабад ударът е бил неуспешен и не е взел жертви. Мишена на индийския въздушен удар са били бойци на базираната в Пакистан екстремистка групировка \"Джаиш е Мохамед\", която пое отговорност за самоубийствения атентат, отнел живота на 40 индийски паравоенни в индийската част на Кашмир на 14 февруари.", "date": "2019.02.28", "title": "След военното напрежение с Пакистан индийци бягат от Кашмир"}
{"url": "https://www.24chasa.bg/novini/article/7322639", "text": "Европейският съюз и Турция подписаха днес споразумение, с което ЕС ще предостави 275 милиона за изграждането на високоскоростна жп линия от Истанбул до границата с България, съобщи ДПА, цитирана от БТА. Общата стойност на проекта е 1 милиард евро. Европейското финансиране в него е най-голямата единична инвестиция на ЕС в Турция, се казва в съобщение на Евросъюза. На съвместна пресконференция в Истанбул с турския министър на икономиката Нихат Зейбекчи в Истанбул заместник-председателят на Европейската комисия Юрки Катайнен каза, че икономическият диалог между ЕС и Турция е добър пример за това, че е по-добре двете страни да говорят една на друга, а не една за друга. Двамата се срещнаха в рамките на годишна среща, която има за цел да засили икономическото сътрудничество между Турция и ЕС въпреки техните обтегнати отношения, уточнява Асошиейтед прес. Турция започна преговори по присъединяване към ЕС през 2005 г., но оттогава те са в застой. Европейският съюз казва, че Турция се отдалечава от европейските демократични ценности. Няколко репортери от страни членки на ЕС, чиито журналистически акредитации не бяха подновени от турското правителство, не можаха да присъстват на днешната конференция, съобщава АП. Катайнен каза, че \"дълбоко съжалява за това\". По думите му ЕС работи с турските власти, за да гарантира, че медийната свобода се спазва.", "date": "2019.02.28", "title": "ЕС дава 275 млн. евро за строежа на жп линия от Истанбул до българската граница"}
{"url": "https://www.24chasa.bg/novini/article/7322021", "text": "През декември 2018 г. спрямо ноември 2018 г. нараства производството на: твърди горива - с 12.9 на сто до 3 414 хил. т; безоловен бензин - с 6.4 на сто до 167 хил. т; природен газ - с 50 на сто до 3 млн. м3; електроенергия - със 7 на сто до 4 735 ГВтч. Това съобщи Националният статистически институт. Намалява производството на пропан-бутанови смеси - с 10 на сто до 9 хил. т. Производството на дизелово гориво остава без изменение. През декември 2018 г. спрямо същия месец на предходната година нараства производството на: твърди горива - с 12.7 на сто; безоловен бензин - с 3.1 на сто; дизелово гориво - с 3.7 на сто; електроенергия - с 15.1 на сто. Намалява производството на пропан-бутанови смеси - с 10 на сто. През декември 2018 г. спрямо ноември 2018 г. нарастват доставките на: твърди горива - с 13 на сто до 3 518 хил. т; пропан-бутанови смеси - с 39.4 на сто до 46 хил. т; безоловен бензин - с 18.5 на сто до 32 хил. т; природен газ - с 30.8 на сто до 403 млн. м3; електроенергия - с 18.5 на сто до 3 632 ГВтч. Намаляват доставките на дизелово гориво - с 11.2 на сто до 159 хил. т. През декември 2018 г. спрямо същия месец на предходната година нарастват доставките на: твърди горива - с 11.8 на сто; пропан-бутанови смеси - с 9.5 на сто; природен газ - с 10.4 на сто; електроенергия - с 10.2 на сто. Намаляват доставките на дизелово гориво - с 4.2 на сто. Доставките на безоловен бензин остават без изменение.", "date": "2019.02.28", "title": "Расте производството на електроенергия през декември"}
{"url": "https://www.24chasa.bg/novini/article/7322017", "text": "През февруари общият показател на бизнес климата остава на равнището си от предходния месец, съобщи Националният статистически институт. Подобрение на стопанската конюнктура се наблюдава в строителството и сектора на услугите, докато в търговията на дребно запазва приблизително нивото си от януари. Единствено в промишлеността показателят се понижава. Съставният показател \"бизнес климат в промишлеността\" намалява с 2.3 пункта, което се дължи на по-неблагоприятните оценки и очаквания на промишлените предприемачи за бизнес състоянието на предприятията. Показателят \"бизнес климат в строителството\" се покачва с 1.3 пункта в резултат на подобрените очаквания на строителните предприемачи за бизнес състоянието на предприятията през следващите шест месеца. Бизнес климатът в търговията на дребно запазва приблизително нивото си от януари. Прогнозите на търговците на дребно за развитието на бизнеса в отрасъла през следващите шест месеца са по-благоприятни. Съставният показател \"бизнес климат в сектора на услугите\" нараства с 3.4 пункта, което се дължи на благоприятните оценки и очаквания на мениджърите за бизнес състоянието на предприятията.", "date": "2019.02.28", "title": "НСИ: Стопанската конюнктура в промишлеността се влошава през февруари"}
{"url": "https://www.24chasa.bg/novini/article/7322090", "text": "Недекларирани 206 515 евро в пътници на митническите пунктове Капитан Андреево, Лесово и \"Летище София - пътници\" задържаха митнически служители при три отделния случая в рамките на ден, съобщиха от Агенция \"Митници\". При съвместна проверка на митнически служители и гранични полицаи на ГКПП Капитан Андреево са били задържани 65 000 евро. Валутата е била открита в автобус с турска регистрация от Румъния през България за Турция. За превозното средство е било подадено искане от \"Гранична полиция\" за извършване на щателна митническа проверка. При нея в раницата на един от пътниците е била открита полиетиленова торба с пачки с евро в различни купюри. Откритите евро с левовата равностойност на 127 128 лева са били задържани. По случая е било образувано досъдебно производство. Най-голямата сума - 104 600 евро с левова равностойност над 200 000 лева е била открита от митничари на пункта Лесово при проверка на напускащ страната лек автомобил. Той е бил управляван от български гражданин, придружен от двама пътници - турски граждани. По време на щателната инспекция и личен преглед на тримата, валутата е била намерена в пачки по джобове на дрехите им. Срещу единия от пътниците е било образувано досъдебно производство, уточняват от митницата. Митнически служители от пункта \"Летище София - пътници\" пък са открили 36 915 евро при проверка на пътник - български гражданин, пристигнал с полет от Израел. Митническите служители установили, че нарушителят пренася валутата в джобовете си. Отритата валута е била иззета, съставен е бил акт, се допълва в съобщението.", "date": "2019.02.28", "title": "Задържаха над 200 000 недекларирани евро на различни гранични пунктове в страната"}
{"url": "https://www.24chasa.bg/novini/article/7322091", "text": "По протест на Окръжна прокуратура – Плевен, подържан от Апелативна прокуратура – Велико Търново, задържаха в ареста мъж, нарушил правилата за движение и причинил смърт на човек, съобщиха от пресцентъра на държавното обвинение. Апелативен съд – Велико Търново прие за основателен протеста на прокуратурата, като отмени наложената от първоинстанционния съд мярка за неотклонение „домашен арест“ и взе по отношение на лицето мярка за неотклонение „задържане под стража“. Въззивният съд прие за основателни доводите на прокуратурата, че от събраните по делото доказателства може да се направи обосновано предположение за авторството на деянието. Съществува реална опасност обвиняемият да извърши друго престъпление или да се укрие, предвид това, че обвиняемият не само е избягал от местопроизшествието, но и е положил щателни усилия да избегне наказателното преследване, като укрие произшествието и заличи следите от него /натоварил и изхвърлил завлеченото с автомобил тяло на пострадалия в канавка край пътя, измил е автомобила и е изпрал дрехите си/. За престъплението, за което М. Я. е привлечен като обвиняем, законът предвижда наказание лишаване от свобода от три до петнадесет години, а при преценка за особено тежък случай от пет до двадесет години лишаване от свобода. Определението на апелативната съдебна инстанция не подлежи на обжалване. Под ръководството на Окръжна прокуратура – Плевен действията по разследването продължават.", "date": "2019.02.28", "title": "Пратиха в ареста пияния шофьор, убил пешеходец в Левски и опитал да се укрие"}
{"url": "https://www.24chasa.bg/novini/article/7322053", "text": "Главният прокурор на Румъния Аугустин Лазар заяви по време на представяне на отчета на институцията за 2018 г., че през изминалата година е упражняван натиск върху съдебните институции, по-специално върху прокуратурите, като подчерта, че с игнориране на мнението на Главната прокуратура са били приети законодателни изменения, отнасящи се до кариерата на прокурорите, съобщава в. \"Гъндул\". \"През 2018 г. вниманието на обществото като цяло беше концентрирано върху съдебната власт. Обществеността беше обхваната от една лавина от теми, медийни информации, разкрития, парламентарни и министерски инициативи, съдебни и извънсъдебни решения и публични обсъждания, които в крайна сметка доведоха единствено до хвърлянето на анатема върху съдебната система\", заяви главният прокурор по време на представянето на годишния отчет вчера, предаде БТА. Лазар изтъкна, че през изминалата година е упражняван силен натиск върху съдебните институции, особено върху прокуратурите. Той посочи, че под претекста на разкриването на злоупотреби при осъществяването на съдебния акт, най-вече от страна на прокурорите, е била подета \"една ловка кампания, имаща за цел уронване на престижа им, на доверието в социалната им мисия и в честността им\". Главният прокурор посочи, че оглавяваната от него институция е била принудена многократно да заема позиции публично, за да защити независимостта на прокурорите. \"Като лавина бяха и инициативите за промяна в правосъдните закони. Това беше годината, когато политическият фактор настойчиво поиска и успя да постигне отстраняване от длъжност на главния прокурор на Националната дирекция за борба с корупцията\", заяви още Лазар, който също е обект на процедура за отстраняване, инициирана от правосъдия министър Тудорел Тоадер. Той добави, че представените от Главната прокуратура предложения са били пренебрегнати при приемането на някои законодателни изменения, визиращи кариерата на прокурорите. Лазар цитира мнение на Венецианската комисия, според което приетите изменения \"ще засегнат сериозно ефикасността на съдебната система\".", "date": "2019.02.28", "title": "Главният румънски прокурор: 2018 г. беше година на натиск върху прокурорите"}
{"url": "https://www.24chasa.bg/novini/article/7322070", "text": "29-годишна българка е намерена в тежко състояние с рана от изстрел в главата на улица \"Теодор-Хойс Алее\" във Франкфурт, предава немското издание \"Билд\". Жената работила като проститутка и била на улицата, когато се появил бившият й приятел - 49-годишен турчин и двамата започнали да се карат.  Според информация на немския таблоид българката наскоро се разделила с турчина.  Спорът ескалирал и мъжът прострелял с пистолет бившата си приятелка в главата. След това турчинът прострелял и себе си.  Въпреки че бил тежко ранен, мъжът стрелял и по 4-ма минувачи, за щастие никой от тях не е пострадал.  Турчинът е арестуван от полицията, като се води разследване за опит за убийство. Българката е настанена в болница с тежка травма на главата.", "date": "2019.02.28", "title": "29-годишна българка простреляна в главата във Франкфурт, била проститутка"}
{"url": "https://www.24chasa.bg/novini/article/7322124", "text": "Разградският окръжен съд взе мярка за неотклонение \"задържане под стража\" на  . Това съобщават от пресслужбата на Апелативната прокуратура във Варна. Наркооранжерията, която била оборудвана с най-съвременна техника за промишлено отглеждане на марихуана - климатична, осветителна система и поливна система, бе разкрита на 24 февруари. Мъжете са на възраст от 23 до 38 години и са от различни населени места в страната. При лични обиски са намерени оръжия. При полицейската операция, проведена под ръководството на Окръжната прокуратура в Разград, са иззети и електронна везна, семена, мелничка за мелене на конопа, компютри и флашки, както и още 10,2 грама канабис, разпределен в дози. Определенията на Разградския окръжен съд подлежат на обжалване пред Апелативния съд във Варна.", "date": "2019.02.28", "title": "Оставиха в ареста петимата, задържани за отглеждане на марихуана в оранжерия в Разград"}
{"url": "https://www.24chasa.bg/novini/article/7322127", "text": "Френската армия е неутрализирала повече от 600 джихадисти в Сахел от 2015 г. досега, една трета от които - през 2018 г., се казва в отчет на френската министърка на отбраната Флоранс Парли, съобщи Франс прес. \"За четири години във взаимодействие със силите на нашите партньори обезвредихме повече от 600 терористи\", заяви тя на изслушване на 20 февруари в Комисията по отбрана на френския Сенат, подробности за което бяха съобщени вчера. \"През 2018 г. постигнахме важни успехи: неутрализирахме много главатари на терористите и повече от 200 техни бойци\", добави Парли, цитирана от БТА. На 21 февруари френската армия ликвидира в Мали вторият човек в главната терористична групировка в Сахел, свързана с Ал Каида, алжиреца Джамел Окача, по-известен като Яхия Абу ел Хамам. Близо 15 джихадисти от Фронта за освобождение на Масина също са били обезвредени в събота при въздушни удари на френски изтребители \"Мираж 2000\" в Централно Мали. Последните операции на френските сили \"Бархан\" (4500 войници) нанесоха много тежък удар на \"бригадите\" на Масина, чийто водач Амаду Куфа беше убит през ноември, каза Флоранс Парли. \"Всяко тримесечие конфискуваме по два тона оръжие и боеприпаси\", посочи министърката. Парли подчерта обаче, че решението на кризата в Сахел \" не е военно, а политическо\".", "date": "2019.02.28", "title": "Франция: За четири години обезвредихме повече от 600 терористи"}
{"url": "https://www.24chasa.bg/novini/article/7321838", "text": "Китайски и швейцарски учени разбраха защо откритият от тях катализатор може да разделя водата на водород и кислород, предава  Резултати им, публикувани в последния брой на „ACS Central Science\", показват, че катализаторът има „бифункционален механизъм\" благодарение на съвместните действия на два фазово разделени компонента на желязото и никеловия оксид. Сун Фан от шанхайския университет „Дзяотун\" и Ху Сиели от лабораторията на Федералното политехническо училище в Лозана откриха никел-железния катализатор преди три години. Той е стабилен, лесен за синтезиране и отворен за промишлени приложения, но тогава те нямаха представа защо той е толкова активен и предизвиква реакция като отделянето на кислород, безспорно най-трудния процес при разделянето на водата. Учените разкриха и уникалната структура на катализатора. Той е направен от нанокластери на две ковалентно свързани конструкции. Определянето на идеалните материали, които могат да разделят водата, е дългогодишен проблем за учените по света, които полагат големи усилия за разработването на катализатор за разделянето на водата, който е от съществено значение за енергийната ефективност на реакцията. Засега използването на водата като горивна клетка все още е само индустриално реализирано, но учените работят усилено за откриването на начин да превърнат научно-фантастичния сценарий в реалност.", "date": "2019.02.28", "title": "Китайски и швейцарски учени откриха как работи катализаторът за разделяне на водата"}
{"url": "https://www.24chasa.bg/novini/article/7322177", "text": "Главният прокурор Сотир Цацаров се появи изненадващо в парламента днес. Той разговаря над 30 минути с председателя на парламентарната група на ГЕРБ Цветан Цветанов. Двамата се затвориха в кабинета на зам.-председателя на НС Емил Христов, докато в същото време само през една врата парламентарната шефка Цвета Караянчева се срещаше в своя кабинет с турския посланик у нас Хасан Улусой. Именно срещата на Караянчева с турския посланик е била повод за посещението на Цацаров в НС, научи “24 часа” от осведомени източници. Очаквайте подробности.", "date": "2019.02.28", "title": "Цацаров в парламента заради среща на Караянчева с турския посланик"}
{"url": "https://www.24chasa.bg/novini/article/7322134", "text": "Окръжна прокуратура  Благоевград е внесла за разглеждане в съда обвинителен акт срещу С.И. и И.К. - първият определен за \"издаващ наряд\" и \"отговорен ръководител\", а вторият като \"член на бригада\", които поради неизпълнение на задълженията си по охрана безопасността на труда, причинили по непредпазливост смъртта на Емил Пиргов, баща на братята футболисти Димитър и Илко Пиргови. На 05.08.2016 година, около 12.30 часа, в с.Буково, общ. Гоце Делчев, служители на електроразпределително дружество започнали монтаж на ново електромерно табло на уличен стълб щ36 в селото. Работата по въздушната електро-разпределителна мрежа е правно регламентирана дейност, представляваща източник на повишена опасност, поради което при извършването й следва да бъдат спазвани правилата на Правилника за безопасност и здраве при работа в електрически уредби на електрически и топлофикационни централи и по електрически мрежи. Като отговорен ръководител на обекта обв. С.И. следвало преди започването на монтажа да се увери, че в трафопост ТП1-Буково е напълно изключено напрежението и че е поставен преносим заземител на работното място. Същият трябвало да провери с тестер за отсъствие на напрежение на изхода от прекъсвача в трафопоста, да се убеди, че няма шунтирани или останали включени контакти на изключените комутационни апарати, както и да предприеме други действия по обезопасяване на работното място, съгласно Правилника. От своя страна обв. И.М.К - член на бригадата също не се е погрижил за безопасността на Е.П, като не е настоял пред него да изпълни предвидената по наряда техническа мярка за безопасност, а именно да постави преносим заземител и не е уведомил за неизпълнението С.И. като ръководител на групата, а въпреки това е продължил да подпомага работата на пострадалия и по този начин е нарушил Правилника, съгласно който \"Членовете на бригада са длъжни да се грижат за своята безопасност, а също така и за безопасността на членовете на бригадата и други хора\". В резултат на действията на двамата обвиняеми настъпила смъртта на Е.П., която се дължала на електротравма вследствие на протеклия електрически ток по въздушната линия на клон А при стълб 36. Предстои делото да продължи в съда.", "date": "2019.02.28", "title": "Двама на съд за смъртта на бащата на футболистите Илко и Димитър Пиргови"}
{"url": "https://www.24chasa.bg/novini/article/7322235", "text": "Южна Корея изрази съжаление, че срещата между президента на САЩ Доналд Тръмп и севернокорейския лидер Ким Чен-ун не е завършила със споразумение, но според Сеул двете страни са постигнали значим напредък, предаде Ройтерс. Южнокорейското президентство (известно като Синият дом), заяви, че Тръмп и Ким са постигнали \"по-значим напредък от всякога\", и добавя, че готовността на Тръмп да продължи диалога създават перспектива за нова среща, предава БТА. Президентът на САЩ съобщи, че е приключил срещата с Ким без ядрено споразумение, защото Ким е предявил неприемливи искания във връзка с отмяната на санкциите, наложени срещу КНДР под егидата на Вашингтон. Южнокорейските медии реагират с безпокойство на провала на срещата по ядрения въпрос между Тръмп и Ким, предаде Асошиейтед прес. Агенция Йонхап пише днес, че проблемът със сигурността на Корейския полуостров се е върнал в \"в началната си точка\" и че дипломатическата инициатива да бъде решен въпросът с ядреното противопоставяне със Севера сега е \"на кръстопът\". Вестник \"Файненшъл нюз\" се пита дали Вашингтон и Пхенян ще успеят да задържат натрупаната инерция в диалога и очаква преговорите по ядрения въпрос да се превърнат в продължителна битка. По-късно днес се очаква коментар за изхода от срещата Тръмп-Ким да направи и южнокорейският президент Мун Дже-ин, който миналата година се срещна три пъти с Ким и усърдно лобираше за съживяване на дипломатическите връзки по ядрения въпрос между Вашингтон и Пхенян.", "date": "2019.02.28", "title": "Южна Корея: Съжаляваме, че няма споразумение между Тръмп и Ким, но има напредък"}
{"url": "https://www.24chasa.bg/novini/article/7322236", "text": "Министър-председателят Бойко Борисов получи писмо от държавния секретар на САЩ Майк Помпейо, съобщиха от правителствената пресслужба. „За мен е чест да Ви предам, от името на правителството на САЩ, най-искрени благодарности за усилията Ви да бъдат прекъснати опитите за финансови транзакции от страна на нелегитимния режим на Мадуро, като така спомагате да се защитят активите на гражданите на Венецуела“, изтъква в писмото си до премиера Борисов държавният секретар на САЩ. Помпейо отбелязва, че този важен акт на подкрепа ще помогне на страната да се върне към пътя на демокрацията и просперитета.", "date": "2019.02.28", "title": "Помпейо благодари на Борисов в писмо: Защитавате парите на народа на Венецуела"}
{"url": "https://www.24chasa.bg/novini/article/7322174", "text": "Няма нито едно доказателство, че четирима варненски лекари, обвинени, че са част от престъпна група за издаване на фалшиви ТЕЛК-ове, са искали и получавали подкуп. Това е изводът на Апелативния специализиран съд, а магистратите оставиха без мярка за неотклонение докторите Петко Ников, който е ортопед, кардиоложката Мима Великова и двама членове на ТЕЛК комисията - Ваня Колева и Юлиян Крумов. Братята сирийци Уафик Шахуд, който работи във варненската транспортна болница, и Райан Шахуд, който не е лекар, остават под домашен арест. Те не се явиха на съдебното заседание, тъй като Райан бил болен, а Уафик има право да не присъства. Останалите четирима доктори бяха дошли в съда и с багаж.  Според магистратите могат да се направят два извода от събраните до момента доказателства. От една страна, според разпитани свидетели по делото, Райан Шахуд твърдял пред тях, че им иска пари, които щял да даде, за да се организират медицински прегледи, да се издадат по-бързо решения от ТЕЛК, да се подготвят документите. Съдът приема, че е безспорен факт, че той е познавал много лекари. Другият извод обаче е, че в много от случаите, на хората, от които е искано пари, се получавало да им се намали процентът работоспособност, например от 70% на 50%, или периодът от време. Дори някои си искали парите обратно от Райан. Съдът обърна внимание, че той сам често е намирал хората, които е трябвало да се явяват пред комисията. За това магистратите приемат, че двамата братя са съпричастни към престъплението, за което са обвинени.  Не така обаче седят нещата при останалите четирима доктори. Доктор Мима Великова например е засечена два пъти да разговаря с Уафик Шахуд, като темата на разговорите била чисто медицинска - и двамата говорили за холтер на сърцето.  \"Недопустимо е 72 часа лекар с 30 години стаж да бъде задържан с белезници\", коментира тя след края на заседанието.  Другата обвиняема докторка Ваня Колева, която е пенсионер, но работи към ТЕЛК, обясни произхода на намерените 20 хил. лева в дома й. Тя уточни, че това са пари от продажба на кола и имот и суми, които е изтеглила от спестяванията си.  В началото на заседанието прокуратурата внесе нови 5 тома с доказателства, които бяха разпити на свидетели и разговори, записани със СРС. Съдът обаче констатира, че те са еднопосочни и на практика не внасят нови обстоятелства.  Двете лекарки бяха разстроени по време на заседанието, а Ваня Колева дори се разплака.", "date": "2019.02.28", "title": "Съдът не откри доказателства, че лекари, обвинени за фалшиви ТЕЛК-ове, са искали подкуп"}
{"url": "https://www.24chasa.bg/novini/article/7322209", "text": "Трима благоевградчани застават пред съда по обвинение за палеж на 5 леки коли на роднини на безследно изчезналия Кирил Цветанов-Буята. Районна прокуратура е внесла в съда обвинителен акт срещу В.С, Н.А. и С.П. за извършени от тях в съучастие пет палежа на автомобили на значителна стойност= Тримата обвиняеми са многократно осъждани. Наложените им наказания не изпълнили своя поправителен и превъзпитателен ефект и същите продължили да извършват престъпления от общ характер. През 2006 г. било учредено дружество, с участието на Кирил Цветанов-Буята, а обвиняемият В.С. поддържал приятелски и бизнес отношения с него. През май месец 2006 г. Цветанов излязъл от семейното си жилище в София и в продължение на повече от пет години не се завърнал. Поради тази причина, през 2011 г. неговата съпруга Мария Цветанова подала молба с искане съдът да обяви смъртта му. Възползвайки се от това обстоятелство, обвиняемият С. изразил претенции към наследниците на Цветанов за връщане на паричен заем 100 000 долара, а впоследствие решил да предприеме действия по събирането на сумата, за която твърдял, че е дадена в заем, по престъпен начин. С. решил да настоява и пред другите съдружници във фирмата за връщането на заема. След като получил отказ обвиняемият се заканил, че ако до три дни не му върнели парите, \"ще станало лошо, ще им подпали фамилиите и ще им разкаже играта\". С. внимателно проучил имуществото, към което да насочи реализирането на заканата, след което решил да организира палежи на пет автомобила - \"Мерцедес С 220\", \"Мазда\", \"Пежо Партнер\",\"Рено Меган\" и БМВ Х 5, управлявани от съпругата на Цветанов, неговите съдружници и от техни роднини. След като набелязал обектите на престъпленията, обвиняемият пристъпил към намирането на съучастници. Свързал се с обвиняемия Н. А. и му предложил да запали петте автомобила, за което му обещал възнаграждение. От своя страна  Н.А. се свързал с обвиняемия С. П., който се съгласил да извърши престъплението. С. П. бил в тежко материално положение и имал нужда от пари. Затова се съгласил да извърши палежите в съучастие като извършител с В. С. и  Н. А. - като негови подбудители. За всеки един от петте леки автомобила, С. П. подготвил в големи туби от минерална вода смес на бензин и нафта. Решил с така получената смес да полее колите в областта на двигателя, гумите и таблото, след което със запалка да възпламени течността. Така в периода от 14 юли до 30 септември 2014 г. в Благоевград планираното престъпление било реализирано. Запалените 5 коли били на обща стойност 41 530 лева. Пред водещия разследването следовател и в присъствието на адвокат обв. С. се възползва от правото си да не дава обяснения. Другите двама обвиняеми се признават за виновни и поддържат дадените обяснения в предходни разпити, включително и тези пред съдия.", "date": "2019.02.28", "title": "Трима на съд, запалили 5 коли на роднини на изчезналия Кирил Цветанов-Буята"}
{"url": "https://www.24chasa.bg/novini/article/7322296", "text": "Бившата ръководителка на румънската антикорупционна агенция и настоящ кандидат за главен прокурор на ЕС ще бъде извикана на ново изслушване в Отдела за разследване на магистратите по дело, в което е заподозряна във вземане на подкуп, злоупотреба със служебно положение и лъжесвидетелстване, съобщава информационният сайт Зиаре. Сайтът отбелязва, че изслушването ще бъде точно на 7 март, когато се очаква Брюксел да реши какви ще бъдат следващите етапи от процедурата за избор на европейски главен прокурор, предава БТА. \"Научих първо от пресата, после получих и официално призовката за 7 март\", потвърди Кьовеши за Зиаре. Делото срещу Кьовеши се базира на жалба на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Той твърди, че през 2011 г. Кьовеши е поискала от него 200 000 евро за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Предишното изслушване на Кьовеши беше на 15 февруари, когато тя трябваше да замине за Брюксел, за да участва в процедурата по селекция на бъдещия главен прокурор на Европейската прокуратура. Тя събра най-много гласове след изслушването в две комисии на Европейския парламент. Зиаре отбелязва, че следващото изслушване на 7 март съвпада с важна среща в Брюксел във връзка с кандидатурата на Кьовеши. Тогава председателят на Комисията по граждански свободи, правосъдие и вътрешни работи ще представи резултата от вота пред Конференцията на председателите, включваща председателя на ЕП и лидерите на политическите групи. Конференцията на председателите ще реши следващите етапи от процеса на определяне на главния прокурор на ЕС, посочва сайтът.", "date": "2019.02.28", "title": "Извикаха Кьовеши на ново изслушване в Отдела за разследване на магистратите на 7 март"}
{"url": "https://www.24chasa.bg/novini/article/7322299", "text": "Петдесет и четири годишен баща в хърватския град Паг на едноименния остров хвърли тази сутрин четирите си деца от прозореца на първия етаж на дома си от около шест метра височина, съобщиха хърватските медии. Две от децата, на седем и осем години, са тежко пострадали и с опасност за живота са приети в интензивното отделение, а другите две, на три и четири години са по-леко ранени, но остават под лекарско наблюдение, предава БТА. Радио Задар съобщи, че става дума за проблемно семейство, което преди около 10 години се преселило в Паг от Вировитица, в северна Хърватия. По повод инцидента реагира премиерът Андрей Пленкович, който каза, че Хърватия е потресена от този чудовищен акт. Полицията установява обстоятелствата около инцидента и в рамките на компетенциите си ще вземе мерки за юридическа защита на децата. Бащата е арестуван. Майката, която е била на мястото на инцидента, е тръгнала към болницата, но полицията я е върнала.", "date": "2019.02.28", "title": "Хърватин хвърли 4-те си деца през прозореца, 2 от тях са с опасност за живота"}
{"url": "https://www.24chasa.bg/novini/article/7322308", "text": "Разтревожени сте от Брекзит? Елате в Германия, където ще се радвате на по-добри заплати, по-хубаво време, по-вкусна храна и ще сте по-близо до родната си Полша. С такава реклама германска болница се опитва да привлече полски медицински сестри, работещи във Великобритания, едни от многото европейци там, които се притесняват какво ще се случи с разрешителните им за работа и временно пребиваване, ако Великобритания напусне Европейския съюз на 29 март. Университетската болница в Дюселдорф публикува обявите в два полски седмичника във Великобритания в края на миналия месец. Това не е просто спасителен пояс, приятелски хвърлен на гражданите на една съседна държава заради Брекзита: болницата има остра нужда от медицински сестри и се надява да попълни дефицита с опитни професионалисти, които може би вече няма да могат да работят във Великобритания. \"Вече получихме първите запитвания\", каза пред Асошиейтед прес Торстен Ранцш, един от ръководителите на болницата. Той каза, че обявите нарочно звучат шеговито, но добавя, че целта е да се предложи \"алтернатива на полските колеги и по-точно сигурността на държава членка на ЕС\". Десетки хиляди европейски граждани, които в момента живеят и работят във Великобритания, се тревожат какво ще стане със статута им, когато Лондон напусне блока от 27 държави. До деня на Брекзита остава само месец, а няма яснота за бъдещия им статут, освен това несигурността се засилва и от възможността за Брекзит без сделка. Откакто Полша се присъедини към ЕС през 2004 г., 20 000 от общо 280 000 медицински сестри в страната я напуснаха и заминаха за Великобритания или други страни от Западна Европа. На обявата е изобразен красивият силует на Дюселдорф с емблематичната телевизионна кула на фона на синьото небе и река Рейн на преден план. Текстът е на полски и немски. Болницата реши да фокусира кампанията си най-вече върху поляците, защото много от тях учат немски в училище и ще могат бързо да се приспособят, каза Ранцш. \"Нарочно написахме рекламата на немски . . . защото искахме да привлечем немскоговорящи медицински сестри\", каза Ранцш и добави, че Университетската болница в Дюселдорф иска да наеме 100 медицински сестри. Като цяло в германските болници има дефицит на 70 000 такива специалисти. Болницата вече е успяла да привлече персонал от чужбина за попълване на свободните места за квалифицирани медицински сестри. През 2012 г. Университетската болница в Дюселдорф и много други болници в цяла Германия, са започнали да търсят медицински сестри от Испания и други европейски страни с висока безработица или ниски заплати по онова време като Италия, Унгария и Румъния. Едно от първите чуждестранни попълнения в Дюселдорф - Сусана Гарсия от Испания, научила за офертата от обяви във вестник. Тя казва, че харесва работата си в университетската болница. \"Условията за работа тук, в Германия, са отлични\", каза 29-годишната медицинска сестра\" и добави: \"Имаме договори на пълно работно време, въпреки че сме много млади. Тук сме вече от 6 години\". /От БТА/", "date": "2019.02.28", "title": "Германска болница привлича разтревожени от Брекзит полски медицински сестри"}
{"url": "https://www.24chasa.bg/novini/article/7322310", "text": "Китайка направи пластична операция на грозната си котка за 1000 долара и предизвика вълна от недоволство в социалните мрежи, съобщава в. \"Мирър\". Стопанката на животното, чието име не се споменава, намерила очите на своята писана много неестетични и зле разположени. Поради тази причина я подложила на хирургическа корекция. На сивата котка била направена блефаропластика, при която се оперират долните и горните клепачи. Тя често се практикува при жените, които искат да подобрят външния си вид, предава БТА. Собственичката на котката беше обвинена в жестоко отношение към домашния й любимец. Телевизията на провинция Дзянсу показа шокиращи кадри на животното след претърпяната интервенция с подути и зачервени очи. Вестник \"Мирър\" припомня, че във ветеринарната клиника в град Нанкин често се прави блефаропластика на кучета, преди да участват в киноложки изложения за подобряване на външния им вид. ", "date": "2019.02.28", "title": "Китайка плати 1000 долара за пластична операция на котката си, не харесвала очите й (Видео)"}
{"url": "https://www.24chasa.bg/novini/article/7322326", "text": "Общият индекс на цените на производител през януари 2019 г. се понижава с 0.4% спрямо предходния месец, но спрямо година по-рано увеличението е с 1.4%, съобщи Националният статистически институт. Съществено поскъпват цените в производството и разпределението на електрическа и топлоенергия и газ - с 0.9% спрямо предходния месец и с 5.3% спрямо януари 2018 г. В преработващата промишленост цените намаляват с 0.9% за месеца, а за година има увеличение от 0.5%. В добивната промишленост има месечно поскъпване от 0.2% и годишен спад от 3.6%. За месец по-съществено намаление на цените в преработващата промишленост е отчетено при производството на основни метали - с 5.2%, и при печатната дейност и възпроизвеждането на записани носители - с 0.2%, а покачване им при производството на машини и оборудване с общо и специално предназначение - с 0.8%, и при производството на автомобили, ремаркета и полуремаркета - с 0.6%. За година най-много поскъпват производството на тютюневи изделия - с 5.8%, обработката на кожи и производството на изделия от обработени кожи без косъм - с 4.8%, и производството на дървен материал и изделия от него, без мебели - с 4.7%. Намаление на цените за година е регистрирано при производството на основни метали - с 5.2%.", "date": "2019.02.28", "title": "Заводските цени се вдигнали с 1.4% за година"}
{"url": "https://www.24chasa.bg/novini/article/7322352", "text": "Задържани са четирима мъже, нанесли побой над мъж от сeло Фелдфебел Дянково, област Добрич, - съобщават от полицията. След проведени следствени мероприятия са задържани четирима криминално проявени мъже. Това са 37-годишен от село Пчелино, 34-годишен, 53-годишен и 49-годишен от град Добрич. В хода на работа е установено, че четиримата са извършители на побоя над 31-годишен мъж в село Фелдфебел Дянково на 26 февруари, около 21 ч. Работата по случая продължава. Вследствие на инцидента, пострадалият бе настанен в болницата в Добрич с фрактура на нос и фрактура на лява ключица и лопатка, без опасност за живота.", "date": "2019.02.28", "title": "Задържаха четирима побойници в Добричко"}
{"url": "https://www.24chasa.bg/novini/article/7322368", "text": "На 1 март, петък, от 10.30 часа президентът Румен Радев ще приеме на „Дондуков“ 2 генералния секретар на НАТО Йенс Столтенберг, който ще бъде на официално посещение у нас, съобщиха от прессекретариата на държавния ни глава. Радев и гостът ще имат среща на четири очи, след което са предвидени и пленарни разговори.", "date": "2019.02.28", "title": "Радев ще се срещне утре с генералния секретар на НАТО Столтенберг"}
{"url": "https://www.24chasa.bg/novini/article/7321843", "text": "По думите на говорителя на Китайското външно министерство Лу Кан, Китай приветства страните, споделящи еднакви възгледи, да участват в изграждането на инициативата „Един пояс един път\", предава  Той заяви това във връзка с изявлението на главния изпълнителен директор на Комисията за стимулиране на връзките между Нова Зеландия и Китай добавяйки, че инициативата е от полза за придвижване на вътрешното икономическо развитие на Нова Зеландия и задълбочаване на отношенията ѝ с Китай. „Инициативата „Един пояс, един път\" е приветствана и приета от повечето страни по света. Все повече държави и международни организации се включват в изграждането ѝ, както и са постигнати големи резултати. Китай желае да засили взаимноизгодните отношения чрез инклузивен подход, сътрудничество и обща печалба.\" – подчерта Лу Кан.", "date": "2019.02.28", "title": "Китай приветства единомислещите страни да участват в изграждането на инициатива „Един пояс един път\""}
{"url": "https://www.24chasa.bg/novini/article/7321848", "text": "На 27 февруари в Пекин няколко учени заявиха, че пространството за повишаване ефективността на развитието на Китай все още е голямо. В бъдещето страната трябва да задълбочи реформите на системите и механизмите, да гарантира общата факторна производителност, да поддържа растежа на сравнително високо ниво, както и да създаде нова движеща сила за икономическото развитие, предава  Вчера в Пекин Институтът за управлението „Гуанхуа\" при Пекинския университет проведе заседание за икономическата ситуация и политическата перспектива преди двете сесии на ОСНП и КНПКС. На заседанието участниците обсъдиха въпроси като макроикономическата ситуация през 2019 г., структурните реформи и стратегическите възможности. Директорът на института Лиу Цяо заяви, че от въвеждането на политиката за реформи и отваряне към света преди 40 години, общият икономически обем на Китай се е увеличил 33.5 пъти, около 800 милиона души са се избавили от бедността, икономическото и социално развитие е постигнало очевидни постижения. С поглед към бъдещето Лиу Цяо заяви, че икономическото развитие на Китай не може продължително да разчита на капитали, работна сила, земи и други елементи, а трябва да се обърне повече внимание на повишаването на общата факторна производителност. На заседанието учените заявиха, че в бъдеще трябва да продължи да се усъвършенства бизнес средата, да се създават условия за равноправна конкуренция, да се повишава ролята на големите данни като нов производствен фактор и да се засилва ефективността на правителствата и компаниите посредством дигитализацията.", "date": "2019.02.28", "title": "Китай ще продължи да задълбочава реформите"}
{"url": "https://www.24chasa.bg/novini/article/7322392", "text": "Автомобил е самокатастрофирал по бул. „25-ти Септември” в град Добрич – съобщиха от полицията. Съобщението е получено около 2 часа на 27 февруари. На място е установено, че лек автомобил „Хюндай” с добричка регистрация, управляван от 60-годишна жена, се блъска в стълб на улично осветление, след като тя губи контрол над автомобила. При извършената проверка за употреба на алкохол с техническо средство, цифровата индикация отчита наличието на 1,61 промила в издишания от водача въздух. Задържана е за 24 часа. По случая е образувано бързо полицейско производство.", "date": "2019.02.28", "title": "Почерпена 60-годишна шофьорка се блъсна в стълб за улично осветление в Добрич"}
{"url": "https://www.24chasa.bg/novini/article/7322391", "text": "След вълната, заляла множество медии, училищата започнаха да предупреждават родители за опасната интернет игра \"Момо\", която кара децата да се нараняват, пише Би Би Си. Образ, наречен Momo, се появява на екрана на мобилните телефони и таблетите и кара малките деца да приемат различни предизвикателства със страшни последствия. Няколко организации обаче съобщават, че досега никой не им е съобщавал за подобно съобщение, нито са получавали информация, че има ранени след подобна игра. Те предупреждават, че медийното отразяване изкуствено е завишило истинската опасност. \"Новината за \"Момо\" подтиква училищата и полицията да предупреждават за предполагаемите рискове, свързани с играта, което от своя страна произвежда повече новинарски съобщения, предупреждаващи за предизвикателството”, заяви медийният директор на The Guardian Джим Уотърсън. По-рано тази седмица версиите за историята на \"Момо\" заляха социалните медии. Те се разпространиха светкавично и доведоха до статии във вестници, които разказват за  историята и предупреждават за фаталните й последици. Според новините, съществото Момо се свързва чрез приложението WhatsApp с деца и ги кара да извършват опасни за здравето им предизвикателства. \"Момо\" предварително предупреждава жертвите си да не казват на никого за играта. Центърът за безопасен интернет в Обединеното кралство е заявил, че тази новина е фалшива. Няколко статии твърдят, че играта \"Момо\" е свързана със смъртта на 130 тийнейджъри в Русия. Това обаче не е потвърдено от съответните органи. Изображението на Момо всъщност е дело на една асоциация изложби от Япония. Уебсайтът за проверка на фактите Snopes предупреждава, че макар новината за предизвикателството да е измама, докладите и предупрежденията все още могат да причинят страдания на децата. Полицията на Острова също няма информация деца да са се наранили заради подобна интернет игра. А организация споделя, че е получила повече обаждания от вестници, отколкото от разтревожени родители.  От полицията съветват родителите да използват момента, за да се посъветват с децата си за опасностите в интернет, вместо да изпадат в паника и да вярват на фалшиви новини.  \"Това е хубав пример какви опасности крие интернет за децата\", казват още от полицията.", "date": "2019.02.28", "title": "Би Би Си: Опасната игра \"Момо\" - анатомията на една измама"}
{"url": "https://www.24chasa.bg/novini/article/7322445", "text": "Броят на чуждестранните туристи, посетили Турция, е нараснал с 5,3 процента през януари спрямо същия месец на предходната година, съобщи в.\"Хюриет дейли нюз\", като се позовава на данни на турското министерство на културата и туризма. Над 1,5 милиона чужди туристи са посетили страната през януари. През първия месец на годината Истанбул е привлякъл близо 60 процента от чуждите туристи - около 919 000 туристи. На второ място по посещения на чужди туристи се нарежда окръг Одрин, който граничи с България и Гърция. Този окръг е бил посетен през януари от 190 000 чужди туристи, предава БТА. На трето място е черноморският окръг Артвин, граничещ с Грузия, който е посрещнал през януари 119 000 чужди туристи. Българите са съставлявали почти 9 процента от чуждестранните туристи през януари, следвани от грузинците /7,3 процента/ и германците /6,6 процента/. Миналата година 39,5 милиона чужди туристи са посетили Турция на фона на 32,4 милиона през 2017 г.", "date": "2019.02.28", "title": "Турция посрещнала 1,5 млн. чужди туристи през януари, близо 9% от тях - българи"}
{"url": "https://www.24chasa.bg/novini/article/7322354", "text": "С големи критики и забележки местният парламент на Пловдив одобри 11 073 950 лева за европейската столица на културата. В тази сума не влизат парите за откриващото събитие, което се състоя на 12 януари. Съветници настойчиво питаха колко средства е глътнала кулата \"Вавилон, но отговор не получиха. Шефът на фондация \"Пловдив 2019\" Кирил Велчев обясни, че тече прокурорска проверка и са предали всички документи на икономическа полиция. \"Това не пречи да назовете колко е струвало откриването\", възразиха от опозицията. Без отговор останаха и въпросите какви заплати получават в \"Пловдив 2019\", която се издържа със средства от общината. Щатното й разписание е за 54-има, но сега работят 47 души. Велчев отказа да оповести както своето възнаграждение, така и на подчинените си. Съветникът от ВМРО Стефан Послийски изчисли, че за заплати, издръжка и осигуровки на всеки служител отиват 2000 лв. на месец. За тази година общо са предвидени 839 000 лева. \"В същото време отказваме да вдигнем с 10% заплатите на медицинските сестри, които вкупом напускат\", каза той. Послийски не скри изумлението си от средствата за реклама и маркетинг. Те са в размер на 1,7 млн. лева. За телевизии и радиа са предвидени 681 564 лева, за печатни и електронни медии - 300 000, а 250 000 - за брошури. Има и едни 90 000 лв. за престурове на чужди медии. \"Ако си направите партия и с тези пари се явите на избори, вие ще ги спечелите\", обърна се Послийски към ръководството на \"Пловдив 2019\". 7,8 млн. лева са записани за проекти през т.г. Тук са включени 72 000 лева за консултантски услуги. Подобен разход има и на още едно място, но за 60 000 лева. \"За какво се дават тези пари? Какви са тези услуги\", попита Дани Каназирева от \"Съюз за Пловдив\". Велчев обясни, че с тези пари трябва да изследват ефекта от дейността на фондацията. \"Цялата ви подготовка на европейската столица на културата мина на тъмно и продължавате по същия начин с отчета на публичните средства\", не издържа и Слави Георгиев от Обединени патриоти. За него е необяснима съпротивата на фондацията да отказва комуникация със съветниците, които са неин принципал. \"Длъжни сте да отчитате всеки лев\", настоя и Николай Радев от БСП. След канонадата от атаки на опозицията Гошо Къчков от ГЕРБ реши да мине в контранастъпление. \"В Пловдив 2019\" не са чак толкова черни, не са чак толкова престъпни\", каза той. И новият бюджет, и отчетът за последното тримесечие на 2018-а бяха гласувани при силни обструкции. Големи критики имаше към съдържанието на програмата.\"Вашите събития не успяват да съберат публика. Ако се случват в мазета и тавани, не това е целта. Не се разбира, че от 60 дни Пловдив е европейска столица на културата. За кога ще популяризирате тази титла\", задаваше въпроси Слави Георгиев. Колежката му Петя Манева разказа, че вчера, в 15 часа, посетила една от най-рекламираните изложби на \"Пловдив 2019\" - \"Дим\". \"Освен мен, имаше само един човек. Притесни ме, че в тази експозиция е нарушен основният принцип на историческата наука - обективността. Например на снимка от Балканската война наш офицер подава цигари на войници с фесове. А под фотографията текстът гласи: \"Турски офицер черпи с цигари военнопленници\". Но военният не е турчин. Г-жо Куюмджиева, кого обслужвате? Чии интереси защитавате? Защо се подменят исторически факти и то с публични средства\", попита Манева артдиректорката на \"Пловдив 2019\". Докато течаха разправиите за милиони, шефката на \"Маркетинг\" във фондацията Радост Иванова взриви съветниците. \"Дълбоко съм възмутена от репликите й, които подмята по наш адрес. Надявам се да вземете мерки срещу нея\", изригна Бояна Маркова от ЗС \"Александър Стамболийски\". И обясни, че през цялото време съветниците били обект на подмятания от Иванова. \"Нищо лошо не съм казала\", отвърна нарочената. Кирил Велчев е категоричен, че водят стриктна отчетност за изпълнените проекти. При гласуването на бюджета на \"Пловдив 2019\" не присъства кметът Иван Тотев, който е председател на управителния съвет на фондацията.", "date": "2019.02.28", "title": "Фондацията на европейската столица на културата с грандиозна сума за заплати"}
{"url": "https://www.24chasa.bg/novini/article/7322594", "text": "Районна прокуратура – Плевен внесе в съда обвинителен акт срещу четирима за кражба на оборудване от производствени цехове за 8500 лв., съобщиха от пресцентъра на Прокуратурата на Република България. Обвинените са Д. К., С. И., Д. Б. и И. Н.  От 22-и до 29.06.2017 г. в Плевен , при условията на продължавано престъпление, в съучастие като извършители, Д. К. и И. Н. при условията на повторност, и Д. Б. и И. Н. (непълнолетни, но могли да разбират свойството и значението на деянието и да ръководят постъпките си) разрушавали прегради, здраво направени за защита на имот и чрез техническо средство - пътно превозно средство отнели чужди движими вещи на обща стойност 8500 лева от владението на различни собственици, без тяхно съгласие, за да ги присвоят незаконно имущество на обща стойност 3070 лв. от владението на \"Сторгозия \" АД - град Плевен и имущество на обща стойност 5135,27 лева от владението на \"Полиснаб\" ЕООД - град Плевен. Обвиняемите са осъждани, нямали трудови доходи и решили да извършат кражба на вещи, които след това да продадат на вторични суровини. Отишли до производствените цехове на \"Сторгозия\" ЕОД (хале за производство на ПВЦ продукти и \"Полиснаб \" ЕООД, счупили едно от стъклата на прозореца и взели електродвигатели, шнекове за екструдер, подвижен плот за циркуляр, варел, ел. контактори от ел. табло, окабеляване за ел. табло, два килима, собственост на \"Сторгозия\"АД. Откраднатото оборудване натоварили в каруца и веднага предали на вторични, като получените пари поделили. В същият период от време четиримата отново отишли до производствените цехове, като откраднали различни метални части от инсталациите – електродвигатели, редуктори, различни кабели и проводници, датчици на обща стойност 5135,27 лева, собственост на \"Полиснаб\" ЕООД - град Плевен. По същият начин натоварили частите на каруца и ги продали за скрап, като си разделили парите. Предстои насрочване на делото за разглеждане от съда.", "date": "2019.02.28", "title": "Четирима отиват на съд за кражба на оборудване от цехове за 8500 лева"}
{"url": "https://www.24chasa.bg/novini/article/7322659", "text": "Тази седмица съветникът в Белия дом Джаред Къшнър предприе мълниеносна обиколка, за да спечели подкрепата на съюзниците на САЩ в Персийския залив за все още необявения си мирен план за Близкия изток. От най-общата информация, изтекла за него в медиите, се вижда, че не е направено кой знае за удовлятворяване на арабските искания. Подходът на Къшнър към прекратяването на израелско-палестинския конфликт не изглежда да е претърпял някакъв прогрес от последната му обиколка в региона през юни, като той се фокусира до голяма степен върху икономически инициативи за сметка на споразумение от типа \"земя срещу мир\", каквото от дълго време е в основата на арабската позиция, казаха вчера пред Ройтерс два източника. Непосредствено след признаването през 2017 г. от президента Доналд Тръмп на Ерусалим за израелска столица палестинците отказаха да обсъждат със САЩ каквито и да било чернови на планове за мир, а някои арабски лидери публично отхвърлиха варианта за каквото и да било споразумение, което не взема предвид статута на Ерусалим или правото на бежанците да се завърнат. Тези дни Къшнър, който е зет на президента Тръмп, се срещна с лидерите на Обединените арабски емирства, Бахрейн и Оман. Вчера той пристигна в Турция. Три източника твърдят, че във вторник той е бил и в Саудитска Арабия, макар че няма официално съобщение за визитата, нито за срещите му с крал Салман и престолонаследника принц Мохамед бин Салман. Саудитската страна не отговори на молбата на Ройтерс за коментар. Един от източниците, пожелал анонимност, заяви, че в представения тази седмица план изглежда не са взети предвид вече изразените от арабска страна искания за статута на Ерусалим, правото на палестинските бежанци да се завърнат по родните си места, както и за израелските селища на окупираните територии. Според Арабската мирна инициатива, подготвена от Саудитска Арабия през 2002 г., арабските страни предлагат на Израел нормализиране на отношения в замяна на споразумение за държава на палестинците и пълно израелско изтегляне от териториите, завзети през 1967 г. Източникът заяви, че Къшнър, който е строителен предприемач без особен опит в международната дипломация и политическите преговори, иска първо да договори сделка и тогава да съгласува детайлите. Източникът добави, че планът предвижда \"значителен\" финансов принос на държавите от Персийския залив, но не навлезе в подробности. Крал Салман отхвърли безпокойството на арабите, че Саудитска Арабия може да подкрепи споразумение под егидата на САЩ, което да е по-близо до позицията на Израел по основни въпроси. Това станало, след като, както се твърди, престолонаследникът, който поддържа тесни отношения с Къшнър, упражнил натиск върху палестинския президент Махмуд Абас да подкрепи усилията на правителството във Вашингтон. Срещата на Къшнър с принц Мохамед във вторник е била първата след убийството от саудитски агенти през октомври на известния журналист Джамал Хашоги в саудитското консулство в Истанбул. Случаят предизвикало възмущение и опетнило имиджа на принца. Йордания, съюзническа на САЩ държава, голяма част от чието население са потомци на палестинци, избягали по време или след създаването на Израел през 1948 г., настоява, че не може да бъде постигнат мир, без да бъде уреден въпросът за Ерусалим. Аман е пазител на свещените за мюсюлманите места там. \"Американците все още представят различни идеи и сценарии, но не изглежда да са стигнали до окончателни параметри на конкретен план\", каза втори източник от региона на Персийския залив. \"Те знаят, че има въпроси около окончателния статут, без уреждането на които регионалните съюзници и палестинците няма да започнат преговори\", добави той, имайки предвид Саудитска Арабия, Египет и Йордания. На Къшнър бе възложено да отговаря за политиката по израелско-палестинския конфликт преди две години, но той още не е представил конкретни детайли за американските усилия, които Тръмп определи като \"споразумението на века\". В понеделник Къшнър заяви в интервю, че Вашингтон ще представи мирния план чак след изборите в Израел на 9 април, но предишни крайни срокове са минавали, без да бъде обявено нищо. По думите на американския президентски съветник неговият план ще стъпи на предишни усилия - включително споразуменията от Осло от 90-те години, дали основата за създаване на палестинска държава - и ще уреди въпросите за границите и окончателния статут. Но той не спомена изрично палестинска държава. Израел отдавна отхвърля варианта за връщане към това, което нарича незащитими граници, съществували преди да завземе Западния бряг, Източен Ерусалим и ивицата Газа по време на близкоизточната война от 1967 г. (От БТА)", "date": "2019.02.28", "title": "Ройтерс: Къшнър не постигна особен напредък по близкоизточния мирен план"}
{"url": "https://www.24chasa.bg/novini/article/7322668", "text": "От декември до февруари Австралия преживя най-топлото си лято, откакто се водят температурни наблюдения и прогнозите никак не са добри и за есента, предаде Франс прес. Окончателните числа ще станат известни в петък, но още отсега се знае, че средната температура на летния сезон за пръв път е превишила с два градуса по Целзий средните дългосрочни температури, предава БТА. Валежите се оказаха много под средната норма и прогнозите на Метеорологичното бюро на Австралия никак не са добри. Силно засушаване порази през последните месеци обширни райони, като бяха засегнати селскостопанските масиви в източната и югоизточната част на страната-континент. Не се очаква през есента валежите дори да се доближат до средната сезонна норма. Метеорологичното бюро отчете, че този месец януари е бил най-топлият в историята на Австралия, като за пръв път средномесечната температура е надвишила 30 градуса по Целзий.", "date": "2019.02.28", "title": "Това лято в Австралия бе най-топлото, откакто се водят статистики"}
{"url": "https://www.24chasa.bg/novini/article/7322691", "text": "Показанията на бившия личен адвокат на президента Доналд Тръмп, Майкъл Коен, пред Комисията по надзор и реформа в Камарата на представителите бяха експлозивни и доста болезнени, но заключението е категорично: много политически дим, но малко огън, способен да доведе до импийчмънт, пише днес в. \"Вашингтон пост\", цитиран от БТА. Твърденията на Коен се свеждаха до три точки: 1. Президентът Тръмп е непочтен човек, патологичен лъжец и расист; 2. Той е използвал директно лични, корпоративни средства и средства от фондации, за да накара порноактриси да мълчат, да раздуе обема на личните си авоари, за да получи банково финансиране, и да плати да му нарисуват портрет. 3. Знаел е предварително, че \"Уикилийкс\" ще публикува хакнатите имейли на кампанията на Клинтън и продължил да преговаря по проект в Москва по време на предизборната си кампания, а казваше, че не го е направил. Никое от твърденията в първите две точки няма да доведе до сваляне на Тръмп чрез импийчмънт. Избирателите демократи нямат търпение да отстранят президента с импийчмънт и тези или други твърдения най-накрая ще накарат председателката на Камарата Нанси Пелоси и други от ръководството й да постигнат съгласие. Засега обаче мнозинството от американците, включително милиони хора, гласували за демократи на междинните избори, е против импийчмънт. Нищо от това, което чухме вчера, няма да накара тези хора да променят виждането си, а при това положение няма шанс републиканците в Сената да гласуват за импийчмънт въз основа на тези твърдения, прогнозира вестникът. Последната група твърдения на Коен се отнасят за Русия и тук показанията му на практика помагат на Тръмп. Републиканците няма да гласуват за сваляне на президента от власт, освен ако няма ясни и убедителни доказателства, че Тръмп е участвал пряко в нещо, застрашаващо до такава степен сигурността на страната, че те да нямат избор, допълва \"Вашингтон пост\". Свидетелските показания на Майкъл Коен са само началото. Изслушването на адвоката в Комисията за надзор, предшестващо доклада на специалния прокурор Робърт Мълър, предвещава според демократите в Конгреса период на продължителни проверки на Овалния кабинет. Според някои изходът може да даде (а може и да не даде) основания за импийчмънт. Други смятат, че евентуален импийчмънт не може да настъпи достатъчно бързо. Едно обаче е сигурно - напрежението расте, посочва Асошиейтед прес.", "date": "2019.02.28", "title": "\"Вашингтон пост\": Показанията на Майкъл Коен - много политически дим, но малко огън"}
{"url": "https://www.24chasa.bg/novini/article/7322695", "text": "36-годишна пловдивчанка замина за Париж, за да стане домашна помощница, но злонамерен работодател я превърна в проститутка. Това е само един от ужасяващите шест случая на трафик на хора, с които се е захванала Местната комисия за борба с трафик на хора през изминалата година, пише  . Младата жена пристигнала в Париж с обещание да работи като помощничка в домакинството срещу високо месечно възнаграждение. Тя била експлоатирана трудово, а след това била въвлечена в насилствена проституция и сексуална експлоатация. Били й отнети личните документи, за да не може да си тръгне. Тя се обърнала за помощ към Комисията за борба с трафик на хора. След намесата на органите на реда жената била изведена успешно от ситуацията и се заврърнала в България. В друг случай отново жена е станала жертва на сексуална експлоатация, склонявана да предоставя сексуални услуги. Подаден е и сигнал за трудова експлоатация на млад мъж, държан принудително от неговия началник, който отнема личните му документи, заради което и не може да напусне работното си място. Правил е опити да избяга, но неуспешни. Един от най-фрапиращите случаи е на 39-годишна жена, която е заминала за Германия под претекст да сключи брак, но всъщност е насилвана сексуално и упоявана с дрога. След като се завръща в България, лицето, с което е заминала първоначално и неин бъдещ съпруг продължава да експлоатира жертвата. Смята се също така, че мъжът, който е извел първоначално жертвата в Германия, постъпва по подобен начин и с други млади жени, като им обещава брак и бляскаво бъдеще. Друга жена на 32 години от Пловдив пък е била експлоатирана сексуално в град Сарагоса, Испания. По всички случаи е работено съвместно с МВР и с жертвите, като им е оказва пълна подкрепа за тяхното психологическо възстановяване. За настоящата година Местната комисия ще се съсредоточи върху по-сериозно взаимодействие и сътрудничество между държавните и неправителствените организации на местно ниво, работа с уязвими групи, повишаване осведомеността на обществото и рисковите групи. Ще бъдат организирани и информационни, разяснителни и образователни кампании за лица от рисковите групи на трафика на хора на местно и регионално ниво, в училища съвместно с партньорите - Община Пловдив, БЧК и Фондация „Кампания А21“. В годишната програма са включени и начините за преодоляване на последиците от трафика на хора и реинтегриране на жертвите в обществото чрез оказване на помощ, подкрепа, съдействие, защита, преквалификация и трудова заетост.", "date": "2019.02.28", "title": "Пловдивчанка заминала за Париж да чисти къщи, превърнали я в проститутка"}
{"url": "https://www.24chasa.bg/novini/article/7322708", "text": "Линейка в ГДБОП заради Димитър Желязков-Митьо Очите. Несебърският наркобос почувствал болки в корема, докато му предявявали материалите по делото за рекет. Антимафиотите повикали Спешна помощ, а медиците установили, че Желязков е получил хипертонична криза, предава  Докато лекарите дойдат, обаче, Митьо Очите пил хапчета и състоянието му се нормализирало. Желязков беше екстрадиран у нас на 15 февруари с полет от Истанбул. Той беше задържан по подозрение, че е част от организирана престъпна група за рекет, палежи, побоища и изнудване.", "date": "2019.02.28", "title": "Линейка в ГДПОБ заради Митьо Очите, получил хипертонична криза"}
{"url": "https://www.24chasa.bg/novini/article/7322702", "text": "Погребаха с военни почести в Парцел 1 на Централните софийски гробища създателят и собственик на информационна агенция „Фокус“ Красимир Узунов. Преди това близки и приятели на Узунов си казаха последно сбогом с него  в централния военен клуб, който се оказа тесен за дошлите хората.  Сред присъстващите бяха председателят на Народното събрание Цвета Караянчева, главният прокурор Сотир Цацаров, Цветан Цветанов и други. В залата на Централния военен клуб той бе определен като незаменим, като патриот и като човек, отдаден на каузи. Присъстващите негови близки, приятели, съмишленици, общественици, държавници, военни и служители изпратиха Красимир Узунов с трогващи слова и сълзи на очи.", "date": "2019.02.28", "title": "Вижте как погребват Красимир Узунов с военни почести (Снимки, видео)"}
{"url": "https://www.24chasa.bg/novini/article/7322741", "text": "Дизайнерката Миглена Каканашева-Мегз дойде отново цялата в бяло в Пловдивския окръжен съд, където след малко ще се гледа мярката на нейния любим -Румен Рончев. От началото на януари той е в ареста за застрахователна измама, свързана с джипа на дизайнерката. На по-предишното заседание тя припадна, когато Рончев не й обърна внимание, а на миналото той размени няколко приказки с нея и тя му изрече: \"Обичам те, любов!\" Очакваме да видим какво ще се случи на поредното заседание. ", "date": "2019.02.28", "title": "Мегз отново в ослепително бяло, дойде в пловдивския съд да подкрепя гаджето си (Снимки)"}
{"url": "https://www.24chasa.bg/novini/article/7322746", "text": "719 хиляди български граждани са здравнонеосигурени, съобщи  . Това са официалните данни към края на 2017 г. – последната година, за която има официална статистика. В момента тече процес по изготвяне на оценката за здравнонеосигурените български граждани за 2018 г., която все още не е приключила. „През 2017 г. е извършена пълна оценка. Според нея българските граждани, които подлежат на задължително здравно осигуряване в страната, но не са здравноосигурени към края на 2017 г., са около 719 хил. лица. Според същата оценка е изчислен и броят на здравнонеосигурените лица за предходните години“, заявява министърът на финансите Владислав Горанов. За периода от 2011 до 2017 г. броят на здравнонеосигурените българи се запазва стабилен. Най-висока стойност е регистрирана през 2013 г., когато 839 хиляди души са били здравно неосигурени. След този пик се наблюдава сериозен спад с почти 200 хиляди души, като най-ниската стойност за периода е регистрирана 2 години по-късно през 2015 г. Тогава здравнонеосигурени са 645 хиляди българи. Оттогава до 2017 г. се наблюдава отново плавно покачване на този негативен показател: 705 хиляди – 2016 г. и 719 хиляди през 2017 г.", "date": "2019.02.28", "title": "719 хиляди българи са здравноосигурени"}
{"url": "https://www.24chasa.bg/novini/article/7322666", "text": "Късно снощи престъпници са обрали дома на нападателя на \"Реал\" (Мадрид) Карим Бензема, докато той играеше в полуфинала за Купата на Краля срещу \"Барселона\", предаде El Chiringuito.  Вечерта не можеше да бъде по-тежка за френския нападател. Бензема излезе като титуляр и игра през всичките 90 минути, но \"белият балет\" загуби с 0:3 на \"Бернабеу\" и отпадна от турнира. Крадците са се възползвали, че няма никого в къщата.  Все още не е ясно какво са успели да откраднат натрапниците от дома му, а случаят веднага беше свързан с друг подобен скорошен инцидент. Къщата на Кевин Принс Боатенг също беше ограбена по време на мач -  между \"Барселона\" и \"Валядолид\", а крадците успяха да вземат 300 000 евро, бижута и други ценности.", "date": "2019.02.28", "title": "Крадци нахлуха в дома на Бензема по време на мача с \"Барса\""}
{"url": "https://www.24chasa.bg/novini/article/7322758", "text": "Анкетна комисия на ООН стигна до извода, че са налице доказателства за груби и системни нарушения на човешките права от израелските сили за сигурност, които убиха 189 палестински демонстранти и раниха 9204 души миналата година по време на масовите протести край границата на ивицата Газа, предаде ДПА. Комисията, съставена от независими експерти по човешките права, обяви днес в Женева, че стрелбата срещу невъоръжени, непроявяващи насилие протестиращи \"може да се приеме за военно престъпление и за престъпление срещу човечеството\". Комисията отчита факта, че някои демонстранти са били членове на въоръжени групировки и че организаторите на протестите, сред които са били и радикали от движението \"Хамас\", са насърчавали употребата на запалващи се хвърчила и балони, причиняващи щети и всяващи страх в Южен Израел. Докладът обаче оспорва твърденията на Израел, че седмичните протести всеки петък край стената между ивицата Газа и Израел, започнали през март миналата година, са били прикритие за терористични действия. Той прави заключение, че демонстрациите са имали граждански характер, предаде БТА. Ройтерс цитира част от доклада, в която комисията съобщава, че е получила конфиденциална информация за хората, смятани за отговорни за убийствата, включително израелски снайперисти и командири. Тази информация е била предоставена на върховния комисар на ООН за човешките права Мишел Бачелет, за да я предложи на вниманието на Международния наказателен съд. Палестинци протестираха по границата с искания да бъде вдигната блокадата на ивицата Газа и да се признае правото на бежанците (и техните наследници) да се завърнат по домовете си в Израел, от които бяха прогонени преди 70 години при създаването на еврейската държава. \"Израел отхвърля напълно доклада на Съвета на ООН по правата на човека. Съветът поставя нови рекорди за лицемерие и заблуждаващо отношение, породено от натрапчивата му омраза към Израел\", написа в Туитър израелският премиер Бенямин Нетаняху. В декларация и. д. министър на външните работи Израел Кац нарече обвиненията в доклада на ООН \"театър на абсурда\" и определи документа като \"враждебен, лъжлив и предубеден\" спрямо Израел. \"Никой не може да отрича правото на Израел на самоотбрана и задължението му да защитава своите граждани и граници от атаки със сила\", подчерта Кац, цитиран от Ройтерс. Израелският външен министър обвини участниците в разследването, че не се придържат към фактите, съобщи Франс прес. \"Единствената цел е да се опетни единствената демокрация в Близкия изток и да се накърни правото й да се защитава срещу терористичните машинации на една разрушителна групировка\", Хамас, увери той. След публикуването на доклада палестинското ислямистко движение настоя международната общност да накара Израел да отговаря за \"военни престъпления\". Хамас приветства този доклад. Призоваваме международната общност да накара израелския окупатор да отговаря за военните престъпления, които продължава да извършва срещу палестинците, заяви пред Франс прес Басем Наим, високопоставен представител на движението, което контролира ивицата Газа.", "date": "2019.02.28", "title": "ООН обвини Израел в груби нарушения на човешките права"}
{"url": "https://www.24chasa.bg/novini/article/7322776", "text": "В дните, когато Иран отбеляза 40-годишнината на своята ислямска революция, шиитски духовник с традиционния бял тюрбан по време на една от церемониите отправи многозначителна критика към президента Хасан Рохани, също човек с духовен сан: \"Ти, който си причината за инфлацията, надяваме се, че няма няма да се задържиш до пролетта\". Вече засипан от критики заради неговото разпадащо се ядрено споразумение и подновеното напрежение със САЩ, сравнително умереният Рохани е изправен пред гнева на духовенството, на хардлайнерските сили и на постоянно растящото обществено недоволство, което вече застрашава неговия пост. Спадът в популярността на иранските президенти е типично явление за втория им 4-годишен мандат, но анализаторите смятат, че Рохани е особено уязвим заради икономическата криза, подкопаваща иранската валута - риала, което болезнено се отразява на редовите иранци. Това дава кураж на критиците да призовават открито за отстраняването му. Подобно нещо се е случило само веднъж в 40-годишната история на ислямската република, но масовото недоволство, видимо по улиците из цял Иран, може да го направи отново възможно. \"Не ми пука кой е в президентския дворец: духовно лице, генерал или някой друг - казва Касим Абхари, уличен продавач на шапки и чорапи в Техеран. - Трябва ни някой, който създава работни места и твърдо натиска педала на спирачката върху растящите цени.\" Рохани, който постигна ядреното споразумение през 2015-а след две години на поста и спечели одобрението на иранците, излезли по улиците да го празнуват, отдавна вече има проблеми. Според това споразумение Иран ограничи обогатяването на уран в замяна на вдигането на икономическите санкции. Но голяма част от иранците така и не усетиха ползите от споразумението. Още преди Доналд Тръмп да изтегли Америка от споразумението през май, несигурността около неговото бъдеще доведе до рязък спад на риала, а оттам и до стихийни протести из цялата страна. Сега риалът отново върви надолу, спадайки вече до 133 000 за 1 долар. По време на споразумението той се котираше по 32 000 за долар. В социалните медии хардлайнерите изнасят данни, показващи, че цените на хранителни продукти, като боба, ориза и доматеното пюре са скочили с 238 процента. Хардлайнери не позволиха на парламентарния шеф Али Лариджани - съюзник на Рохани, да говори на уличен митинг в Карадж, на 40 км западно от Техеран. Външният министър на Рохани - Мохамад Джавад Зариф, който обикновено е твърде сдържан, изглеждаше видимо смутен по време на неотдавнашната конференция по сигурността в Мюнхен. Хасан Абаси - пенсиониран генерал от хардлайнерската иранска Революционна гвардия, която е пряко подчинена на върховния лидер аятолах Али Хаменей, произнесе слово след митинга в Карадж, като каза, че е убеден, че хората по улиците ще заплюят Рохани, Лариджани и Зариф заради ядреното споразумение, след като те напуснат постовете си. Той каза, че те \"треперят\", защото споразумението се проваля. Напрежението между хардлайнерите и по-умерените сили в Иран не е нещо ново. Президентът реформатор Мохамад Хатами бе изправен пред същия натиск по време на втория си мандат, което по-късно доведе на власт популиста хардлайнер Махмуд Ахмадинеджад. Хатами обаче не носеше бремето на същия смазващ икономически натиск, или на американски президент като Доналд Тръмп, чиято администрация оказва максимален натиск върху Техеран. Според анализаторите това само още повече отслабва позициите на Рохани. \"Вие, господин президент, имате само 15 до 20 процента от властта\" в рамките на иранското правителство - писа в редакционна статия през януари всекидневникът \"Джомхури еслами\", който е близък до Рохани. - С такъв обем власт вие не можете да управлявате страната и да носите отговорност за всичките й трудности и проблеми.\" Самият Рохани като че ли призна натиска, на който е подложен, по време на посещение в пристанищния град Бандар Абас в понеделник. \"Президентски избори има на всеки 4 години. Когато хората са гласували за една гледна точка, всички трябва да застанат зад нея и да я подкрепят\", каза той. Деветима депутати хардлайнери внесоха предложение Рохани да бъде обявен за неспособен да изпълнява функциите на президент. За това са необходими гласовете на две трети от 290-те депутати в парламента, но има и прецедент. През 1981 г. парламентът \"дисквалифицира\" Аболхасан Банисадър като президент, след което върховният лидер аятолах Хомейни го уволни. Иранските закони позволяват на Рохани да подаде оставка. Повдигането на криминални обвинения също могат да го принудят да се оттегли. Неговият брат Хосейн Ферейдун в момента е под съд по обвинения в корупция, които според поддръжниците му са политически мотивирани. Махмуд Ваези, говорител на Рохани, отхвърли миналата седмица призивите на онези, които настояват за импийчмънт, като каза, че те са част от \"група в парламента, която е против всичко\". Те обаче не са единственият източник на натиск срещу президента. Има и реформатори, които искат промяна на иранската политическа система отвътре и които също са все по-разочаровани от Рохани заради неспособността му да прекрати домашния арест на опозиционните лидери Мир Хосейн Мосави и Махди Каруби. При двете си президентски кампании през 2013 и 2017 г. Рохани обещаваше да освободи двамата лидери на създаденото през 2009 г. Зелено движение. В същото време твърдолинейни духовници се противопоставят на усилията на президентския екип за присъединяване на страната към международните конвенции срещу пране на пари, защото се опасяват, че това може да подкопае подкрепата за ливанската радикална шиитска групировка \"Хизбула\" и други (проирански сили в чужбина). Държавната телевизия, която отдавна е под контрола на хардлайнерите, излъчва речи на висши военни и други предавания, които възхваляват участвалите във войната срещу Ирак през 1980-те години. \"Когато Рохани слезе от власт, хората ще изберат негова алтернатива - каза депутатът хардлайнер и ислямски духовник Моджтаба Золнури, един от подписалите искането за импийчмънт на Рохани. - Когото и хората да изберат, ние ще бъдем доволни.\" Четиригодишният мандат на Рохани изтича през 2021 г. Но техеранският политико-икономически анализатор Саед Лейлаз споделя вижданията на мнозина, че следващите няколко седмици могат да се окажат критични за съдбата на притиснатия президент. Някои дори предлагат ликвидиране на президентския пост и връщане към парламентарна система. \"Напролет, заедно със засилването на натиска и задълбочаването на проблемите, Рохани може да подаде оставка, или пък да бъде променена структурата (на правителството)\", каза Лейлаз. (От БТА)", "date": "2019.02.28", "title": "Срещу президента на Иран се надигат призива за оставка заради икономическата криза"}
{"url": "https://www.24chasa.bg/novini/article/7322973", "text": "Общият брой на емигрантите от Европейския съюз във Великобритания е спаднал до най-ниското си равнище след 2009 г. за 12-те месеца до септември 2018 г., сочат официални данни, цитирани от Ройтерс. Агенцията отбелязва, че тази тенденция на рязко намаляване се засилва с приближаването на Брекзит, предаде БТА. Броят на емигрантите от страни от ЕС в Обединеното кралство е спаднал до 57 000 за едногодишния период до септември. За сметка на това броят на емигрантите от държави извън съюза е нараснал значително, достигайки 261 000 - най-голямото увеличение след 2004 г., сочат данните на британската Национална статистическа служба. В резултат нетната имиграция в Обединеното кралство през посочения период е 283 000 човека. Данните отчитат чувствителен спад на емиграцията от новите източноевропейски страни страни членки на ЕС, след като през последните десет години над 1 млн. човека от региона се заселиха в Обединеното кралство. По този повод Ройтерс обръща внимание на опасенията на британския бизнес от намаляването на емиграцията от ЕС. Агенцията цитира Джонатан Бойз, икономист от Института за кадрово развитие, който със съжаление констатира засилващо се нежелание на квалифицирани граждани на държави от съюза да идват да живеят и работят в Обединеното кралство заради несигурността, предизвикана от Брекзит.", "date": "2019.02.28", "title": "Рязък спад на емиграцията от ЕС и особено от Източна Европа във Великобритания"}
{"url": "https://www.24chasa.bg/novini/article/7322936", "text": "Сърцераздирателно любовно писмо е писала Миглена Каканашева-Мегз до своя приятел бизнесмена Румен Рончев, който е в ареста. Това стана ясно по време на поредното заседание в съда, на което реалити звездата се появи цялата в ослепително бяло. Прокурор Мирослав Христев приложи въпросното писмо, но защитата на Рончев, а и самият той, категорично се противопоставиха то да се приобщава към делото. \"В него освен за любов и още нещо се говори как Каканашева го подкрепя и му дава кураж\", обясни адвокат Светлана Паскалева.  Защитата на Рончев представи характеристика от католическия свещеник Димитър Димитров, в която задържаният е описан като порядъчен бизнесмен.  \"Това е отец Димитър Димитров, който подготвя визитата на папа Франциск в Раковски\", дебело подчерта защитата пред съдебния състав. Мегз слушаше, седнала на една от банките. Тя трепереше и потропваше с червените си лачени обувки, докато вървяха пледоариите. Цялата беше в слух и зрение и не забелязваше как обира погледите в залата с искрящия си в бяло тоалет. \"Много любов има в писмото й до Рончев. Това са нещата от живота\", отново подчерта защитата. Бизнесменът е обвинен в обсебване и застрахователна измама във връзка с лизинговия джип на Мегз, оценен на 98 000 лева. През септември м.г. е била инсценирана кражба. Колата е била открита по-късно в двора на Антон Лесов, братовчед на Мегз. Той  е с мярка \"подписка\", а реалити звездата е на свобода под парична гаранция от  10 000 лева.  \"Дълбоко съжалявам, уверявам, че няма да се укривам. Ще съдействам. Бизнесът ми си отива, а 20 години съм се трудил. Научих си урока за тези 50 дни в ареста. Срамувам се\", каза Рончев и поиска от съда по-лека мярка. Магистратите обаче оставиха без уважение молбата му и потвърдиха ареста. При извеждането му с белезници Каканашева се приближи до него и отново успя да му прошепне, че го обича.        ", "date": "2019.02.28", "title": "Мегз писала любовно писмо до арестувания си приятел (Снимки)"}
{"url": "https://www.24chasa.bg/novini/article/7322563", "text": "През май-юни ще започне полагането на асфалта в участъка между Ябланица и Боаза от АМ „Хемус“ и през есента ще са готови още 10 км от автомагистралата. Председателят на Управителния съвет на Агенция „Пътна инфраструктура“ Георги Терзийски провери напредъка при изграждането на отсечката, която е на територията на област Ловеч. Организацията на работа по трасето е много добра, изпълнени са около 75% от предвидените строителни работи и е напълно реалистично участъкът да е готов около половин година по-рано от предвиденото. По договор участъкът трябва да е завършен през март 2020 г., информират от пресцентъра на АПИ. В момента на обекта работят около 250 души и над 150 специализирани машини, а от няколко дни се работи и на трисменен режим, каза инж. Живко Недев, изп. директор на фирмата-изпълнител. Той подчерта, че на отсечката между Ябланица и Боаза е най-големият армонасип, изграждан досега у нас - 45 метра общ насип, от който 28 м армонасип. Това е почти вертикална стена на откоса и в конструкцията на насипа се вложени специални укрепителни мрежи и системи. Автомагистралният участък ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети. Ще бъдат построени 5 селскостопански подлеза и 2 селскостопански надлеза, както и подлез при общинския път Брестница - Съева дупка. Връзката с път I-4 Коритна - Белокопитово ще се осъществява чрез етапна връзка при 87-ти километър, която ще се изгради в близост до село Брестница. Инвестицията е за близо 55 млн. лв. без ДДС. В момента със средства от републиканския бюджет се изграждат близо 26 км от автомагистралата. Това са участъците между Ябланица и Боаза и Белокопитово - Буховци в посока Търговище. През пролетта ще стартира строителството на още две отсечки от АМ „Хемус“ в посока Варна. 134-километровото трасе от Боаза до връзката с път I-5 Русе - Велико Търново, за което правителството осигури 1,3 млрд. лв. е разделено общо на 6 участъка. В края на април - началото на май ще започне строителството на отсечките - от Боаза до пътен възел \"Дерманци\" (15,26 км) и от пътен възел \"Каленик\" до връзката с път II-35 Плевен - Ловеч (17,08 км), съобщи Георги Терзийски. Той подчерта, че УС на АПИ няма никакви съмнения в строителя, тъй като през годините държавното дружество \"Автомагистрали\" е изпълнило редица сложни пътни обекти и съоръжения. Председателят на АПИ съобщи, че се работи по подготовката и на останалите отсечки. Техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус“ в участъка от Боаза до пресичането с път I-5 Русе - Велико Търново да приключи до 2024 г.", "date": "2019.02.28", "title": "Завършват предсрочно до края на есента участъка на \"Хемус\" от Ябланица до \"Боаза\" (Снимки, обновена)"}
{"url": "https://www.24chasa.bg/novini/article/7323031", "text": "Исторически документи, свързани със Сталин, Мария-Антоанета и Марат, ще бъдат изложени на търг във Франция през април, оповести аукционна къща \"Агют\", цитирана от Франс прес. Сред лотовете ще е документ от май 1944 г. с подписа със синьо мастило на Йосиф Сталин, който след завладяването на Севастопол нарежда градът да бъде прекръстен на Севастополски. Ще бъдат предложени за продажба също две писма, като едното от 1585 г. е на Анри Четвърти до Анри Трети, а другото от 1790 г. - на Мария-Антоанета до съпруга на своята фаворитка Габриел дьо Поластрон. Сред лотовете ще са и написана реч от 1791 г. на маркиз дьо Кондорсе за правата на народите и роман от 1770/1771 г. с автограф на бъдещия трибун на Френската революция Марат, предаде БТА. Освен това на търга ще бъдат изложени екземпляр от 1944 г. на сборника \"Отворена книга\" на поета Пол Елюар, картината с маслени бои \"Жена в розово сред пейзаж в Кан\" на Реноар, писмо с рисунка автопортрет на Матис, писмо от Рембо до Верлен.", "date": "2019.02.28", "title": "Документи, свързани със Сталин и Мария-Антоанета, отиват на търг във Франция"}
{"url": "https://www.24chasa.bg/novini/article/7323023", "text": "В комисията ЛИБЕ имаме български евродепутати и те са гласували за кандидатурата на Лаура Кьовеши за европейски главен прокурор. Това, което се усеща, е, че този дебат е наситен с емоции. Съвсем нормално е този дебат да предизвиква емоции. Това заяви евродепутатът Мария Габриел в предаването \"Лице в лице\" по относно избора на Лаура Кьовеши за главен комисар на ЕС. По думите й има двама достойни кандидата и няма нищо по-демократично от това да бъде избран един след гласуване в европейския парламент, но тя категорично отбеляза, че България не се страхува от Кьовеши. \"Днес публикуваме първи месечен доклад за борба с дезинформацията онлайн. От тук нататък мониторингът ще бъде месечен. Имаме ясен фокус върху няколко ключови елемента. Гугъл за последния месец е премахнал над 46 хил. фалшиви рекламни профила в Европейския съюз. Великобритания, Естония и Румъния са водещи по фалшиви профили\", обяви Мария Габриел. 57% от европейците се информират за събитията от интернет. \"Фейсбук\", \"Гугъл\" и \"Туитър\" доброволно подписаха първия по рода си кодекс за добри практики в борбата с дезинформацията онлайн и вече се публикуват първите месечни доклади на трите гиганта. Еврокомисарят наблегна на това, че много внимателно са заявили каква информация искат да получават и коя информация да се следи, за да не се прекрачват тези граници. \"Знаем, че и сега има над 90  хил. фалшиви акаунти във фейсбук. Очакваме и от тях такава информация, както и какво се прави с тези фалшиви акаунти\", допълни тя. \"Различни са целите на фалшивите акаунти. Никой няма да ограничава правото на лично мнение. Даваме им право на сатира, на политическо мнение, да се шегуват. Били сме достатъчно бдителни и внимателни при ограничаването. Ситуацията с ваксините обаче не ме кара да се шегувам. Имаме смъртни случаи в следствие на дезинформация\", заяви още евродепутатката.  Габриел заяви, че смята че трябва да се навлезе по детайлно в темата – да бъде изследвано спонсорираното съдържание, да бъдат разглеждани идентификациите на рекламите на даден сайт. \"Сега вече ще бъде изследвано не само кой рекламира и къде, но и кой плаща за тази реклама\", отбеляза еврокомисарят. Тя обясни, че е много важно да може в реално време да се проследи една фалшива информация, откъде идва и дали тя има връзка с европейските избори и може по някакъв начин да им повлияе. Мария Габриел коментира, че много би и се искало да има фактчекъри от всички страни на ЕС, които да могат да откриват фалшивите новини в социалните мрежи много бързо.", "date": "2019.02.28", "title": "Мария Габриел: Великобритания, Естония и Румъния  - с най-много фалшиви профили"}
{"url": "https://www.24chasa.bg/novini/article/7323054", "text": "Министърът на правосъдието Цецка Цачева посети днес затвора в Ловеч и се запозна с условията, при които търпят наказания лишените от свобода от областите Велико Търново, Ловеч, Габрово, Русе и Шумен, съобщиха от пресцентъра на правосъдното министерство. В момента в затвора и в трите общежития към него - “Атлант” в Троян, “Полигона” в Ловеч и “Велико Търново” във Велико Търново, са настанени 690 лишени от свобода, при капацитет от 971 при 4 кв. м. на едно лице, заяви началникът на затвора старши комисар Розалина Ганекова. Тя сподели, че сред приоритетите на ръководството остава полагането на усилия за подобряване условията в затвора и общежитията, както за лишените от свобода, така и за надзорно-охранителния състав. За пример ст. комисар Ганекова даде санирането на сградата на корпуса и пълното обновяване на зоната с повишена сигурност, извършени през 2017 г., а през миналата година са ремонтирани жилищните помещения, обитавани от учениците в Средно училище \"Димитър Митев\". В училището към затвора през тази учебна година се обучават 120 затворници от първи до дванадесети клас. Предстои да започне основен ремонт и преустройство на жилищните помещения и административната сграда на общежитието от открит тип във Велико Търново. Правосъдният министър се запозна на място и с дейността на териториалното поделение на Държавно предприятие „Фонд затворно дело“. Основно дейността на държавното предприятие е свързана с отдаване на затворнически труд на външни фирми, които имат изнесено производство в затвора и в общежитието в Троян. В корпуса на затвора е изнесено част от производството на три фирми от област Ловеч и област Габрово, които се занимават с дейности в областта на дървопреработването, изработката на метални изделия, паркет и санитарна арматура. Ежедневно се осигурява работа за около 30 лишени от свобода. В общежитието от закрит тип в Троян 60 лишени от свобода са заети в производството на метални изделия. В двете общежития от открит тип в Ловеч и във Велико Търново 80 % от лишените от свобода са ангажирани с трудова дейност. Финансовият резултат на териториалното поделение на ДП \"ФЗД\" в затвора - Ловеч през 2018 г. е 474 000 лв. , като това го нарежда за поредна година на второ място по приходи сред всички териториални поделения. В Ловешкия затвор се намира и Специализираната болница за активно лечение на лишени от свобода /СБАЛЛС/, която е с републикански ранг. Единствено в Ловеч функционира психиатричното отделение за обвиняеми, подсъдими и осъдени. В болницата към затвора се настаняват и затворници, болни от туберкулоза, както и такива с друг вид заболявания на горните дихателни пътища. Преди две години със средства от Норвежкия финансов механизъм основно са ремонтирани кухненските блокове на корпуса на затвора и на болницата, а Психиатричното отделение е реновирано.", "date": "2019.02.28", "title": "Министър Цачева в затвора в Ловеч, запозна се с условията"}
{"url": "https://www.24chasa.bg/novini/article/7323032", "text": "Генералният директор на ЦЕРН Фабиола Джианоти и хърватският министър на науката и образованието Блаженка Дивяк подписаха днес в Загреб споразумение за приемане на Хърватия за асоцииран член на ЦЕРН, съобщи пресцентърът на ЦЕРН. Споразумението ще влезе в сила, след като генералният директор получи известие, че Хърватия е приключила вътрешните процедури, предвидени в документа. \"За нас е голямо удоволствие да приветстваме Хърватия като асоцииран член на семейството на ЦЕРН. Хърватските учени имат голям принос в много от експериментите на ЦЕРН, а асоциираното членство ще открие за Хърватия нови възможности за научно сътрудничество, технологично развитие и обучение\", заяви Джианоти, цитиран от БТА. Блаженка Дивяк от своя страна оцени, че членството в ЦЕРН ще задържи в страната млади и способни хора, които ще могат, без да я напускат, да участват във важни международни проекти, като работят и учат в хърватските научни институции, сътрудничещи с ЦЕРН. Хърватски учени участват в научната работа на ЦЕРН от близо 40 години. През 2001 г. Хърватия подписа с организацията споразумение за сътрудничество, а през май 2014 г. Загреб кандидатства за асоциирано членство в ЦЕРН.", "date": "2019.02.28", "title": "Хърватия се подготвя за асоцииран член на ЦЕРН"}
{"url": "https://www.24chasa.bg/novini/article/7323058", "text": "Трогателният и старателно обмислен жест на загрижена майка - да раздаде 200 подаръчни пликчета на пътниците в самолет, се разпространява масово от потребителите на Фейсбук, пише в. \"Дейли стар\". Разтревожена, че по време на първия си полет със самолет бебето й ще хленчи постоянно и ще притеснява останалите пътници, жената решила да направи опит да ги умилостиви. За целта находчивата родителка приготвила 200 миниатюрни подаръчни пликчета, придружени от бележка, обясняваща ситуацията, предаде БТА. Един от пътниците е заснел трогателната проява на жената и кадрите вече се разпространяват във Фейсбук. Една от снимките, направени от Дейв Корона, който пътувал със същия полет от Сеул, Република Корея, до Сан Франциско, Калифорния, показва обяснителната бележка, написана от името на бебето. Тя гласи: \"Здравейте, аз съм Джунву и съм на четири месеца. Днес отивам в САЩ. Малко ми е нервно и притеснено, тъй като това е първият полет в живота ми, което означава, че е възможно да плача или да вдигам повечко шум. Ще се опитам да пазя тишина, но не мога да обещая. Моля да ме извините. Мама е подготвила за вас малки подаръчни пликчета. В тях има бонбони, бисквити и слушалки за уши. Наслаждавайте се на пътуването. Благодаря\". Дейв не крие, че жестът го е трогнал много, особено като се има предвид, че по време на целия полет бебето не е \"изцвърчало\" нито веднъж. Споделяйки снимките от умилителната случка във Фейсбук, потребителите не спират да хвалят майката за проявеното внимание към останалите пътници. \"Страхотна и умна идея\", пише възторжен ползвател на социалната медия. \"Повече от впечатляващо е, че тази жена е успяла да приготви старателно 200 пакетчета, въпреки че е с малко бебе\", гласи друг коментар.", "date": "2019.02.28", "title": "Загрижена майка трогна с мил жест пътниците в самолет"}
