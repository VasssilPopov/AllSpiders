{"url": "https://www.24chasa.bg/novini/article/7430001", "text": "Време е да се завърши историческият проект за обединението на Европа с интеграцията на Западните Балкани, написа днес в Туитър еврокомисарят по разширението на ЕС Йоханес Хан, съобщи агенция МИА, цитирана от БТА. \"Тази визия се сбъдна и сега е време да погледнем напред и да завършим историческия проект за европейското обединение чрез интеграцията на Западните Балкани. Сигурен съм, че със съвместни усилия това ще бъде една история на успеха и за двете страни! Европейски съюз - Западни Балкани: по-силни заедно!\", написа Хан на 15-ата годишнина от първата вълна на разширение на ЕС, при която 10 страни от Централна, Източна и Югоизточна Европа се присъединиха към ЕС. \"Днес ние честваме 15 години от разширението на ЕС, един амбициозен проект, основан на съвместни усилия и на обща визия: да обединим отново европейския континент и да съхраним мира, благоденствието и сигурността на всички граждани на ЕС\", пише еврокомисарят. Пред журналисти в Скопие премиерът на Северна Македония Зоран Заев повтори, че очаква положително решение за начало на присъединителни преговори с ЕС през това лято, през юни или юли. Той каза, че страната е изпълнила всичките четири поставени условия за това. Заев обаче отбеляза, че в допълнение към Преспанския договор и реформите трябва да бъде постигнат по-голям консенсус в парламента относно закона за държавната прокуратура.", "date": "2019.05.01", "title": "Хан: Време е да се завърши обединението на Европа с интеграцията на Балканите"}
{"url": "https://www.24chasa.bg/novini/article/7429930", "text": "Японски туристи обезвредиха джебчийка в центъра на Велико Търново днес следобед, разказаха очевидци във фейсбук. Туристите се разхождали по тротоара, когато 26-годишната Събка от Самоводене, решила да претараши чантата на жена от групата. Вместо на богат улов обаче, се натъкнала на бойни китайски схватки, коментира  Според медията обаче туристите били китайци. \"Японски туристи хванаха крадла, която се опитваше да ги обере в центъра на Велико Търново. Затиснаха я на земята и търпеливо, по азиатски изчакаха полицията , която пристига от центъра до центъра, за внушителните 20 минути. Вероятно , крадлата бе циганка и пищя неистово като пред заколение. Японците едвам я удържаха, за да я предадат на полицията. Тъжно! Срамно! Позорно!\", написа Галина Александрова във фейбук и публикува снимки от случката. „Петима, шестима китайци нападнаха една жена. Разчекнаха я по всякакъв начин, повдигаха й краката, ръцете, обръщаха й краката, след това я повалиха на земята, като че ли я колят, нали\", разказва очевидецът Емине Вилиева.", "date": "2019.05.01", "title": "Азиатци \"обезвредиха\" с бойни хватки джебчийка във Велико Търново"}
{"url": "https://www.24chasa.bg/novini/article/7429948", "text": "Премиерът на Северна Македония Зоран Заев обяви след днешната сесия на Икономическия и социален съвет, че заплатите в страната ще бъдат увеличени, включително минималната заплата на 13 хиляди денара (около 435 лева) от юли, съобщи агенция МИА, цитирана от БТА. На заседанието с участието на представители на синдикатите и работодателите Заев каза, че средната заплата през февруари 2019 г. е била с 6,6 процента по-висока от август 2017 г., а с очакваните данни за март този ръст трябва да достигне до 8 процента. \"Около 90 хиляди работници днес получават по-висока минимална работна заплата и за тази цел държавата плати 77 милиона денара в подкрепа на компаниите, за да плащат по-високи заплати\", каза Заев.", "date": "2019.05.01", "title": "Северна Македония вдига заплатите от юли"}
{"url": "https://www.24chasa.bg/novini/article/7429956", "text": "Младо момиче, очевидно влязло да пазарува в квартален магазин в София, успя да го ограби, след като се изненада, че няма никой зад касата. \"Нагледно показвам как се става за резил ...Или така да се каже, как на връх Великден това момиче открадна от касата на магазинчето ни 300 лв. Ако все пак някой я познава , може да ми пише :)\", пише собственикът на магазина в профила си във фейсбук. Вероятно момичето не е очаквало, че има камери, които го снимат. На видеото от тях се вижда как девойката влиза вътре с телефон и слушалки в ръце, оглежда се с очакване и сякаш изведнъж й хрумва идеята, че може да си тръгне с пари от касата. Доста от коментиращи под поста във фейсбук посочват, че магазинерите са виновни сами, след като са оставили касата без човек. Според други постъпката на девойката не е случайна и магазинът е бил наблюдаван. Според думите на собственика, през това време в магазина е имало служител от нощната смяна, който обаче е бил в друго помещение, за да зарежда хладилници. Той е допуснал грешка, че не е заключил обекта, докато го няма при касата, пишат от \"Господари на ефира\". ", "date": "2019.05.01", "title": "Издирват девойка, откраднала пари от магазин в София (Видео)"}
{"url": "https://www.24chasa.bg/novini/article/7429982", "text": "Индийските власти разгърнаха спасителни екипи и поставиха ВМС в повишена готовност с наближаването на циклона Фани, който застрашава източното крайбрежие на субконтинента, предаде Франс прес, цитирана от БТА. Циклонът в момента е в Бенгалския залив с пориви на ветровете, достигащи 205 км/ч. Очаква се той да достигне сушата в петък в щата Одиша, южно от Калкута. Властите наредиха да се евакуират хиляди жители на крайбрежните селища в този щат, а съседните щати Андхра Прадеш и Тамил Наду са поставени в състояние на тревога. Индийската метеорологична служба призова всички рибари от Одиша да се върнат на суша най-късно довечера. Подготвени са безплатни доставки на храна, питейна вода, осветление, лекарства и хигиенни препарати. В щата има около 850 заслона, които според местни медии могат да приемат един милион души. Около 300 кораба и екипажите им са в готовност да оказват помощ в следващите дни. Щатът Одиша е с население около 46 милиона души.", "date": "2019.05.01", "title": "Индия се готви за нахлуването на циклона Фани"}
{"url": "https://www.24chasa.bg/novini/article/7429990", "text": "Най-малко 15 командоси от специалните части на индийската полиция и техния шофьор бяха убити при нападение на маоистки бунтовници в Западна Индия, извършено по време на изборите, предадоха Асошиейтед прес и ДПА. Левите бунтовници са взривили мина пред две превозни средства с командоси от полицейските сили за борба с бунтовниците, които се движели по магистрала в залесен район, посочва БТА. \"Петнадесет полицаи и техния шофьор загинаха при нападението\", заяви Судхир Мунгантивар, министър на финансите в регионалното правителство на индийския щат Махаращра. Бунтовниците са подпалили превозните средства и избягали в гората. Провежда се операция по издирването на нападателите, добави той. Според министъра на финансите засадата е акт на отчаяние от страна на бунтовниците, дължащ се на успеха на властите да проведат мирно гласуване за националните избори. Агенция ПТИ съобщи, че бунтовниците нанесли първия си удар рано тази сутрин, изгаряйки над 20 превозни средства на компания за строеж на пътища. Те се скрили в гората и нападнали полицейските служители, които отишли да ги търсят. Маоистките бунтовници, вдъхновяващи се от китайския лидер Мао Цзедун, се борят срещу индийското правителство от над 40 години, като имат стотици хиляди бойци. Те искат да се даде земя и работни места на селяните, които обработват чужди земи и на бедните.", "date": "2019.05.01", "title": "Най-малко 15 полицаи загинаха при бунтовническо нападение в Индия"}
{"url": "https://www.24chasa.bg/novini/article/7429903", "text": "По данни от месечните отчети на първостепенните разпоредители с бюджет салдото по консолидираната фискална програма /КФП/ на касова основа към март 2019 г. е положително в размер на 1806,7 млн. лв. /1,6 на сто от прогнозния БВП/, съобщи пресцентърът на Министерството на финансите във вторник. Положителното салдо се формира от излишък по националния бюджет в размер на 1662,6 млн. лв. и излишък по европейските средства в размер на 144,1 млн. лева. Постъпилите приходи и помощи по КФП към март 2019 г. са в размер на 10 857,8 млн. лв. или 24,8 на сто от годишните разчети. Съпоставени със същия период на предходната година, данъчните и неданъчните приходи нарастват с 1212,6 млн. лв. (13,4 на сто), а постъпленията от помощи (основно грантове по програмите и фондовете на ЕС) нарастват с 425,2 млн. лева. Общата сума на данъчните постъпления, вкл. приходите от осигурителни вноски, възлиза на 8520,3 млн. лв., което представлява 24,7 на сто от планираните за годината данъчни приходи. Приходите от преки данъци са в размер на 1445,5 млн. лв. или 22,0 на сто от предвидените в разчетите за годината. Приходите от косвени данъци са в размер на 4286,9 млн. лв., което е 26,1 на сто от разчетите за годината. Постъпленията от ДДС са в размер на 2940,6 млн. лв. или 27,2 на сто от планираните. Размерът на невъзстановения ДДС към края на март е 74,4 млн. лева. Приходите от акцизи възлизат на 1 276,5 млн. лв. (23,9 на сто от разчетените за годината). Постъпленията от мита са 59,0 млн. лв. или 24,9 на сто от годишните разчети. Постъпленията от други данъци (вкл. имуществени данъци) са в размер на 333,4 млн. лв. или 28,5 на сто изпълнение на годишните разчети. Приходите от социални и здравноосигурителни вноски са 2454,5 млн. лв., което представлява 23,6 на сто от разчетените за годината. Съпоставено със същия период на предходната година, приходите от осигурителни вноски нарастват номинално с 10,8 на сто. Неданъчните приходи са в размер на 1775,7 млн. лв., което представлява 26,8 на сто от годишните разчети. Приходите от помощи са в размер на 561,8 млн. лева. Разходите по КФП (вкл. вноската на България в бюджета на ЕС) към март 2019 г. възлизат на 9051,1 млн. лв., което е 20,4 на сто от годишните разчети. За сравнение, разходите за същия период на предходната година са в размер на 8628,2 млн. лева. Нелихвените разходи са в размер на 8208,9 млн. лв., което представлява 19,4 на сто от годишните разчети. Текущите нелихвени разходи към март 2019 г. са в размер на 7678,4 млн. лв., капиталовите разходи (вкл. нетния прираст на държавния резерв) възлизат на 523,9 млн. лева. Предоставените текущи и капиталови трансфери за чужбина са в размер на 6,6 млн. лева. Лихвените плащания са в размер на 376,1 млн. лв. или 56,2 на сто от планираните за 2019 година. Частта от вноската на България в бюджета на ЕС, изплатенакъм края на март от централния бюджет, възлиза на 466,1 млн. лв. Размерът на фискалния резерв към края на март е 10,33 млрд. лв., в т.ч. 9,97 млрд. лв. депозити на фискалния резерв в БНБ и банки и 0,36 млрд. лв. вземания от фондовете на Европейския съюз за сертифицирани разходи, аванси и други.", "date": "2019.05.01", "title": "Салдото по консолидираната фискална програма към март е 1806,7 млн. лева"}
{"url": "https://www.24chasa.bg/novini/article/7429917", "text": "По-малко от месец преди европейските избори, 13 държави членки на ЕС участваха днес в среща на високо равнище във Варшава по случай 15-атата годишнина от присъединяването на 10 от тях към ЕС, съобщи Франс прес, цитирана от БТА. Полският премиер Матеуш Моравецки изрази надеждата на срещата \"Заедно за Европа\", че тези страни \"ще говорят с един глас\" на следващите заседания на Европейския съвет. Той открои като цели борбата срещу данъчните убежища и срещу несъбраните приходи от ДДС, \"слона в стаята, когото не виждаме\", но възлиза на 150 милиарда евро годишно в ЕС. Тези страни възнамеряват да се борят заедно и срещу вноса на продукти, които са с по-лошо качество, отколкото на Запад. Това заяви днес на пресконференция Моравецки след среща във Варшава с представители на правителствата от 13 страни от ЕС, които се присъединиха към общността след 2004 г., предаде ТАСС. \"Ще се борим заедно с двойните стандарти, с навлизането на продукти с ниско качество в Централна Европа и то на по-висока цена\", заяви ръководителят на полското правителство. \"Ние силно ще се противопоставим на това в Брюксел и Страсбург,\" добави той. Полша и редица други страни от ЕС отбелязват на 1 май 15-ата годишнина от членството си в общността. По този повод ръководителите на правителствата на \"младите\" страни членки на Европейския съюз се събраха във Варшава. Сред тях са премиерите на България, Унгария, Литва, Малта, Румъния, Хърватия, Чехия и Естония. Представители на властите на Кипър, Латвия, Словакия, Словения, както и представител на Европейската комисия също участват в неформалната среща, наречена \"Заедно за Европа\". В края на срещата беше приет документ, наречен Варшавска декларация, която съдържа постулати за по-нататъшно развитие на ЕС. Документът обръща внимание на необходимостта да се вземе предвид мнението на всички страни членки на общността в процеса на вземане на решения, подчертава значението на нормализирането на функционирането на Шенгенската зона и нейното разширяване, като се използва потенциалът на общия пазар и укрепване на кибернетичната сигурност. Участниците във варшавската среща предлагат като приоритет да се разглежда интеграцията на страните от Западните Балкани като стратегическа цел на ЕС и взаимодействието с НАТО и Източното партньорство, както и развитието на иновативни технологии.", "date": "2019.05.01", "title": "Моравецки: ЕС трябва да се бори срещу данъчните убежища и двойните стандарти при храните"}
{"url": "https://www.24chasa.bg/novini/article/7429920", "text": "Статуята на Александър Велики, която беше поставена преди две седмици в центъра на гръцката столица Атина, стана обект на вандализъм, съобщава \"Елефтерос типос\", цитиран от БТА. Във вторник вечерта неизвестни са изписали лозунги на постамента на статуята. Сред тях е \"Александър Велики беше убиец на народите, а сега е гордост на дребната буржоазия\". Статуята с височина от 3,5 метра изобразява младия Александър на кон. Дело е на известния скулптор Никос Папас и е придобита от министерството на културата през 1993 г., след което е подарена на атинската община.", "date": "2019.05.01", "title": "Изписаха са с лозунги статуята на Александър Велики в центъра на Атина"}
{"url": "https://www.24chasa.bg/novini/article/7429621", "text": "На днешните първомайски демонстрации в Русия бяха задържани 124 души, съобщи неправителствената организация \"ОВД-инфо\", предаде Ройтерс, цитирана от БТА. По нейни данни 68 протестиращи са задържани в Санкт Петербург, където няколкостотин души излязоха на улиците с призиви за честни избори. Някои демонстранти носеха плакати с надписи: \"Петербург против (партия) \"Единна Русия\". Според руски медии са били задържани няколко души, носещи плакати с надпис \"Путин не е вечен\". Сред задържаните има поддръжници на опозиционера Алексей Навални. Очевидци съобщават за полицейско насилие, добави Ройтерс. Шествието в Москва, в което според полицията и профсъюзи, са се включили над 100 000 души, бе предвождано от кмета на столицата Сергей Собянин, съобщи ДПА. Ораторите на Червения площад призоваха за по-високи заплати и повече работни места за младите и старите. Протестите бяха организирани в момент, когато рейтингът на Путин спадна от около 90 до около 60 процента. Това, според социолози, се дължи отчасти на непопулярни мерки като увеличаването на пенсионната възраст и на ДДС след пет години на понижаване на реалните доходи.", "date": "2019.05.01", "title": "124 души арестувани в Русия на демонстрациите за 1 май (Снимки + видео)"}
{"url": "https://www.24chasa.bg/novini/article/7428322", "text": "За трета поредна година абитуриенти в неравностойно положение ще имат красиви рокли и костюми за балната си вечер, а това благодарение на учениците от столичната професионална гимназия по облекло “Княгиня Мария Луиза”. Благотворителната инициатива се казва “Мечтаната дреха” и в нея се включват дванадесетокласници, ученици от по-долните класове на гимназията, а също и вече завършили ученици. До момента са Тази година в благотворителната кауза помагат най-много деца - над 30. “Всичко започна от училищен клуб по проект “Моят час”. Министерстото на образованието ни отпусна средства и ние решихме да ги използваме за благотворителност, като шием дрехи за социално слаби абитуриенти”, раказва София Панайотова. Тя е 12 клас в софийската гиназия по облекло и работи по една от роклите, които ще бъдат дарени. Тази година учениците ще ушият общо 4 рокли и ще подарят 2 костюма. Една от най-големите фирми за мъжки костюми осигурява облеклото и обувките за момчетата, защото в гимназията не разполагат с нужните машини за кроене и шиене. На 4 май младите мъже ще пробват костюми и обувки, а учениците от гимназията по облекло ще купят папийонки и ще подгънат панталоните. “Две от момичетата, на които ще помогнем, са от нашата гимназия, други две са от фондация. Има деца, които се свързаха с нас, а ние също пишем до домове, като питаме дали тази година имат абитуриенти”, казва Моряна Филипова - също дванадесетокласничка от гимназия “Княгиня Мария Луиза”. Работата по една рокля или гащеризон, който често се оказва по-предпочитаният тоалет за празничната вечер, отнема близо месец работа. Учениците След това правят проби с моделите си и ако се налага прекрояват. “Най-трудно ни е да разберем какво точно искат. Отначало са много притеснени и срамежливи. Съгласяват се с всяко наше предложение”, разказва София Панайотова. В последствие абитуриентите се отпускат и също дават идеи за “мечтаната дреха”. “ Става приятнйо, че започват свободно да разговарят с теб. Едната рокля, която сега шем е без ръкави, е тъмно синя, със сърцевидно деколте”, добавя София. Добрината не приключва само до красивия тоалет за балната вечер. Учениците от столичната гимназия по облекло организират благотворително модно ревю. Тази година то е на 9 май от 18,30 часа в музея “Земята и хората”. Входът е е символичната сума от 5 лв. Със събраните средства ще бъдат подпомогнати социално слабите абитуриенти в бъдещото им професионално реализиране. На ревюто учениците канят млади български дизайнери, които да предаставят техни модели. “Представяме студенти от Националната художествена академия в специалност “Мода”. Модели ще са деца от нашата гимназия, също фирма “Визаж” ни спонсорира с 15 модели. Намерихме спосори за грим и прическа, а на входа ще има кутия, в която всеки гост ще може да дари колкото пожелае”, разказват София и Моряна. Кетърингът, който са осигурили за ревюто е от кухня, в която работят социално слаби младежи. “Не ни спонсорират. Ние им плащаме храната”, отбелязва София Панайотова. За двете години, в които са организирали благотворителното ревю, учениците са успели да финансират професионални курсове на 10 абитуриенти. “Плащали сме шофьорски курсове, фризьорски, кулинарни. Тя точно завърши гимназия и ѝ се роди дете. Каза ни, че не иска да ѝ плащаме курс. Имаше нужда от хладилник и ние ѝ купихме. Помагаме с това, от което всеки има нужда”, разказва Моряна Панайотова. За момента гимназистите имат 300 лева, които са останали от миналогодишното благотворително ревю. С тях планират да закупят малки подаръци за гостите в плаготворителната модна вечер. В знак на благодарност миналата година младите благодетели са поканени в президентството на изпращането на абитуриентите, на които са помогнали. “Румен Радев организира среща с децата от институции и ние отидохме, видяхме ги с дрехите, грим и прическа, снимахме се с тях”, казва Моряна Филипова. Невинаги обаче добрите им намерения завършват с подобаващ резултат. Учениците са имали и проблеми със своите модели, на които се опитват да помогнат. “Едно от момичетата миналата година не си взе роклята. Отидохме на проба в дома, но се оказа, че е избягала оттам. Нейна приятелка ни препрати към цирк, който беше наблизо. Там работеше приятелят ѝ. Търсихме я в шатрите, за да може да си изпробва роклята. Намерихме я и поправихме дрехата, но в момента, в който вече беше готова, момичето беше избягало с цирка заедно с приятеля си. Роклята ѝ все още стои в училище”, смеят се Моряна и София. Двете момичета сами си шият роклите за бала, но не се вълнуват за празничната вечер. “Не ми харесва тази чалгия, прекомерната показност ме дразни. Аз за ресторант съм платила повече, отколкото за тоалета, аксесоарите, грима и прическата”, казва София Панайотова. Въпреки че е човек на модата, е против харченето на много пари за дрехи. добавя тя. Тенденциите при балните рокли тази година са тюл и сатен. “Всички от нашия клас са със сатенени рокли”, казват момичетата. Дантелата и камъните, които правят тоалета по-бляскав, също ще бъдат част от тазгодишната мода при завършващите средното си образование.", "date": "2019.05.01", "title": "Ученици шият бални рокли за абитуриенти в  неравностойно положение"}
{"url": "https://www.24chasa.bg/novini/article/7429743", "text": "Кралят на Тайланд Маха Ваджиралонгкорн съобщи, че е сключил брак с интимната си партньорка генерал Сутхида Ваджиралонгкорн На Аюдхя и я обяви за кралица, считано от днес, предадоха ДПА и ТАСС. Съобщението бе направено от \"Кралския вестник\", в който се казва, че 66-годишният крал е сключил брак с 40-годишната Сутхида, но не се уточнява на коя дата, посочва БТА. Имаше слухове, че двамата са били в интимна връзка още докато кралят е бил принц-престолонаследник, но едва днес връзката им се обявява публично. Кралица Сутхида е четвъртата съпруга на крал Ваджиралонгкорн. Кралят има петима синове и две дъщери от предишни бракове. Сутхида Ваджиралонгкорн е била стюардеса в авиокомпанията \"Тай еъруейз\", преди да бъде назначена за командир на семейната охрана на краля с чин генерал. Коронясването на новия крал ще протече от 4 до 6 май.", "date": "2019.05.01", "title": "Новият крал на Тайланд обяви брака си и името на новата кралица дни преди коронясването"}
{"url": "https://www.24chasa.bg/novini/article/7428790", "text": "Това се случва точно на 1 май 1966 г., когато се разиграва една от най-зловещите трагедии в най-новата ни история. В 11.25 ч. над половин милион куб. м. маса от тежки метали, цианиди, камъни и дървета скъсват стената на хвостохранилището на оловно-цинковия рудник \"Мир\" и заливат близкото село Згориград, минават през прохода \"Вратцата\" и стигат до централния площад на Враца. По дългия си 7 км път тинята помита безмилостно хора, къщи и животни. Отвсякъде се носят отчаяни викове, изпокаляни и уплашени хора тичат панически навсякъде. На този ден според тогавашните соцканони на централния площад \"Христо Ботев\" във Враца се провежда задължителната манифестация на трудещите се. Минути след като колоните са преминали пред официалната трибуна с местните партийни величия и хората започват да се разотиват по домовете си, се чува заплашително бучене откъм Балкана по поречието на река Лева. Стената на хвостохранилището се е скъсала след няколкодневни непрекъснати валежи. Като помита една трета от Згориград, сивосинкавата вълна с височина близо 3 м нахлува в стария и гъсто населен врачански кв. \"Кемера\". Тъкмо когато повечето семейства сядат около празничната си трапеза. Доста време след трагедията тогавашните власти с половин уста ще съобщят официално за 118 загинали и над хиляда останали без покрив над главата си. Истината обаче излиза наяве много години след калния погром и е доста по-различна. Както се вижда от статистиката, във Враца и Згориград са издадени над 500 смъртни акта. В трагичния отчет обаче не са включени 12 деца, които си играели близо до реката и изчезнали безследно. Последните удавили се в стихията хора са открити няколко дни след 1 май на 40 км от Враца по поречието на реката. Оживелите жители от най-пострадалия квартал на Враца пък тайно палят свещи в местните църкви, донякъде доволни, че участието им в манифестацията е спасило живота им. И до днес неизвестен миньор, който слизал от Балкана с мотора си, успява да предупреди много хора покрай реката. С пълно гърло мотоциклетистът крещял на всички да бягат нависоко.Чулите го хукват по сипеите и така оцеляват. Миньорът застига пред Враца автобус с ученици, спира го и заедно с шофьора юрват децата към близките скали, докато отдолу преминавала с тътен калната вода. Пуснат в отпуск заради празника затворник спасил шестима от гибел. Осъденият Димитър Георгиев тъкмо минавал по моста над затвора когато видял връхлитащата стихия. Отсреща спокойно се движели мъж, дете и две жени, които не забелязвали талазите. Когато мъжът започнал да им крещи да бягат, хората хукнали и се отървали за части от секундата от влачещата всичко по пътя си вълна. Затворникът успял да стопира с ръкомахания и камион, който се готвел да прекоси моста. Шофьорът и двамата му спътници скочили и се изкатерили на близкия склон. Когато обаче отпускаря помислил и за себе си, стихията вече го влачела с бясна сила. Мъжът успял да се измъкне чак след два километра като се заплел в клоните на залято високо дърво. Неиздържалата стена на хвостохранилището край мината година преди това е предизвиквала безпокойството на редица специалисти, които я оглеждали. Предупрежденията, че по стената вече има пукнатини и хранилището е претоварено, обаче били пренебрегнати. Освен изказаните пожелания, не се вземат никакви реални мерки за укрепването на стената или спирането на експлоатацията на хвостохранилището. След трагедията, за която България бързо научава по системата \"от ухо на ухо\", тогавашните първи партийни и държавни ръководители на Враца се втурват направо от трибуната на площада да звънят в София и да питат какво да правят. По това време първият секретар на ОК на БКП във Враца Цветко Божков е с делегация в чужбина и заместниците му не смеят да поемат изцяло нещата в ръцете си, страхувайки се да не се престараят със самоинициатива. Враца пък е обхваната от страх и паника. Хората тичат като обезумели към района около реката да търсят изчезналите си близки. Струпването на много хора плаши партийните ръководители и те нареждат на милицията да се намеси и да въдвори ред. В столицата пък на бърза ръка се сформира правителствена комисия по врачанското бедствие и още вечерта на 1 май тя идва в пострадалия град. На 2 май самият Тодор Живков разглежда пораженията от хеликоптер, който кръжи над Враца. Първия ръководител на държавата дава нарежданията си по телефона и комисията бързо започва да изпълнява указанията. По улиците на града още били неприбрани труповете на издавените домашни животни, от които се носела непоносима миризма. Заради опасността от епидемия са мобилизирани всички медици в района, в почистването пък се включва целият персонал на ХЕИ и войниците от двете казарми във Враца. Изкаляните до неузнаваемост тела на загиналите хора са закарани с камиони на градския стадион. Там мият мъртвите с маркучи, за да бъдат разпознати и дадени на близките им за погребение. Почти година след страшното наводнение набързо са осъдени като виновни за трагедията няколко директори и инженери от мините и металургичния завод край Елисейна. Набедените влизат зад решетките по за 5 и 10 години, а истинските виновници и до днес остават незасегнати. Половин век след трагедията малцина от туристите, които се изкачват към приказния водопад \"Боров камък\" над с. Згориград, се досещат за станалата преди половин век драма в района. Върху някогашното хвостохранилище отдавна расте акациева гора, а край останките на водооточните кули пасат стадата на местните овчари. Надолу по реката стотици палатки и биваци се разпъват през пролетта и лятото, а алпинисти щурмуват живописните скали над \"Вратцата\". В двора на църквата в центъра на Згориград поставен преди няколко години паметник на загиналите от страшното наводнение напомня на оцелелите и следващите поколения, че всяка трагедия започва с нечия безотговорност и скриване на истината.", "date": "2019.05.01", "title": "Трагедия от преди 53 години още стряска врачани"}
{"url": "https://www.24chasa.bg/novini/article/7429775", "text": "Американската агенция по храни и лекарства (FDA) даде разрешение за продажба на IQOS, устройството на Philip Morris International’s за нагряване на тютюн, съобщиха от компанията. “Филип Морис” подаде две отделни заявления към регулаторната агенция, едното е да продава устройството, което нагрява тютюн, вместо да го изгаря, а другото да го предлага на пазара като по-малко вредно от цигарите. Агенцията все още не е взела решението си по второто заявление. “Въпреки че разрешаването на нови тютюневи изделия не означава, че те са безопасни, процесът на разглеждане и оценка гарантира, че като се вземат предвид рисковете и ползите за населението като цяло”, каза в изявление Мич Целер, директор на Центъра за тютюневи изделия на FDA. “Филип Морис” получи разрешение да продава устройството IQOS, Marlboro Heatsticks, Marlboro Smooth Menthol Heatsticks и Marlboro Fresh Menthol Heatsticks. Тъй като “Филип Морис” няма дейност в САЩ, “Алтрия” - компанията, базирана в Ричмънд, Вирджиния, ще продава продуктите в САЩ. Дори и без решение за заявлението за продукт с намален риск решението на FDA бележи победа за Philip Morris и Altria, посочват от компаниите. IQOS е ключов за бъдещето и на двете компании, тъй като те се опитват да загърбят цигареното си минало. Процентът на тютюнопушене в САЩ продължава да достига нови рекордно ниски нива, което води до диверсификация на тютюневите гиганти в търсене на растеж. Акциите на PMI се повишиха с 1,5%, а акциите на Altria - с 1,2%. Системата за нагряване на тютюн IQOS съдържа три части: холдър, тютюнев къс и външно зарядно. Холдърът, приличащ на писалка, съдържа керамично-златна пластина, която загрява тютюневите късове на “Филип Морис” до 350 градуса по Целзий. Тютюнът в цигарите изгаря при температури от или над 600 градуса по Целзий. При прегледа на заявлението FDA установи, че парата, която се отделя при ползване на IQOS, а много от идентифицираните токсини присъстват в по-ниски концентрации, отколкото при цигарения дим”. Агенцията още установява, че IQOS доставя сходни нива на никотин като обикновените цигари, което предполага, че потребителите на IQOS ще могат напълно да преминат напълно от горими цигари на IQOS и ще използват само IQOS. Данните също показват, че непушачите и децата няма да бъдат привлечени от IQOS, казват от FDA. Въпреки това агенцията поставя строги ограничения за това как IQOS се предлага на пазара, особено онлайн и в социалните медии. Компанията трябва да уведоми FDA за етикетирането, рекламата, маркетинговите планове и как планира да ограничи достъпа, рекламата и промоциите към младите хора. Те няма да могат да рекламират IQOS по телевизията и радиото, тъй като FDA заяви, че продуктът отговаря на определението за цигара и следователно трябва да се придържа към съществуващите ограничения на цигарите. Електронните цигари не са предмет на тези правила. “Ние напълно подкрепяме тази цел. FDA е поставила висок стандарт и ние очакваме да работим с тях в изпълнението на заповедта им за разрешение за продажба, така че IQOS да достигне до правилната аудитория - настоящите възрастни пушачи”, заяви главният изпълнителен директор на PMI Андре Каланцопулос Altria ще започне да продава IQOS в Атланта това лято. Планира се откриване на магазин IQOS и множество мобилни магазини. Тютюневите късове, брандирани с Marlboro, които се използват с IQOS устройството, ще бъдат достъпни в около 500 магазина, включително Circle K, Murphy USA, QuikTrip, RaceTrac, Speedway и други търговци на дребно, каза Altria. заяви генералният директор на Altria Хауърд Уилард в изявление. Миналата година продуктите с намален риск генерираха продажби от 4,1 млрд. долара, или около 14% от общите приходи на “Филип Морис интернешенъл”. Компанията иска да увеличи тази статистика до 38-42% до 2025 година. От първото пускане на IQOS в Нагоя, Япония и Милано, през 2014 г. “Филип Морис” го въведе на повече от 40 пазара по целия свят. На някои места растежът е бърз. В САЩ IQOS ще навлезе в пазар, където растежът на електронните цигари се увеличава, благодарение на Juul. През декември Altria инвестира 12,8 млрд. долара за закупуването на 35% от акциите на Juul. Центровете за контрол и превенция на заболяванията изчисляват, че 34,3 милиона възрастни в САЩ в момента пушат цигари. “Филип Морис” казва, че IQOS ще се хареса на възрастните пушачи, тъй като преживяването е сходно с това при традиционните цигари, но по-малко вредно. Антитютюневите групи не са съгласни. Те казват, че продуктите, които не изгарят, са само последната хитрост на Big Tobacco за привличане на хората към тяхните продукти. Бившият комисар на FDA Скот Готлиб, е възприел идеята, че никотиновите алтернативи могат да послужат като опция за хората, които искат да продължат да пушат. По време на неговото управление FDA приема идеята, че никотиновите продукти съществуват в един континуум на риска, където обикновените цигари са най-смъртоносни, а другите имат потенциално по-малка вреда.", "date": "2019.05.01", "title": "FDA позволява IQOS да се продава в САЩ"}
{"url": "https://www.24chasa.bg/novini/article/7429236", "text": "Президентът Румен Радев отправи поздравление до българите по случай Международния празник на труда - 1 май, съобщиха от прессекретариата на държавния глава. По думите на Радев, трудът е създал България, възраждал я е след войните, прославял я е по света, но днес той често остава недооценен. \"Докато светът води битка за таланти - образовани, решителни и с поглед в бъдещето, у нас борбата продължава да е за достойни условия на труд и справедливо заплащане. От нейния изход зависи и какво бъдеще ще има страната ни и нашият народ\", подчертава Радев. Той изразява признателността си към всички българи, които с усърдието си съграждат и пазят България. Синдикатите отбелязаха 1 май с празнични шествия, концерти и информационни кампании в различни градове на страната, предаде БТА. Първи май е ден на достойнството и за това достойнство трябва да се борим, заявява президентът на КНСБ Пламен Димитров в поздравление по повод на 1 май, съобщават от синдиката. На тази дата казваме - искаме нова политика в Европа, която да бъде справедлива за всеки, посочва Димитров. Политиката на съкращения, ограничения и лишения се оказа грешна както за Европа, така и за България; орязването на социални помощи, орязването на данъчните стимули за развитие създадоха най-големите неравенства от началото на прехода, заявява Димитров. КТ \"Подкрепа\" организира празнично шествие в София. \"1 май е ден на работниците, които вече 133 години се борят за правата си и заради които днес има 8-часов работен ден, здравеопазване, детски надбавки, обезщетения, защитно и предпазно работно облекло\", се заявява в съобщението на КТ \"Подкрепа\" по повод отбелязването на Деня на труда. „Докато ви има вас и децата ви растат с възстановките, българските песни и възрожденския дух, безродниците няма да затрият нашата история. Народ без минало няма бъдеще, затова сме длъжни да помним“. Това заяви по-рано днес държавният глава Румен Радев в Клисура, където се състоя възстановка на моменти от Априлската епопея през 1876 г. с участието на местни самодейци и членове от Национално дружество „Традиция“. Румен Радев благодари на всички потомци и родолюбиви българи, които не само пресъздават славата и величието на Априлското въстание, но и пренасят завета на дедите ни от поколение на поколение. „Събитията преди 143 години ни напомнят за моралната сила и величието на един народ, готов на саможертва в името на свободата“, посочи президентът. По думите на държавния глава клисурци са завещали безценен урок за бъдните поколения. „Народ, чиито мъже грабват допотопни пушки срещу многократно превъзхождащ противник в името на правдата и свободата и чиито жени скачат в кладенците заедно с децата си, за да не допуснат поругаване, такъв народ не може да бъде покорен и мачкан“, категоричен беше президентът Румен Радев. Държавният глава посети църквата “Св. Богородица” в Клисура. „Родолюбието не е грях, а избор на достойните. Подвигът на априлци ни напомня, че смирението пред Бог не е примирение и апатия, а чистите духом често са най-дръзки в мечтите и делата си, че нашата съдба зависи от нас самите“,  заяви още Радев. Той подчерта, че вярата в независима България е упованието на тръгналите към осъзната саможертва въстаници, превърнали града си в клада, осветила пътя към свободата и към нова България. След кървавия погром клисурци се връщат, за да възродят града си от пепелищата. „По Великден православните българи се стичаме в църквите, за да почетем чудото на Възкресението. Нашите храмове не са само от камък. Има и един друг – свят храм, който всеки роден на тази земя носи в сърцето си и в който винаги ще славим възкресението на народа ни от робството“, заяви Румен Радев. В словото си президентът припомни и пламенната реч на Григор Попбожков на освещаването на въстаническото знаме преди битката за Зли дол - „Слаби сме физически, но силни по правда и вярваме, че правдата ще възтържествува – ако има християнски бог и християнски свет! И когато измъченият народ скочи от всички страни и я подири, тя ще бъде спечелена. Това време, този славен час е настанал“. В Клисура президентът и Върховен главнокомандващ на въоръжените сили посети Историческия музей на града, след което прие почетния строй на 61-ва Стрямска механизирана бригада и наблюдава тържествената проверка-заря в памет на падналите за свободата на България.", "date": "2019.05.01", "title": "Радев: Трудът е създал България, възраждал я е след войните, днес е недооценен (Обновена)"}
{"url": "https://www.24chasa.bg/novini/article/7429842", "text": "Роми нападнаха и набиха мъж в пловдивското село Строево след скандал. Причината за кавгата била високата скорост, с която нападателите шофирали и мръсотията която вдигнали по пътя, съобщи  Екшънът се разиграл преди седмици, а преди дни единият от побойниците бе наказан. Той обаче ще се размине само с акт за дребно хулиганство, и то в минимален размер от 100 лева. Млади момчета решили да изпробват колко е бърза колата им. Те профучали по една от малките улички в населеното място и вдигнали облак прах. Мъж, който бил паркирал на трасето се ядосал на шофирането в стил „Бързи и яростни” и с ръка започнал да маха след колата. Водачът и спътникът му помислили, че ги вика да спрат. Те се върнали, отворили прозорците и попитали съселянина си какво иска. Вместо отговор получили псувни и викове: „Цигани”. Мъжът дори се протегнал и хванал за гушата водача на автомобила. Настанал скандал, двамата мъже наскочили от превозното средство и опитали да ударят ядосания строевец. Тримата мъже били разтървани и скандалът приключил. Момчетата се прибрали в махалата и разказали на близките си какво се е случило. Те решили да потърсят сметка на съселянина им за агресивното отношение. Тръгнали към центъра на Строево и открили набелязаната им мишена пред кръчма. Излезли от колата и настанал отново бой. Ударите били придружени от викове и от двете страни. Благодарение на клиенти на заведението, мелето било преустановено. Ромите се качили обратно в автомобила и се прибрали. Потърпевшият бил с окървавен нос, но не потърсил лекарска помощ. Вместо това подал жалба в полицията. Биячите били открити и задържани. На единият, който според свидетели бил инициатор на боя било наложено административно наказание акт. Ден по-късно същият се изправил пред съда за потвърждение на санкцията и за определянето на размера й. Присъдата подлежи на обжалване и протест.", "date": "2019.05.01", "title": "Роми набили мъж в Пловдивско след скандал за бясно шофиране"}
{"url": "https://www.24chasa.bg/novini/article/7429567", "text": "Европейският съюз отбелязва днес 15-годишнината от разширяването през 2004 г. с десет нови страни. Това събитие остава в историята като най-голямото разширяване на Общността. Преди 15 години към ЕС се присъединиха едновременно Кипър, Чехия, Естония, Унгария, Латвия, Литва, Малта, Полша, Словакия и Словения. По този повод председателят на Европейската комисия Жан-Клод Юнкер написа в Туитър, че тези държави са заели полагащото им се място в сърцето на Европа. Уловихме този неповторим миг и помирихме европейската история с нашата география. Оставам пламенен привърженик на разширяването, добавя той, цитиран от БТА. За нас в онези дни Европа наистина бе израз на свобода, високи стандарти, напредък, съвременност и сигурност. Никога не бяхме разочаровани, допълва председателят на Европейския съвет Доналд Туск. ", "date": "2019.05.01", "title": "ЕС отбелязва годишнина от най-голямото си разширяване досега"}
{"url": "https://www.24chasa.bg/novini/article/7429570", "text": "Бразилската певица Бет Карвальо, наричана Кръстницата на самбата, е починала вчера на 72-годишна възраст, предаде Франс прес, цитирана от БТА. Причината за кончината й е генерализирана инфекция. Последните години от живота си изпълнителката прекарва прикована към инвалидна количка заради гръбначни проблеми. \"Скъпата ни Бет угасна, заобиколена от близки и приятели. Тя оставя неоценимо музикално наследство. Бет завинаги ще остане в спомените ни като човек, който се бореше за културата и народа на Бразилия\", се посочва в изявлението, направено от агента й. С дрезгавия си глас и с най-популярната си песен \"Coisinha do Pai\" иконата на школата по самба \"Мангуейра\" е очаровала милиони бразилци. \"Бет Карвальо беше сред най-големите имена на бразилската самба. Тя влагаше душата си в песента\", гласи посланието в Инстаграм на школата \"Мангуейра\". За 55 години като певица Бет Карвальо е издала 33 диска. През 2009 г. е удостоена с латино награда \"Грами\" за цялостно творчество.", "date": "2019.05.01", "title": "Кръстницата на самбата Бет Карвальо почина на 72 г. (Видео)"}
{"url": "https://www.24chasa.bg/novini/article/7428469", "text": "Възрастните и младите шофьори да подлежат на допълнителни медицински прегледи за физиологическата и психологическата им готовност да управляват автомобил. Това е сред обсъжданите мерки за намаляване на рисковете при движение по пътищата. Държавната агенция “Безопасност на движението по пътищата” прави комплексен анализ на състоянието на пътната безопасност. За първи път за него съобщи председателят ѝ Милена Крумова в интервю за “24 часа”. След това ще бъдат предложени мерки - за подобряване на състоянието на пътищата, за автомобилите и за водачите. Пред вестника Крумова заяви, че допълнителни изисквания за по-възрастните шофьори не са сред мерките, които са залегнали в анализа, но те са обект на обсъждане. Все още обаче не може да се говори за конкретна възраст, след която ще се прави допълнителен преглед на шофьорите. Това е работа на специалистите - те да кажат след кои години се променят физиологическата и психологическата годност - дали това са 65, 70 години или повече, заяви тя. При някои отслабвало зрението, други по-бързо се изморявали, трети ставали тревожни при натоварен трафик. На експертите се разчита да кажат и какви са психологическите особености на младите шофьори, за да се набележат мерки и за тях. Темата за тестове за шофьори над 60 г. се появи в медиите след форум в Русе за пътния травматизъм. На него се е коментирало доколко са адекватни зад волана възрастните шофьори. Отчетено е, че над 120 са катастрофите през последните две години в Русе с участието на хора над 60 години. Над 100 са ранените, 4 са загиналите. Нашумя и случаят с 95-годишен мъж, намерил смъртта си на пешеходна пътека, блъснат от автомобил, управляван от 71-годишен. Изисквания към възрастните шофьори бяха актуални и през 2013 г., когато 76-годишен шофьор на джип прегази трима на тротоар пред столичен мол. Тогава във в. “24 часа” Владимир Тодоров - председател на Асоциацията на пострадалите от катастрофи, предложи медицински изисквания за здравословното състояние на шофьорите над 65 г., както и да се въведат периодични медицински прегледи, по-строги и по-детайлни за водачите в третата възраст. Лансира и идеята да се намалят сроковете на валидност на свидетелството за управление на водачи над 65-годишна възраст - да бъдат примерно 2- или 3-годишни и те да минават през медицински преглед. Сега Крумова уточнява, че става въпрос за медицински свидетелства, които и сега се изискват при издаване или смяна на шофьорска книжка. Тя припомня, че и в момента професионалните шофьори минават на психотестове, което е условие за правоспособност да управляват камиони и автобуси. Не се предвижда това да се изисква за водачите от категория В - леки автомобили. Но е възможно при издаване на медицинско свидетелство да се предвидят прегледи за психологичното или неврологично състояние на водачите от определени възрастови групи. Кои ще са те и на какви точно прегледи ще минават и на каква периодичност, всичко това предстои да се уточни. Крумова дава пример с трудовата медицина, при която се правят изследвания във връзка с работата, която определен човек ще извършва. За някои професии се правят прегледи на очите, при други - от кардиолог. При работа с тежки машини например се извършват и неврологични изследвания, за да се оценят рефлексите. Въвеждането на допълнителни медицински изисквания към шофьорите, ако такива бъдат предвидени, ще бъдат разписани в методика, по която се правят самите изследвания. При шофьорите над 75-годишна възраст смъртните случаи при катастрофи са над 5 пъти повече от средното, а на нараняванията - над 2 пъти. Това показват официални данни на ЕС. Причините за по-високата уязвимост били намалените физически способности (отслабено зрение и слух, по-забавени реакции) и по-малко ежедневно шофиране. В същото време възрастните водачи компенсирали физическите недостатъци с шофьорския си опит. Процентът на смъртни случаи сред шофьорите на възраст между 15 и 24 години бил два пъти по-висок от този сред по-опитните шофьори. От ЕС посочват, че рискът не е само за тях - когато млад шофьор загива при катастрофа, имало и други жертви (средно 13 души). Произшествията с участието на млади шофьори обикновено били предизвикани от загуба на контрол или превишена скорост и се случвали по-често през нощта. В България 314 шофьори над 64 г. са загинали в катастрофи в периода от 2011 до 2017 г. Още 2225 пък са били ранени. 50 шофьору са участвали в тежки катастрофи за първите 2 месеца на годината, сочат данните на Пътна полиция. 7 са загинали, а 43-ма са били ранени. През 2018 г. пък за 11 месеца смъртта си на пътя са намерили 53-ма шофьори над 64 г., а 396 са били ранени. Същият е броят на загиналите, но за цялата 2017 г., сочат още данните на Пътна полиция.  За допълнителни шофьорски тестове бих качил възрастовата граница на 65 г. Важно е да се отчете, че много по-млади хора могат да бъдат по-опасни, ако имат тежки неврологични заболявания, придружени с епилепсия. В такива случаи книжката трябва да се отнема. Това заяви пред “24 часа” неврохирургът д-р Асен Хаджиянев, който е началник на сектор в Клиниката по неврохирургия в УМБАЛ “Св. Иван Рилски”. “Ако човек е на 65 години и е физически здрав, с добро или коригирано зрение, няма проблем да шофира. Той няма как да се сравнява с друг, който е на 35 години, но с епилепсия, посочва Хаджиянев. Но прави уточнението, че с напредването на възрастта при шофьорите може да се забавят реакциите, да се появявят проблеми със зрението или дори начални етапи на атрофия на мозъка. “Когато оперираме хора с тежки мозъчни заболявания, винаги пиша в епикризата, че не трябва да шофират и да управляват машини, които изискват постоянен контрол\", посочи още той. И допълни, че един от проблемите у нас е, че при тежки мозъчни операции се разчита пациентът да го каже, ако кандидатства за книжка, защото няма връзка между болниците и КАТ. Той даде пример, че във Великобритания автоматично се отнема правото за шофиране при такива операции. Докато у нас се разчита на добросъвестността на пациента. Според неврохирурга медицинско свидетелство, което за всеки шофьор е задължително, е достатъчно, защото включва зрителни тестове, събеседване с интернист и невролог, а накрая председателят на комисията решава дали да пусне шофьора на пътя. Той припомни, че при съмнение от комисията могат да поискат допълнително мнение от друг лекар, преди да поставят печат.", "date": "2019.05.01", "title": "Допълнителни тестове за млади и възрастни шофьори"}
{"url": "https://www.24chasa.bg/novini/article/7429582", "text": "Държавният секретар на САЩ Майк Помпейо заяви днес, че САЩ са готови да предприемат военна операция за потушаване на смутовете във Венецуела, предаде Ройтерс, цитирана от БТА. \"Военна операция е възможна. Ако това е, което е необходимо, това и ще направят САЩ\", каза Помпейо за телевизия Фокс бизнес. Той добави, че Съединените щати обаче биха предпочели мирно предаване на властта във Венецуела. Държавният секретар на САЩ ще разговаря по телефона днес с руския министър на външните работи Сергей Лавров на фона на напрежението около Венецуела. Това съобщи междувременно съветникът на президента Доналд Тръмп по въпросите на националната сигурност Джон Болтън, цитиран", "date": "2019.05.01", "title": "Помпейо: Военна намеса на САЩ във Венецуела е възможна при необходимост"}
{"url": "https://www.24chasa.bg/novini/article/7429584", "text": "Френската полиция влезе в сблъсъци с протестиращи, които хвърляха камъни, запалиха малки пожари и потрошиха автомобили на фона на първомайските демонстрации, събрали хиляди участници при строги охранителни мерки, предаде Асошиейтед прес, цитирана от БТА. Арестувани са около 165 души. Полицията многократно използва сълзотворен газ, за да контролира множеството, събрало се край парижката гара \"Монпарнас\" за основните протести. Засега не се знае колко души са ранени. Репортери на АП съобщават за групи хора, облечени в черно и с качулки, които крещят лозунги срещу полицията. Те са смесени с други демонстранти, носещи жълти жилетки или профсъюзни знамена. Някои от протестиращите хвърляха камъни и други предмети по полицаите, нападнаха с ритници паркиран микробус на близка улица и потрошиха прозорците му. Полицията съобщи, че над 9000 чанти са били претърсени като предпазна мярка, а преди марша са арестувани 165 души. Междувременно няколко мирни демонстрации очакваха началото на марша. Френските власти предупредиха, че към демонстрациите в Париж могат да се присъединят радикални активисти и отново да избухнат проявите на насилие, белязали предишните протести на жълтите жилетки и първомайските демонстрации през последните две години. Във френската столица са разположени над 7400 полицаи. Силите на реда наредиха над 580 магазини, ресторанти и кафенета по маршута на демонстрацията да останат затворени, както и редица станции на метрото. Към традиционните първомайски шествия, организирани от синдикатите, се присъединиха жълти жилетки, за да изразят недоволството си от икономическата политика на президента Еманюел Макрон. Властите са особено нащрек за облечени в черно, закачулени екстремисти, каквито се присъединиха към предишни протести и често насочват действията си към символи на капитализма или глобализацията. В Испания трудещи се се събират днес за демонстрации в големите градове на страната с надежда гласът им да бъде чут дни, преди действащият премиер Педро Санчес да започне преговори с други партии за сформиране на ново правителство, предаде Асошиейтед прес. Водещите испански синдикати оказват натиск върху Санчес да отмени трудовите и фискални реформи, благоприятни за бизнеса, които са в сила от управлението на предишното консервативно правителство. Социалистическата партия на Санчес спечели изборите в неделя, но има нужда от подкрепата на други политически сили, за да може да състави правителство и да приема закони. Премиерът ще се срещне с лидерите на три други водещи партии идната седмица. Преди първомайските демонстрации в десетки германски градове най-големите синдикати призоваха гласоподавателите да участват в европейските избори и да се противопоставят на национализма и крайнодесния популизъм. Обединението на германските профсъюзи - конфедерация от синдикати с общо близо 6 милиона членове - припомни днес, че ЕС е допринесъл да се осигури мира на континента в продължение на десетилетия и е донесъл значителни ползи за милиони - от платени отпуски до защита при майчинство. Синдикатите призоваха за амбициозни общоевропейски инвестиции за стимулиране на заетостта и растежа. Политическите и икономически сътресения във Великобритания след вота за напускане на ЕС показват какво се случва, когато надделеят тези, които провокират страх, но нямат план за бъдещето, подчертаха синдикатите.", "date": "2019.05.01", "title": "Кървави сблъсъци с полицията в Париж - камъни срещу сълзотворен газ (Снимки, видео)"}
{"url": "https://www.24chasa.bg/novini/article/7429604", "text": "Поне петима души загинаха и 13 бяха ранени днес, след като автобус катастрофира с лек автомобил в Югоизточна Турция, съобщи Анадолската агенция. При катастрофата автобусът се е преобърнал, посочва БТА. В автобуса са пътували работници на път за провинция Шанлъурфа, където е трябвало да участват в честванията на Международния ден на труда. Междувремнно турската полиция е арестувала 127 души по време на днешните първомайски демонстрации в Истанбул, съобщи ДПА, като се позовава на турската телевизия СиЕнЕн-Тюрк. По-рано държавната Анадолска агенция съобщи за 84 арестувани. Четиринайсет са били задържани на площад Таксим в центъра на Истанбул заради неподчинение и съпротива на полицията. \"Откритите пространства не може да са затворени за хората\", са викали демонстрантите край Таксим, посочва БТА. Улиците, водещи към Таксим, бяха затворени за движение, а самият площад - блокиран с мащабно присъствие на силите за сигурност. Тази година обаче, за разлика от предишни, нямаше сериозни сблъсъци. На 1 май 1977 г. 34 души загинаха при сблъсъци на площад Таксим, което придаде на мястото символично значение. След това използването на площада за масови прояви от синдикатите беше забранено за повече от три десетилетия. През 2010 г. около 200 хиляди души участваха в първата от 30 години разрешена първомайска демонстрация на Таксим, но митингите там бяха отново забранени през 2014 г. Синдикални членове и политици, включително новоизбраният кмет на Истанбул Екрем Имамоглу, присъстваха на разрешената от правителството първомайска проява в истанбулския район Бакъркьой.", "date": "2019.05.01", "title": "Автобус се преобърна в Югоизточна Турция - петима загинаха, 13 са ранени"}
{"url": "https://www.24chasa.bg/novini/article/7429644", "text": "Хонконгските митници са заловили около 20 тона тютюн за наргиле, за който се смята, че е контрабанден, открит в контейнер, пристигнал от България, съобщи в. „Саут Чайна морнинг пост“, цитиран от  Пазарната цена на тютюна възлиза на 1,65 млн. долара. В документите на контейнера било посочено, че съдържа стоки от всекидневна необходимост, но при извършена в понеделник проверка митническите служители открили в него тютюна.", "date": "2019.05.01", "title": "20 тона контрабанден тютюн от България за 1,65 млн. долара е задържан в Хонконг"}
{"url": "https://www.24chasa.bg/novini/article/7429659", "text": "Счупиха паметника на убития преди 4 години ученик Георги Игнатов, съобщи Монументът е поставен на 31 октомври 2015 година, когато Георги щял да навърши 16 години. Оттогава паметникът се посещава от близки и роднини на ученика. На разпети петък обаче хората от конната база в Борисовата градина го намират на парчета. \"Искам да видя родителите и учителите на тези деца, които са го направили, ей така - очи в очи искам да ги видя и да ги питам защо и как\", каза Велина Андонова. \"Аз минавам почти ежедневно оттук и съм забелязала, че това е може би третият път, в който ангелчето е ту счупено на парчета, ту се появява залепено отново на своя пиедестал и винаги съм си задавала въпроса кой може да е този, който посяга на този паметен знак\", сподели Диана Янкулова. Графитите са направени от близки и приятели на Георги Игнатов. Но и те са поругани от вандалски надписи. Паметникът се намира в близост до националния стадион \"Васил Левски\", както и до стадиона на \"ЦСКА-София\". От конната база се надяват видеокамерите да са заснели извършителите.", "date": "2019.05.01", "title": "Счупиха паметника на убития през 2015 г. в Борисовата градина Георги Игнатов"}
{"url": "https://www.24chasa.bg/novini/article/7429667", "text": "Европейският съюз трябва да обърне внимание на постиженията на страните от Източното партньорство, които се стремят да се сближат с общността. Това заяви днес на пресконференция във Варшава премиерът на Румъния Виорика Дънчила, съобщи ТАСС, цитирана от БТА. Дънчила е във Варшава за срещата на правителствените ръководители на \"новите\" страни-членки на ЕС по повод 15-годишнината на присъединяването на Полша към общността. Дънчила заяви още, че като страна, която председателства Съвета на ЕС, Румъния подкрепя разширението на общността. \"Ние смятаме, че това трябва да бъде точка от програмата за развитие на Евросъюза\", каза румънският премиер. Тя припомни, че тази година се навършват 10 години от началото на инициативата Източно партньорство, която има за цел сближаването с ЕС на Азербайджан, Армения, Беларус, Грузия, Молдова и Украйна. Според Дънчила е необходимо \"да се обърне внимание на еволюцията на страните, които се стремят да се сближат с ЕС от европейска гледна точка\". В срещата \"Заедно за Европа\" участват премиерите на България, Унгария, Литва, Малта, Румъния, Хърватия, Чехия и Естония, както и представители на Кипър, Латвия, Словакия, Словения и на Европейската комисия. ", "date": "2019.05.01", "title": "Дънчила: ЕС да обърне внимание на постиженията на страните от Източното партньорство"}
{"url": "https://www.24chasa.bg/novini/article/7428271", "text": "Българите, живеещи под линията за бедност през 2018 г., са намалели със 114 хил. души в сравнение с 2017 г., показват данните на Националния статистически институт (НСИ) за индикаторите за бедност и социално включване. Линията на бедност за 2018 г. е определена на 351,11 лв. на месец на лице от домакинството и под тази сума се оказват на страната. Предишната година са били 23,4%. Данните не показват някакви големи размествания по отношение на причините за бедност и връзката между икономическата активност на бедните, тяхната етническа принадлежност, образование и т.н. Както и в предишните години делът на хората, които са бедни сред безработните, е в пъти по-голям, отколкото сред работещите, а рискът от изпадане в бедност е близо 4 пъти по-голям при хората, които са на непълно работно време, в сравнение с онези, които работят на пълен работен ден. Същото е и с образованието - колкото по-високо е то, толкова рискът от озоваване под прага на бедност е по-малък. Например при заетите относителният дял на т.нар. работещи бедни е 66,2% при хората с начално и без образование. Делът на работещите бедни с висше образование е едва 6,2%. От 2015 г. насам НСИ добавя и въпрос за етническата принадлежност на бедните, когато ги анкетира, и оттогава неизменно лицата от ромската етническа група образуват най-високия относителен дял сред хората, живеещи с под 351 лв. месечно - И докато сред бедните българи най-много - почти половината, са пенсионери, то сред ромите близо 40% са безработните. Много по-любопитни са обаче отговорите на въпроси, които описват от какво основно се лишават хората, живеещи с под 351 лв. месечен доход. Най-голям брой от тях се оплакват от това, че не могат да си плащат навреме разходите за жилището и вноските за погасяване на кредитите. Следва групата на онези, които поради недостиг на финансови средства. Едва на трето място идват оплакванията от това, че семейството не може да си позволи да яде месо всеки втори ден. Още по-малко са хората, които твърдят, че не могат да посрещнат със собствени средства неочаквани финансови разходи, например неотложен ремонт, подмяна на повреден уред или внезапно заболяване. По отношение на уредите, колкото и да е беден българският беден, той със сигурност притежава цветен телевизор и мобилен телефон. Оплакващите се, че нямат такива предмети, са пренебрежимо малка част от анкетираните. Почти същото се отнася и за притежаването на автоматична пералня и дори на личен автомобил. Децата до 17-годишна възраст също страдат от материални лишения, като при тях разполагащите с под 351 лв. месечно като членове на домакинството са дори по-висок дял, отколкото е общият - 26,6% от всички български деца на тази възраст. Най-голямото материално лишение за децата в бедните семейства е, че не могат да почиват извън дома поне в рамките на една седмица в годината, включително и 34,3% от анкетираните твърдят, че не могат да си позволят това по финансови причини. Следващото оплакване е, че децата не могат да си позволят да имат екипировка за игри навън, например ролери, кънки, колело. Почти толкова - 33,5%, не могат да си позволят по финансови причини да имат редовни занимания по някакъв спорт или музика. Сравнително широко разпространено материално лишение е, че децата не могат да участват в училищни екскурзии или тържества и чествания, и също, че не могат да си позволят да купуват по два чифта обувки всяка година, нито да канят приятели от време на време. Линията на бедност се изчислява отделно и на регионален принцип в зависимост от разполагаемия общ нетен доход на домакинствата по области. Така най-ниската линия на бедност - 239 лв. на член от домакинството месечно, е в Монтана, а най-високата е в столицата, където Област Габрово е с най-нисък относителен дял на бедност за мъжете - 9,4%, а с най-високо равнище е област Ловеч - 28,3%. В област Разград жените са с най-ниско равнище на бедност - 12,1%, при 28,0% за област Ямбол. В областите Габрово, Смолян, Русе, Ямбол, Враца, Добрич, Варна и Стара Загора относителният дял на жените, живеещи в риск от бедност, е по-голям с повече от 5 процентни пункта спрямо относителния дял на мъжете. В пет области - Видин, Силистра, Разград, Ловеч и Сливен, относителният дял на бедните мъже е по-голям от този при жените.", "date": "2019.05.01", "title": "Българският беден не  гладува. Но студува и  не си плаща заемите"}
{"url": "https://www.24chasa.bg/novini/article/7429727", "text": "Вицепремиерът Томислав Дончев се е загубил в Стара планина преди Великден. В нощта на 27 април той е публикувал своя снимка във фейсбук, към която написал:  \"Това е около 6 часа преди да се загубим. GPS не помага в Стара Планина, особено ако няма ток. Добре, че е челникът и кучето.\" От поста му в мрежата не става ясно в коя част на Стара планина политикът се е загубил и колко време е продължило лутането му. Дончев показа и своя снимка с Бойко Борисов, но не с премиера, а с хижаря в Мургаш. „А тук сме с Бойко Борисов- хижар на х. Мургаш. Браво, че са започнали да я възстановяват“, написа вицепремиерът. Няколко дни преди инцидента в планината вицепремиерът е упражнявал стенно катерене. Той публикува свои снимки с коментар \"Всеки се стреми да се изкачи нагоре. Зависи къде. Един се катери на висок пост и трепери да не падне оттам. А друг се катери на стена.... И пак трепери да не падне. Разликата е нищожна. А от това хората са несравнимо различни\".", "date": "2019.05.01", "title": "Томислав Дончев се загубил в Стара планина преди Великден"}
{"url": "https://www.24chasa.bg/novini/article/7429467", "text": "47-годишен скитник смаза с камък черепа на свой събрат след пиянски запой в Горна Оряховица. После сам се обади в полицията и опита да пробута версия, че друг клошар го е завел на мястото и казал:\"Ето тука един убит. Аз го убих!\" Тялото на 59-годишния мъж от гр.Левски, водел скитнически начин на живот, бе открито от криминалистите на стълби на изоставено общежитие в нощта срещу 1 май. Трупът бил с множество наранявания - със строшен череп и ребра. Извършената аутопсия показа, че мъжът е умъртвен с тъп предмет или с юмруци и ритници. Жертвата, 47-годишният убиец Асен и още един 43-годишен местен скитник, бивш възпитаник на СУПЗ в Горна Оряховица, от 3-4 месеца обитавали изоставеното работническо общежитие в района на болницата. Вечерта преди убийството се почерпили със солидно количество ракия и между тях избухнал скандал. Заформило се меле и гонка по тъмните коридори на порутената сграда без ток. Тогава Асен грабнал камък и халосал по главата по-възрастния. Той се строполил по стълбите и останал на място. Убиецът, който е лежал в затвора за кражби, бързо скалъпил версия, че друг скитник му е показал трупа и му се похвалил, че го е убил. Позвънил в полицията, но скоро след това бил закопчан. Той имал адрес в лясковското село Добри дял, но от години скитал из Шумен и Горна Оряховица. Задържан е и другият участник в запоя, който също има криминални регистрации за кражби. Съпричастността му към зверското убийство се изяснява. На местопрестъплението бе направен следствен експеримент. Разследването по случая продължава под наблюдението на Окръжната прокуратура във Велико Търново.", "date": "2019.05.01", "title": "47-годишен бивш пандизчия уби с камък скитник след запой (Обзор)"}
{"url": "https://www.24chasa.bg/novini/article/7428286", "text": "“Стратегия за изграждане на работодателска марка и ангажираност на служителите” е най-новата услуга, която се предлага от Publicis Groupe България - една от най-големите комуникационни групи у нас. Съвсем умишлено компанията я представя на 1 май, Деня на труда, тъй като причината за нейното създаване е рекордният недостиг на работна ръка за икономиката през 2018 г. по данни на Националния статистически институт. “Създаването на работодателска марка е стратегически подход, който привлича и задържа правилните хора, където творческите решения и комуникацията помагат на компанията да създаде дългосрочно привлекателен образ за правилните за нея кадри”, обяснява Виктория Петрова от MSL - компанията, която е част от “Публисис” и ще работи по стратегията. ", "date": "2019.05.01", "title": "“Публисис” създава стратегия за изграждане на работодателска марка"}
{"url": "https://www.24chasa.bg/novini/article/7429477", "text": "Безработицата е \"световна трагедия\", каза днес папа Франциск по случай Деня на труда, предаде ДПА, цитирана от БТА. По време на общата аудиенция на площад \"Свети Петър\" във Ватикана Светият отец призова вярващите да се молят за онези, които са загубили работата си и не могат да намерят нова. Папата подчерта колко важна е работата за хората и че работните места трябва да бъдат разпределени справедливо. Без работа за всички не е възможно достойнство за всички, предупреди той. Днес Католическата църква почита паметта на Свети Йосиф Работник.", "date": "2019.05.01", "title": "Папа Франциск: Безработицата е световна трагедия"}
{"url": "https://www.24chasa.bg/novini/article/7429514", "text": "Майката на убитата миналата година от мъжа си Дарина сподели публикация в профила си във фейсбук след трагедията, сполетяла семейството й. Пред \"България днес\" тя твърди, че Викторио е отнел живота на дъщеря й и внучката й, за да наследи апартамента, в който са живяли. Ваня Министерска заявява, че това е първото й говорене пред медиите за убийствата, в което не премълчава факти. \"Това е първото ми говорене в медиите за убийствата на децата ми, в което не премълчавам факти! По\" препоръка \" на полицията, мълчах само и единствено от желание да не преча на разследването, уви това мое решение се обърна срещу нас. Мълчанието ми се оказа само и единствено в помощ на жестокия убиец! Продължавам да недоумявам защо е толкова трудно на полицията и прокурора да приемат мотива, който мотив, апропо е стар колкото света! Толкова ли е трудно да се добави още едно обвинения, \"убийство с користна цел \" ! Но явно е трудно когато някой ти нарежда как да се случат нещата! Жалко, жалко, че сме се родили в България, страна майка на корупцията и безчовечността\", пише Ваня Министерски. \"Викторио постигна целта си! Наследи кървавия апартамент, за който тормозеше дъщеря ми Дари и заради който не му трепна окото да убие и собствената си дъщеричка Никол!\" Това е заявила Ваня пред  Тя разкрива, че шест месеца след убийството все още не е извикана да свидетелства и да разкрие редица детайли относно мотива за убийството. Входирала е над 10 молби до всички институции с молба разследването да бъде прехвърлено на следовател и да се извършва под надзора на главния прокурор. Бави се и психиатричната експертиза, от която зависи дали Викторио Александров ще бъде съден за двойното убийство.  \"Никол е наследница на майка си Дари, която е убита. След като убива и Никол, като неин баща Викторио се явява наследник на жилището, което е собственост на бабата на Дарина. В момента единствено бабата има вещно право да ползва апартамента, но не можем да го продадем или отдаваме под наем без съгласието на Викторио. Той също не може да се разпорежда с него, но по-грозното е, че след като уби децата ми, той, без да е дал и лев за него, получава дял\", казва Ваня Министерска. Тя разкрива, че е силно притеснена за живота си, както и за този на майка си и баба на Дарина.", "date": "2019.05.01", "title": "Майката на Дарина: Викторио я уби, за да наследи апартамента, в който живееха"}
{"url": "https://www.24chasa.bg/novini/article/7429549", "text": "Германската канцлерка Ангела Меркел опроверга слуховете, че ще се оттегли предсрочно от поста си след европейските избори. Те се появиха във всички медии, след като лидерката на хриситяндемократите Анегрет Крамп-Каренбауер изненадващо обяви, че свиква извънреден конгрес на ХДС след изборите, без да уточни каква ще е целта му. На пресконференция Меркел обаче категорично отрече подобно развитие. „Има още работа за вършене“, заяви тя по-рано и пред жители на град Швед, където участва в граждански форум. Според спекулациите заради очакваното лошо представяне на консерваторите на европейските избори Меркел ще предаде управлението на Крамп-Каренбауер. Според политолози обаче това би довело до прекратяване на коалиционния договор и излизане на социалдемократите от управлението, съответно идо предсрочни избори още тази есен.", "date": "2019.05.01", "title": "Ангела Меркел: Слуховете за предсрочното ми оттегляне са силно преувеличени"}
{"url": "https://www.24chasa.bg/novini/article/7429132", "text": "Страните ни доказаха, че могат да бъдат „кормилото на Европейския съюз“. Това заяви министър-председателят Бойко Борисов по време на пленарната сесия „Заедно за Европа“ във Варшава по повод 15-годишнината от началото на голямото разширяване на Европейския съюз. Това съобщиха от пресслужбата на Министерския съвет. Държавните и правителствени ръководители на страните-членки, приети след 2004 година в Европейския съюз, провеждат среща на високо равнище във Варшава, инициирана от министър-председателя на Полша Матеуш Моравецки. Пред участниците в Полша българският премиер подчерта, че страната ни ще продължи да работи прозрачно и отговорно за бъдещето на европейските граждани и за осъществяването на общите политики на ЕС - икономически растеж, социално сближаване и перспектива за младите хора, сигурност и стабилност, развитие на цифровата икономика. „Ключовата дума и днес е „сигурност“. Без сигурност и стабилност европейските ценности са трудни защитими“, подчерта в изказването си българският министър-председател. Борисов заяви, че страната ни изпълнява отлично задачата по опазването на европейската граница и счита за особено важно укрепването на контрола по всички граници на общоевропейско ниво. Премиерът Бойко Борисов изтъкна още, че България ще продължава да отстоява категоричната си позиция за солидарно разпределение на тежестта и допълни, че никоя държава-членка не трябва да бъде оставена сама да се справя с предизвикателствата на миграцията. „Шенген е едно постижение, което трябва да съхраним. Бъдещето му трябва да бъде символ на обединена и единна Европа“, заяви още пред участниците Бойко Борисов. Българският премиер подчерта, че пълноправното членство в Шенгенското пространство си остава ключов приоритет за страната ни. По време на сесията във Варшава министър-председателят Бойко Борисов беше категоричен, че Европа няма да бъде завършен проект, ако страните от Западните Балкани не бъдат приобщени към ЕС. „Всяка от нашите държави даде своя принос. България вложи цялата си енергия, за да постигне напредък в тази област по време на ротационното си председателство на Съвета на ЕС. Удовлетворени сме и от факта, че настоящото Румънско председателство и бъдещото на Хърватия ще продължат осъществяването на този приоритет“, посочи премиерът Бойко Борисов пред лидерите в Полша. Българският министър-председател изтъкна и необходимостта от запазването на кохезионната и общата селскостопанска политика, включително осигуряване на адекватното им финансиране от бюджета на ЕС. Бойко Борисов посочи и нуждата от изграждането на Цифровия пазар и развитието на иновациите и високите технологии. Според него те ще допринесат за по-високата конкурентоспособност на ЕС. Пред участниците в сесията премиерът Борисов подчерта и стратегическото значение на Енергийния съюз, включително ускоряването на работата по регионалните енергийни проекти и междусистемните връзки. „България категорично остава на позиция, че консенсусът е задължителен при вземане на решения в областите от взаимен интерес на всички държави-членки от Общността“, завърши речта си българският министър-председател.", "date": "2019.05.01", "title": "Борисов във Варшава: Страните ни доказаха, че могат да бъдат кормилото на ЕС"}
{"url": "https://www.24chasa.bg/novini/article/7429109", "text": "Бившият италиански премиер Силвио Берлускони претърпя операция заради запушване на червата, което повдигна въпроси за кампанията му за европейските избори този месец, предаде Асошиейтед прес, цитирана от БТА. Лапароскопията вчера е преминала успешно и 82-годишният медиен магнат ще бъде изписан от болницата през идните дни, съобщи неговата канцелария. По-рано Берлускони каза, че страда от болки в бъбреците. Той беше приет в болница вчера - денят, в който трябваше да представи кандидатите на своята партия \"Форца Италия\" за изборите за Европейски парламент на 26 май. Самият Берлускони също се кандидатира - първият случай, когато му бе позволено да се кандидатира за обществен пост, след като през 2012 г. това му беше забранено заради присъда за данъчна измама. Миналата година съдът му позволи да се кандидатира отново заради добро поведение, припомня АП. Засега не е ясно как ще повлияе операцията на предизборната кампания на Берлускони.", "date": "2019.05.01", "title": "Берлускони претърпя операция заради запушване на червата"}
{"url": "https://www.24chasa.bg/novini/article/7429111", "text": "Откриха труп с разбит череп в Горна Оряховица. Полицията работи по версии за убийство или нещастен инцидент. Мъртвият е 59-годишен мъж от гр.Левски. По първоначални данни той бил клошар и заедно с още трима бездомници живеели в неработеща автомивка в Горна Оряховица. Тялото му е намерено тази сутрин в изоставената сграда край болницата в града. Трупът е с множество наранявания. извършен е оглед от съдебен лекар. Следствените действия в района продължават. \"Към момента няма задържани, тъй като има съмнения, че е паднал по стълби и така е получил тежките травми. Работи се по всички възможни версии\", каза говорителката на ОДМВР - Велико Търново Марияна Христова.", "date": "2019.05.01", "title": "Трупът в Горна Оряховица бил на клошар,\nможе да е паднал по стълби"}
{"url": "https://www.24chasa.bg/novini/article/7428999", "text": "51-годишен британец със статут на постоянно пребиваващ у нас е разследван за грабеж и побой на 49-годишен мъж в Севлиево, съобщи ОДМВР-Габрово. На 28 април пострадалият сигнализирал на тел.112, че около 14.20 ч. в задния двор на Професионалната гимназия \"Васил Левски\" в града неизвестен му е нанесъл побой, отнел му 240 лв. и слънчеви очила. Нападателят повредил и мобилния му телефон. В полицейското управление е образувано досъдебно производство за извършено престъпление по чл.198, ал.1 от НК. От проведените оперативно-издирвателни мероприятия е установено, че извършител е 51-годишен британец, които живее в с.Крушево, община Севлиево. За случая е уведомен дежурен прокурор. Работата по изясняване на обстоятелствата продължава.", "date": "2019.05.01", "title": "Разследват британец за грабеж и побой в Севлиево"}
{"url": "https://www.24chasa.bg/novini/article/7429117", "text": "Две жени - на 50 и на 52 години, са в реанимация с опасност за живота след операции, с фрактури и на командно дишане, след като във вторник микробус се обърна край варненското село Припек. При инцидента в болница бяха откарани 7 души, като под лекарско наблюдение останаха 4 жени. Останалите трима - мъж и две жени, са освободени с контузни наранявания. Зад волана на мокробуса бе 70-годишен шофьор. Той излязъл от пътя, минал през разделителната мантинела, преобърнал се през таван и паднал отново на гумите си. По данни на наблюдаващите лекари състоянието на двете най-тежко пострадали жени в момента е стабилно, но все още не дават гаранции за живота им. По случая е образувано предварително производство. От Спешния център на МБАЛ \"Св. Анна\" в морската столица допълниха, че през почивните дни по празниците през дежурните кабинети са преминали повече от 1200 души. 140 от тях са хоспитализирани за стационарно лечение в различни клиники и отделения на спешната болница на българския Североизток. В същия период спешните медици на лечебното заведение са приели, диагностицирали и насочили по направление за специализирано лечение пострадали с различни по вид и тежест травми от над 14 пътно-транспортни произшествия.", "date": "2019.05.01", "title": "Лекарите се борят за живота на две жени, пострадали при катастрофата край Варна"}
{"url": "https://www.24chasa.bg/novini/article/7429179", "text": "Лидерът на опозицията във Венецуела Хуан Гуайдо призова демонстрациите срещу президента Николас Мадуро да продължат и днес, след ден, в който войници преминаха на негова страна, а между силите на реда и симпатизантите му имаше сблъсъци, предаде Франс прес, цитирана от БТА. \"Призовавам въоръжените сили да продължат да изпълняват \"операция \"Свобода\". Утре, на 1 май, ще продължим. В цяла Венецуела ще сме на улиците\", каза Гуайдо във видео послание, публикувано в социалните мрежи. Гуайдо каза, че протестните акции във вторник са показали, че въоръжените сили не подкрепят и не уважават президента Мадуро. По-рано вчера Гуайдо публикува в Туитър видеообръщение, в което призоваваше военните да излязат на улицата, за да \"сложат край на узурпацията\" на властта в страната. Председателят на венецуелската опозиционна партия \"Народна воля\" Леополдо Лопес, който избяга от домашен арест и беше в посолството на Чили в Каракас, се е преместил в дипломатическата мисия на Испания, съобщи вчера чилийският външен министър Роберто Ампуеро. Министърът каза, че Лопес и съпругата му Лилиан Тинтори са взели това решение, защото в чилийското посолство вече е имало \"други гости\".", "date": "2019.05.01", "title": "Хуан Гуайдо: Протестите на опозицията във Венецуела продължават и днес"}
{"url": "https://www.24chasa.bg/novini/article/7429185", "text": "Основателят на Уикилийкс Джулиан Асандж бе осъден днес на 50 седмици затвор във Великобритания за нарушаване на условията по освобождаването му под гаранция, предаде Асошиейтед прес. Съдия Дебора Тейлър каза, че Асандж заслужава почти максимална присъда заради тежестта на извършеното от него престъпление. Нарушението датира от 2012 г. Съгласно британското законодателство максималната присъда за това, за което бе признат за виновен Асандж, е една година затвор. Съдията отхвърли молбата на австралиеца да прояви снизходителност към него, тъй като е прекарал близо седем години в посолството на Еквадор в Лондон. Основателят на Уикилийкс изслуша произнасянето на присъдата със скръстени ръце и без да покаже емоции. Негови привърженици скандираха \"Срам\" по адрес на съдия Тейлър. Асандж потърси убежище в еквадорското посолство в Лондон през 2012 г., за да избегне екстрадиция в Швеция, която искаше да го разпита заради твърдения за изнасилване и сексуално насилие от негова страна. Адвокатите на основателя на разобличителния сайт Уикилийкс твърдяха, че той е нарушил условията по гаранцията, защото е бил \"отчаян човек\", страхуващ се да не бъде екстрадиран в Съединените щати, припомня АП. Утре Асандж ще се изправи отново пред британски съд, този път по искането на САЩ за екстрадиция по обвинения в хакерство. Според американската прокуратура основателят на Уикилийкс е влязъл в заговор с Челси Манинг, бивш анализатор от военното разузнаване на САЩ, за да проникнат в компютърни мрежи и да получат достъп до класифицирана информация. В обвинителния акт се твърди, че 47-годишният австралиец е помогнал на американския военнослужещ да \"разбие\" през март 2010 г. паролата на американски правителствен компютър с класифицирана информация. Асандж може да бъде осъден на до пет години затвор в САЩ. Основателят на \"Уикилийкс\" бе арестуван в Лондон на 11 април, след като Еквадор отмени правото на убежище, което му бе предоставил.", "date": "2019.05.01", "title": "Осъдиха Джулиан Асандж на 50 седмици затвор във Великобритания (Обновена)"}
{"url": "https://www.24chasa.bg/novini/article/7429195", "text": "59-годишният мъж, открит потрошен в Горна Оряховица, е жертва на убийство, категорична е извършената аутопсия в МОБАЛ\"Д-р Стефан Черкезов\". Тя е установила данни за насилствена смърт, уточниха от полицията, откъдето първоначално допускаха, че мъжът може да е станал жертва на инцидент. Двама мъже са задържани в полицейското управление в града като съпричастни към престъплението. С тях се провеждат процесуално-следствени действия. Сигналът за открито тяло с множество травми край изоставена сграда в района на болницата е получен в 1 ч. тази нощ. Мъртвият е 59-годишен мъж от гр.Левски. По първоначални данни той бил клошар и заедно с още трима бездомници живеели в неработеща автомивка в Горна Оряховица. Следствените действия в района продължават. Изясняват се мотивите за жестокото убийство.", "date": "2019.05.01", "title": "Двама са задържани за убийство\nв Горна Оряховица, аутопсия отхвърли инцидент"}
{"url": "https://www.24chasa.bg/novini/article/7429182", "text": "Турският президент Реджеп Тайип Ердоган осъди днес в Туитър \"опита за преврат\" на венецуелския опозиционер Хуан Гуайдо, който твърди, че е привлякъл на своя страна венецуелски военни срещу президента Николас Мадуро, предадоха световните агенции. \"Като страна, която се е борила срещу държавните преврати и на която са й познати негативните последици от тях, ние осъждаме опита за преврат във Венецуела\", написа Ердоган, който е близък съюзник на Мадуро, информира БТА. \"Целият свят трябва да уважава демократичните предпочитания на венецуелците\", добави той. Ердоган отбеляза също, че главното съставляващо звено на демокрацията са изборите.", "date": "2019.05.01", "title": "Ердоган осъди \"опита за преврат\" във Венецуела"}
{"url": "https://www.24chasa.bg/novini/article/7429212", "text": "Изследователи са открили противоотрова срещу смъртоносното ужилване на едно от най-отровните създания на Земята - австралийската кубовидна медуза, известна и като морска оса, съобщават Франс прес и ДПА, позовавайки се на публикация в сп. \"Нейчър къмюникейшънс\". Новата противоотрова, открита чрез използване на техники за генно редактиране, блокира симптомите до 15 минути след контакт, обясняват специалистите от университета на Сидни, информира БТА. Австралийската кубовидна медуза има около 60 пипала, всяко от които снабдено с милиони миниатюрни \"куки\", пълни с отрова. Отровата на една медуза е достатъчна да убие над 60 души. Единично ужилване причинява некроза - гибелта на повечето клетки в орган или тъкан, и непоносима болка. Ако е по-голяма, отровната доза може да причини спиране на сърцето и дори смърт до няколко минути. Третирането след ужилване от медуза се състои в поливането с оцет на засегнатия участък за 30 секунди или с много гореща вода за 20 минути. Учените са тествали противоотровата с човешки клетки извън тялото, преди да я изпробват ефективно върху живи мишки. Специалистите се надяват впоследствие да я пригодят за прилагане при хора.", "date": "2019.05.01", "title": "Откриха противоотрова срещу едно от най-отровните създания на Земята"}
{"url": "https://www.24chasa.bg/novini/article/7429253", "text": "\"За последните 10 години минималната заплата се е увеличила двойно и е пораснала с близо 200%, а средната работна заплата е нараснтала с около 90%, но си оставаме пак най-бедни в Европа. Ние смятаме, че всяка година всички заплати трябва да вървят нагоре с минимум 10-12-15%, като най-ниските трябва да се увеличават най-бързо.\" Това каза във Варна президентът на КНСБ Пламен Димитров. По думите му движението на заплатите нагоре е станало вече нещо нормално, докато преди години тази тема е била табу и никой не е смеел да отвори дума за по-високо заплащане заради страха да не бъде изгонен от работа. \"Сега хората започнаха да си искат парите за труда, който полагат, защото, ако има растеж в икономиката, трябва да има и за джоба на работника\", обясни синдикалният лидер. По думите на Димитров най-честото нарушение на КТ е свързано с работното време. \"8-часовият работен ден е вече в историята. При сключване на трудовите договори се използват всякакви хватки. Подписва се договор за 4 часа, а работникът работи 12. Извънредният труд не се заплаща, когато няма контрол от Инспекцията по труда, както и синдикална структура във фирмите. Трябва на 6 месеца да се изчислява извънредният труд, но ако няма контрол - пито-платено и докато хората разберат, извънредният труд е изчезнал\", коментира Димитров. Според него другият голям бич си остават работещите бедни, които всяка година са около 600 000 - 700 000 със заплати 2/3 от средните и надолу, по данните на Евростат.", "date": "2019.05.01", "title": "КНСБ : Минималната заплата скочи двойно, но пак сме най-бедни в Европа"}
{"url": "https://www.24chasa.bg/novini/article/7429285", "text": "Когато погледнем Копривщица, винаги можем да разпознаем един от символите на нашата култура, на нашето Възраждане, заяви председателят на Народното събрание Цвета Караянчева на тържественото отбелязване на 143-ата годишнина от Априлското въстание в Копривщица. Това съобщиха от пресцентъра на Народното събрание. Председателят на парламента отбеляза, че Априлското въстание е нашият щит срещу всеки хулител, който си позволи да каже, че ние, българите, сме получили свободата даром. Копривщица е нашият щит срещу всеки хулител, който си позволи да каже, че не сме били дозрели да поемем съдбата си в собствени ръце, защото незрелите народи не изграждат места като Копривщица, където предприемаческият дух, свободолюбието, достойнството и културата се срещат, добави Цвета Караянчева. Това малко планинско градче ни е дало Бенковски, Каблешков, Каравелов, Найден Геров, Димчо Дебелянов, много от първите български свободни вестници, оставило ни е приказната си архитектура и разкошните си дърворезби, отбеляза председателят на парламента. Цвета Караянчева подчерта, че Копривщица най-вече ни е оставила онзи дух, който кара Захари Стоянов да напише: “Копривщица е била цели векове република без сенат и министри, без харти и президенти, десет пъти по-либерална от френската и сто пъти по-демократична от американската”. В тържественото си слово председателят на парламента припомни, че само преди броени дни отбелязахме тържествено 140-годишнината от подписването на Търновската конституция – един от най-прогресивните документи за Европа на времето си. Учредителното събрание, сложило началото на Третата българска държава, започва дейността си едва три години след днешните събития, които се разиграват тук, в Копривщица, на 20 април 1876 г. на Калъчевия мост. Цвета Караянчева добави, че много често, когато подреждаме емоционално най-важните моменти от историята си, ние мислим за Априлското въстание като за дело на романтични, вдъхновени, обречени да останат завинаги млади герои. А за събитията три години по-късно във Велико Търново – като за държавнически подвиг на улегнали мъдреци. На този ден се събираме тук, за да се преклоним пред паметта на героите и да помним и разказваме на нашите поколения, че българинът преди 143 години е изкрещял силно в Европа и е казал :\"Не ща да бъда вече роб, защото свободата е право на всички\", заяви Цвета Караянчева. Председателят на Народното събрание и народни представители поднесоха цветя и венци на Паметника-Костница и на гроба на Тодор Каблешков в двора на църквата „Успение Богородично“ в Копривщица. Връчени бяха и почетни грамоти на заслужили копривщенци.", "date": "2019.05.01", "title": "Караянчева: Когато погледнем Копривщица - разпознаваме един от символите на нашата култура"}
{"url": "https://www.24chasa.bg/novini/article/7429305", "text": "Руският президент Владимир Путин подписа днес указ за предоставяне на гражданство на страната по опростена процедура за жителите на контролираните от проруски сепаратисти региони в Източна Украйна, предаде Ройтерс, цитирана от БТА. Тези планове бяха разкритикувани от правителството в Киев и от Европейския съюз. Кремъл публикува дълъг списък с украинци, които имат право да придобият руски паспорт по ускорена 3-месечна процедура. Сред тях са живеещите в \"определени територии\" в Донецка и Луганска област, които са под контрола на проруските сепаратисти. Право на получаване на руско гражданство по опростена процедура имат и украинците, родени и постоянно пребиваващи в Крим, и намиращи се извън украинския полуостров към 18 март 2014 г., когато той бе анексиран от Руската федерация. То важи и за техните деца, съпрузи и родители, съобщи ТАСС. Ройтерс отбелязва, че указът влиза в сила в деня на своето публикуване - т. е. днес. Украинският проруски президент Виктор Янукович бе свален от власт след бунт през февруари 2014 г. На другия месец Русия анексира Крим, а през април същата година избухнаха бунтове в Донецка и Луганска област, в Източна Украйна. Агенция Ройтерс е събрала доказателства, че Москва е оказала военна помощ на сепаратистите. Руските власти отричат да са предоставили материална подкрепа на бунтовниците. Путин каза преди няколко дни, че не вижда нищо нередно в това Русия да улесни издаването на паспорти на украинците, живеещи в контролираните от сепаратистите райони. Новата мярка бе обявена, след като комедийният актьор Володимир Зеленски бе избран миналия месец за президент на Украйна.", "date": "2019.05.01", "title": "Путин подписа указ за предоставяне на руско гражданство на украинци"}
{"url": "https://www.24chasa.bg/novini/article/7429373", "text": "Китайската компания State Grid General Aviation е получила първия H215 хеликоптер за китайския пазар от Еърбъс, който ще извършва мисии свързани с енергийните мрежи, се казва в съобщение на Еърбъс Китай,  Като стартов клиент на H215 в Китай, компания State Grid General Aviation ще използва тежкотоварния хеликоптер с два двигателя за извършването на мисии по проверка и поддръжка на енергийните мрежи в труднодостъпните райони. Компанията е дъщерна на Държавната електро-мрежова корпорация на Китай. До днешна дата тя разполага с флотилия от 15 Аърбъс хеликоптера. Новодоставеният H215 ще позволи на компанията да развие способностите си при нови мисии по поддръжка на мрежата. Хеликоптерът разполага със 17 места, екипировка и оборудване, което позволява на работниците да извършват мисии на големи височини.", "date": "2019.05.01", "title": "Аърбъс достави първия тежкотоварен хеликоптер H215 за китайския пазар"}
{"url": "https://www.24chasa.bg/novini/article/7429238", "text": "Филипините издадоха заповед за задължителна евакуация на над 1000 граждани на страната, намиращи се в либийската столица Триполи, където боевете набират сила, предаде Асошиейтед прес, цитирана от БТА. По-рано филипинското посолство в Триполи предупредило, че \"не може повече да гарантира сигурността и безопасността на филипинците, които останат въпреки призивите да се приберат у дома\", съобщи говорител на филипинското министерство на външните работи. Външният министър Теодоро Локсин подчерта, че въпреки заповедта не може да накара филипинците да напуснат. Той обаче призова намиращите се в Триполи и съседни региони \"да обмислят сериозно репатриране, преди ситуацията да ескалира още повече\". Локсин призова и семействата на намиращите се в Триполи да убедят роднините си да приемат репатрирането преди да е станало прекалено късно. Заповедта за репатриране се отнася за филипинците в Триполи и районите в радиус от 100 км от либийската столица. Една десета от над 100-милионното население на Филипините работи в чужбина, като много от тези хора са домашни прислужници или строители. Приходите, изпращани от филипинските задгранични работници у дома, помагат на националната икономика да се крепи в условия на тежка конюнктура.", "date": "2019.05.01", "title": "Филипините със заповед за задължителна евакуация на своите граждани в Триполи"}
{"url": "https://www.24chasa.bg/novini/article/7428384", "text": "29 декември 2011 г. В полицията се получава сигнал от охраната на градското сметище, че роми, които ежедневно ровят в изхвърлените отпадъци, са открили разчленен мъжки труп. На ужасяващата находка се натъква Тодор Гюров от близкото село Алеко Константиново. Той и приятелите му в ранни зори започнали да се ровят в сметта. “Изчакахме камиона да разсипе боклука и веднага се нахвърлихме. Видяхме едни черни чували, от които се подаваше месо и течеше кръв. От първия чувал се показваха ръце и крака”, разказва пред разследващите открилият останките. Пристигналите криминалисти установяват, че в чувала има разчленено тяло на около 40-50-годишен мъж. От торса са отделени главата и крайниците. Всичко е поставено в отделни торби. Направената по-късно аутопсия на останките установява, че жертвата е убита с 13 удара от нож, нанесени в гърдите и шията. Смъртоносни се оказват два от тях - единият удар срязва сънната артерия, а друг в гърдите предизвиква масивен кръвоизлив. Анализите на кръвта показват, че в момента на смъртта мъжът е бил с 2,86 промила алкохол. Разследването е изключително затруднено, тъй като тялото не може да бъде идентифицирано. Полицейските служители откриват шофьора на камиона, изсипал човешките останки на сметището, и проследяват маршрута на автомобила. Анализът показва, че разчлененият е изхвърлен в кофи за смет в центъра на града. Издирванията на изчезнал мъж удрят на камък, въпреки че оперативни работници обикалят града и показват на живеещи в центъра снимка на отрязана мъжка глава с надежда, че някой може да разпознае убития. Напразно. На 4 януари 2012 г. в полицията отива Оля Дамянова от село Ковачево. Тя съобщава, че брат ѝ Спас Делин е излязъл на 26 декември и повече не се прибирал. Предната вечер Оля гледала новините по местна телевизия, където чула съобщението за разчленен мъжки труп, който не може да бъде идентифициран. Нещо я жегнало и казала на дъщеря си, че има лошо предчувствие, че това може да е вуйчо ѝ. Близките на Спас Делин Разказали, че е безработен строител. Обичал да си пийва, но не бил конфликтен и злоблив. Не дължал пари на никого и нямал врагове. Спас бил разведен от години, бившата му съпруга и дъщеря му живеели в Ямбол. Нямали представа кой може да посегне на Делин. Оля разказала, че били заедно със Спас в дома на майка им, където живеел и той - празнували Коледа. На следващата сутрин той излязъл и повече не се прибрал. Не го търсели, защото и друг път се случвало братът да изчезва с дни, без да се обажда, но винаги се прибирал. След разпознаване на тялото на криминалистите са нужни 4 дни, за да стигнат до убиеца. За разплитането на случая помогнали Георги Дамянов и Цветана Минева от Ковачево. Те обяснили, че сутринта на 26 декември пътували със Спас до Пазарджик с влака. Той им казал, че отива към града, за да си купи нов мобилен телефон. Миришел на алкохол. Дамянов му предложил един от своите телефони, който не му трябвал. Спазарили се за 30 лв. и сделката станала. На гарата Спас сложил своята симкарта в апарата и предложил да ги почерпи с водка, но те отказали. Той обаче набързо изпил две питиета пред очите им. Уговорили се вечерта Спас да мине през дома им, за да му дадат и зарядното на телефона, но не се появил повече. Впоследствие След като се разделил със съселяните си, Делин се видял със своята позната Надка Иванова. Попитал я може ли да преспи у тях, но тя отказала. Спас ѝ дал 40 лв. да купи водка, след което тръгнал към центъра на Пазарджик. В следобедните часове, солидно пийнал, Делин бил отново на гарата. Там видял съселянина си Васил Нонов, когото отдавна не бил срещал. Нонов, който също е строител, излязъл преди години от селото, след като се развел. Разпродал наследствените си имоти в Ковачево и рядко се вясвал там. Васил пиел бира с приятеля си Стоилчо Янков и Спас седнал при тях. От дума на дума Делин споделил, че изпуснал влака за Ковачево и няма къде да спи. Васил веднага го поканил да пренощува при него и разказал, че се е хванал да ремонтира апартамент. Собственикът на жилището го пуснал да живее там, докато свърши ремонтът. Преди да тръгнат към апартамента, Спас купил ракия и салам. В жилището в идеалния център на Пазарджик двамата седнали да си говорят. Докато пиели ракия, се сдърпали. Спас направил забележка на Васил, че е напуснал съпругата си и трите им деца заради друга жена. в лицето. След това грабнал 30-сантиметров нож от масата и започнал да го ръга в гърдите. Спас направил отчаяни опити да се защити. Целите му ръце били нарязани от ножа, докато опитвал да се предпази от острието.  Това обаче не му помогнало. В един момент паднал, а Васил продължил да нанася смъртоносни удари с ножа, докато жертвата издъхнала. Веднага след това натикал трупа в шкаф под мивката и почистил кръвта от пода. На следващия ден в апартамента пристигнал собственикът на жилището Николай К., за да продължат с майстора ремонта. Човекът не подозирал, че под собствената му мивка има труп. Васил Нонов разпръснал гипс по пода, за да не би някоя следа да подскаже на стопанина какво се е случило предната нощ.  По-късно криминалисти коментират, че ако по някаква случайност Николай К. беше открил напъхания под мивката мъртвец, вероятно труповете щели да са два. След края на работния ден Николай си тръгнал, а Васил решил, че е крайно време да се отърве от тялото на Спас. Опитал да го вдигне и изнесе, но жертвата била два пъти по-тежка от убиеца си. Тогава Нонов решил да го разфасова и изнесе от апартамента на части. Така и сторил. Първо отделил с кухненския нож главата, а след това и крайниците. които били животновъди и Васил научил от тях как се колят и разфасоват животни. Приложил знанията си и върху тялото на Спас. Още през нощта напъхал останките в черни найлонови чували и ги изхвърлил в най-близките кофи за смет. Прибрал дрехите, мобилния телефон и личната карта на жертвата. Обувките на Спас обаче му се видели хубави и веднага си ги обул. На следващия ден продал телефона на таксиметров шофьор за 10 лв., а симкартата унищожил. Отново отишъл на гарата, където срещнал познатите на Спас - Надя и Стоилчо. Те го питали къде се е изгубил Делин. Шокиран от въпроса, Васил директно им признал, че го убил, но ги заплашил да не казват на никого, което те спазили. След като Спас бил идентифициран, а Георги Дамянов разказал на разследващите, че е продал телефона си на убития, криминалистите започнали да търсят апарата. Той бил засечен да работи и по клетката е установен ползвателят. На 8 януари 2012 г. убиецът е Бил обут с кубинките на жертвата. Още при първия разпит Нонов направил самопризнания. Той обаче твърдял, че го е извършил при самоотбрана. Събраните доказателства от местопрестъплението оборват тезата на убиеца. Най-малкото раните по ръцете на жертвата категорично говорят, че Спас е опитвал да се защитава, докато Васил нямал наранявания или следи от борба. Шест месеца след убийството окръжният съд произнася присъдата на убиеца Васил Нонов - 20 години затвор при първоначален строг режим. Делото се гледа по реда на съкратеното съдебно следствие, след като подсъдимият признава всички данни от обвинителния акт. Съдът присъжда и 40 хил. лв. обезщетение на дъщерята на убития. Убиецът Васил Нонов призна вината си и се отърва от доживотен затвор.", "date": "2019.05.01", "title": "Циганин намира на сметище чували, от които стърчат ръце и крака и капе кръв"}
{"url": "https://www.24chasa.bg/novini/article/7428778", "text": "Над 7400 полицаи и жандармеристи ще бъдат разположени днес във френската столица, за да следят как протичат демонстрациите на Първи май, на които ще има между 1000 и 2000 радикални активисти, призовали Париж да се превърне в \"столица на бунтовете\", предаде Франс прес. Френският президент Еманюел Макрон поиска вчера по време на правителствено заседание отговорът на тези радикали да е \"изключително твърд\" в случай на насилие на демонстрациите, съобщи говорителката на кабинета Сибет Ндиайе. \"Не става дума за драматизиране, става дума за предупреждение. Има риск\", подчерта вътрешният министър Кристоф Кастанер. Министърът изтъкна, че разполага с информация, че до 2000 радикални активисти, подкрепени от хора, дошли от чужбина, може да се опитат да предизвикат безредици и насилие. Към тях може да се присъединят от няколко хиляди \"крайно жълти\", тези \"жълти жилетки\", които постепенно се радикализират. Най-големите синдикални обединения в Гърция ще отбележат Деня на труда с масови митинги в Атина, Солун и редица други градове в знак на протест срещу икономическата политика на правителството, която, според тях, не гарантира реализация на правата на трудещите се за достойна заплата и социална защита, съобщи Общата конфедерация на труда, цитирана от ТАСС. Профсъюзът \"Гръцки боен фронт\", близък до комунистическата партия, призова трудещите се да отидат на митинг в 10.30 ч. на централния площад Синтагма край парламента в Атина, а Висшият съвет на профсъюза на работещите в държавния сектор и Общата конфедерация на труда на Гърция събират активистите си на столичния площад Клатмонас в 11 ч. Леви непарламентарни партии и анархисти обявиха, че се събират до Националния археологически музей. След това представителите на профсъюзите и партиите ще имат отделни шествия до парламента. За Първи май е насрочена 24-часова стачка на работещите в автобусния, тролейбусния и крайградския железопътен транспорт в Атина. Акцията се подкрепя от работещите в метрото и трамвайния транспорт, които ще стачкуват от началото на работното време до 9 ч. сутринта. По решение на синдиката на работещите в железниците за ден се спира движението на влакове в цялата страна.", "date": "2019.05.01", "title": "Франция и Гърция се готвят за масови протести и стачки днес"}
{"url": "https://www.24chasa.bg/novini/article/7428796", "text": "Афганистан може да не е готов за мир, освен ако бъде формулирана стратегия за реинтеграция на талибанските бойци в обществото, борба с корупцията и справяне със свързаните с наркотиците проблеми, предаде Асошиейтед прес, цитирана от БТА. Предупреждението беше отправено от специалния генерален инспектор за възстановяването на Афганистан (SIGAR), който следи американската помощ за централноазиатската страна. В новия доклад на службата на генералния инспектор се обсъждат нуждите на Афганистан за времето, след като бъде сключено мирно споразумение с талибаните. През последните месеци САЩ полагат повече усилия за намиране на мирно решение на продължаващата от 17 години война в Афганистан и водят преговори с талибаните. Бунтовниците обаче отказват да преговарят с правителството в Кабул, което смятат за марионетка на Вашингтон, извършват нападения почти всеки ден и вече контролират половината страна. Независимо колко очакван е мирът, той може да доведе до неочаквани и непредвидени последствия, се подчертава в доклада. Постигнатото от САЩ в страната е нетрайно и са необходими решения за справяне с липсата на сигурност, слабите институции, повсеместната корупция, ефекта от търговията с наркотици и неадекватната координация и надзор на изразходването на помощите. Необходимо е и да се интегрират в обществото около 60 000 афганистански бойци и семействата им.", "date": "2019.05.01", "title": "Доклад на САЩ: Афганистан може да не е готов за мир"}
{"url": "https://www.24chasa.bg/novini/article/7428799", "text": "Малайзия изгори близо 4 тона бивни и слонова кост, като част от усилията да спре контрабандистите, използващи страната като канал за Китай и други азиатски страни. Според природозащитниците Малайзия е предпочитана транзитна точка за нелегалния трафик на слонова кост между Африка и Азия, информира БГНЕС. Властите са заловили 3,92 тона бивни и продукти на стойност около 13,3 милиона рингита (3,22 млн. долара) на малайзийските летища и пристанища между 2011 и 2017 г., каза министърът на водите, земните и природните ресурси Хавиер Джаякумар. \"Контрабандистите използват Малайзия като транспортен възел, преди стоката да продължи за други страни като Виетнам и Китай\", каза той. Контрабандната слонова кост беше изгорена в голям контейнер, за да се гарантира, че няма да стигне до черния пазар, каза Хавиер. През август малайзийските власти конфискуваха 50 рога от носорози, предназначени за Виетнам, на стойност близо 12 милиона долара. Китай забрани продажбата на слонова кост в страната през 2017 г., но природозащитниците твърдят, че това не е успяло да възпре контрабандистите.", "date": "2019.05.01", "title": "Изгориха почти 4 тона контрабандна слонова кост в Малайзия (Снимки)"}
{"url": "https://www.24chasa.bg/novini/article/7428806", "text": "Жена е тежко ранена, след като дърво е паднало върху автомобила, в който е пътувала на пътя между Пазарджик и Белово, съобщи говорителят на полицията Мирослав Стоянов. Инцидентът е станал около 20ч. във вторник, в района между плаж \"Топлата вода\" и село Малко Белово. Пострадалата е откарана в болницата в Пазарджик с тежка черепно-мозъчна травма. Оперирана е, лекари се борят за живота и. Дървото е паднало върху автомобила на семейство от Костенец, по време на движение, вследствие на бурен вятър, който се е извил в района. Зад волана на колата е бил съпругът на пострадалата, тя е пътувала на седалката до него, а отзад е било детето им. Мъжът е с леки наранявания по лицето, а детето е невредимо. Авариен екип на пожарната е трябвало да разреже ствола на дървото, за да бъде извадена пострадалата, която е била затисната от смазания таван на колата. Заради инцидента пътят към Белово е бил затворен в продължение на няколко часа, а автомобилния поток е бил пренасочван по обходен маршрут.", "date": "2019.05.01", "title": "Вятър прекърши дърво върху движещ се автомобил край Белово, жена е тежко ранена"}
{"url": "https://www.24chasa.bg/novini/article/7428814", "text": "Дизайнерката Меглена Каканашева-Мегз се разправи публично с пловдивска адвокатка, като я атакува пред следствения арест. От януари досега там пребивава любимият на реалити звездата - бизнесменът Румен Рончев. Грозната сцена била съпроводена с бутане и измъкване на писма от джоба на юристката, обслужвала до неотдавна фирмените дела на транспортния бос. Случката станала преди два месеца. Според запознати Мегз вдигнала луд скандал на адвокатката защо не е предавала нейни писма до Рончев и обратно. Както е известно между нея и бизнесмена кипи бурна любов. Той е зад решетките, обвинен за обсебване на лизингов джип и застрахователна измама в съучастие с любимата му и нейния братовчед Антон Лесов. След като извадила насила писмата от джоба на юристката, тя подала жалба в \"Криминална полиция\". Оттам са изгледали записите от видеокамерите пред ареста и са пратили преписката в районната прокуратура в Пловдив. Заключението ще е готово в законовия едномесечен срок. Тогава ще стане ясно дали срещу дизайнерката ще бъде повдигнато ново обвинение. \"Ако действително става въпрос за писма, то те не са официален документ и това не е престъпление\", коментира пред \"24 часа\" Светлана Паскалева, която защитава Румен Рончев в съда. От прокуратурата отрекоха срещу Мегз да върви и още една проверка - за катастрофа, предизвикана от нея в Раковски. В началото на април тя шофирала луксозния джип \"Мерцедес ML\" без книжка, не спряла на стоп и се блъснала в хонда. 71-годишна пътничка във втората кола е била откарана в болница за наблюдение. Пробите за алкохол на 28-годишната дизайнерка и водача на пострадалия автомобил, който е на 74 г., са отрицателни.", "date": "2019.05.01", "title": "Мегз нападнала адвокатка пред ареста в Пловдив заради любовни писма"}
{"url": "https://www.24chasa.bg/novini/article/7428807", "text": "Взетата за проби вода на 25.04.2019 г. и 26.04.2019 г. от „ВиК”- Добрич, и РЗИ-Добрич, от квартал „Пастир”-Генерал.Тошево,, са изследвани по органолептични, физико-химични и микробиологични показатели, включително. и за съдържание на продукти за растителна защита. Получените резултати от извършените анализи потвърждават отклоненията по показателите цвят и мътност, както и наличието на активни вещества в изследваните проби питейна вода – съобщават от здравната инспекция. Заповедта за спиране подаването и ползването на водата остава в сила, съобщават от РЗИ-Добрич, на 30 април април, около 17 ч.. За населението в квартала от водоснабдителното дружество и община Генерал Тошево се доставя вода за хигиенни цели с 2 водоноски. Предисторията е следната - след като е на 25 април сигналът за замърсена вода – силно пенеща се и с и със силен мирис на продукти за растителна защита, е приет за основателен, най-напред е установено, че от крана на потребителите изтича вода с органолептични показатели (цвят, вкус и мирис), неотговарящи на изискванията на Наредба №9 за качеството на водата, предназначена за питейно-битови цели. Предвид констатираните отклонения по органолептични показатели в качеството на водата, неизясненото съдържание на продукти за растителна защита (пестициди) и поради невъзможност за бързо отстраняване на несъответствията и възстановяваване качеството на водата, представляващи потенциална опасност за здравето на населението на квартал „Пастир”, са предприети незабавни мерки и от водоснабдителното дружеств спират подаването на вода.. Издадено е и такова предписание, което е потвърдено със заповед на директора на РЗИ-Добрич, до „ВиК”- Добрич,, считано от 20,.30 ч. на 25.04.2019 г. Разпоредено е незабавно да бъдат уведомени потребителите, както и „ВиК”- Добрич, да предприеме приоритетно и в най-кратки срокове действия за отстраняване на несъответствията и възстановяване качеството на водата, предназначена за питейно - битови цели в квартал. „Пастир”, град Генерал Тошево.", "date": "2019.05.01", "title": "Все още е забранено ползването на водата в кв. \"Пастир\" в Генерал Тошево"}
{"url": "https://www.24chasa.bg/novini/article/7428804", "text": "Американската Федерална авиационна администрация (ФАА) снощи издаде забрана въздушните оператори в САЩ да летят под 26 000 фута (7 924.8 метра) във въздушното пространство на Венецуела до второ нареждане, заради \"растящата политическа нестабилност и напрежение\", предаде Ройтерс, цитирана от БТА. ФАА обяви, че всички въздушни оператори, които в момента са във Венецуела, включително частни самолети, трябва да напуснат до 48 часа. Разпореждането се отнася до всички американски авиокомпании, техните самолети и пилотите им.", "date": "2019.05.01", "title": "САЩ забрани полетите на свои авиокомпании над Венецуела"}
{"url": "https://www.24chasa.bg/novini/article/7428833", "text": "Кметът на Провадия Филчо Филев съобщи, че вече е започнал огледът на обществени сгради в общината и околните села, за да се установи има ли щети от снощното земетресение със сила 3,7 по Рихтер. Епицентърът му е близо до града. До този момент няма сигнали за сериозни проблеми, посочи Филев, цитиран  \"Надявам се да няма щети. Помолили сме ръководителите на учебни, здравни и социални заведения да видят сградите на институциите, които управляват, имат ли щети. Същото ще извършат и кметовете и кметските наместници по населени места. До този момент нямаме сигнали за сериозни щети. Хората са изпитали лека уплаха, но паника нямаше\", заяви той.", "date": "2019.05.01", "title": "Започна оглед на обществените сгради след земетресението в Провадия и околните села"}
{"url": "https://www.24chasa.bg/novini/article/7428820", "text": "Белгийските власти разрешиха свободната продажба на т. нар. \"лек\" канабис, съобщиха местни медии. Занапред растението ще се продава свободно в будките за цигари, а не както досега - само в специализирани магазини. \"Лекият\" канабис съдържа канабидиол (непсихотропна съставка), както и количества на активната съставка тетрахидроканабинол (ТНС) под 0,2 на сто. Според поясненията ниското съдържание на психотропната съставка ТНС премахва влиянието, водещо до замайване при \"обикновения\" канабис. Предвижда се \"лекият\" канабис да бъде предлаган в будките за цигари и облаган като тютюневите изделия с данък и акциз. В последните години в Белгия се появиха специализирани магазини за \"лек\" канабис, но продажбата не бе облагана с акциз. Не всички са доволни от новото решение на министерството на финансите - досегашните специализирани магазини се опасяват от фалит, а полицаи обясняват, че проверките за притежание на наркотичното вещество се обезсмислят. По техни думи мирисът на \"лекия\" и \"обикновения\" канабис при пушене е еднакъв, и това ще провали усилията за предотвратяване на употребата на марихуана. По данни на организация, подкрепяна от фондацията \"Крал Бодуен\" с почетен председател кралица Матилда, узаконяването на всички видове канабис би донесло на белгийския бюджет годишно до 144 милиона евро. Организацията отбелязва, че на година бюджетът отделя над 223 милиона евро за дейности, свързани с канабиса. Белгийският бюджет би получил 144 милиона евро годишно, ако държавата е обвързана с монополното производство, разпространение, лицензиране на продажбите и ценообразуването при предлагането на растението. Ако Белгия разреши изцяло употребата, без да облекчава производството и разпространението (по примера на Холандия), бюджетните разходи биха намалели с 42,8 милиона евро на година. В случай, че Белгия разреши на частни дружества да произвеждат канабис, бюджетът би бил облагодетелстван със 78,4 милиона евро на година, изчислява организацията.", "date": "2019.05.01", "title": "Белгия узакони лекия канабис и разреши продажбата му в будките за цигари"}
{"url": "https://www.24chasa.bg/novini/article/7428838", "text": "Футболната легенда на България и \"Ботев\" (Пловдив) Динко Дерменджиев-Чико е починал в болницата тази нощ. Той беше на изкуствено дишане, лекарите от МБАЛ „Свети Георги“ правиха всичко възможно за възстановяването на Чико. Легендарният футболист от доста време имаше здравословни оплаквания - със стеснение на гърлото, със сърцето (преди няколко години му сложиха стенд), с дробовете. Небесният отбор на българския футбол стана по-силен, много по-силен. На 77 години, месец преди да навърши 78 и 15-ина дни преди да има шанс да се зарадва на историческия пловдивски финал за купата на България между \"Ботев\" и \"Локо\" и евентуално да се усмихне и на жадуван трофей от \"жълто-черната\" му футболна любов, Чико издъхна в пловдивската болница. Футболна легенда №1 на пловдивския \"Ботев\" Динко Дерменджиев-Чико бе в много тежко здравословно състояние. Участникът на три световни първенства с екипа на България бе в кома. Шампионът с \"Ботев\" от 1967 г. бе на изкуствено дишане, лекарите от МБАЛ „Свети Георги“ правеха всичко възможно за възстановяването на Чико.  Преди около два месеца Динко бе хоспитализиран по спешност в МБАЛ „Свети Георги“, след като по време на среща с други футболни величия внезапно се почувствал зле. Явно състоянието му е било стабилизирано само временно и преди десетина дни пак рязко се е влошило. Този път легендата не издържа. Но легендата за Чико ще е жива завинаги! Динко Дерменджиев е роден на 2 юни 1941 г. в Пловдив. Юноша е на \"Марица\" (Пловдив), като започва кариерата си като вратар. През 1959 г. преминава в \"Ботев\" (Пд), за да се превърне в емблемата на \"жълто-черния\" клуб. Играе общо 19 сезона за \"канарчетата\" - до 1978 г. Той е сред железните в световния футбол - отдали професионалната си кариера на един-единствен отбор. Има 447 мача и 194 гола за \"Ботев\" в А група. В евротурнирите има 10 мача и 3 гола (2 мача и 1 гол в КЕШ, 6 мача и 1 гол в КНК и 2 мача и 1 гол за купата на УЕФА). За националния отбор на България Чико е играл 58 срещи, в които отбелязва 19 гола. Три пъти участник на Световно първенство – Чили (1962, 2 мача), Англия (1966, 2 мача) и Мексико (1970, 2 мача и 1 гол). Обявяван за \"Футболист на Пловдив\" за 1966, 1967 и 1976 година. Избран от феновете на \"Ботев\" (Пловдив) за футболист №1 на клуба за ХХ век. Шампион през 1967 и носител на купата на България през 1962 г. с \"Ботев\" (Пловдив), вицешампион през 1963 г. и бронзов медалист през 1961 г. от шампионатите на \"А\" РФГ и носител на Балканската клубна купа за 1972 г., финалист за купата на България през 1963 и 1964 г. \"Заслужил майстор на спорта\" от 1967 г. Спортсмен №1 на България за 1974 г. Динко Дерченджиев има и богата треньорска кариера, започнала от \"Чепинец\" (велинград) още след прекратяването на активната кариера на футболист. Още от 1979 г. застава начело на любимия \"Ботев\" (Пд). Първият му престой начело е до 1984 г. (носител на купата на България през 1981, финалист през 1984 г., бронзов медалист през 1981 и 1983 г.) Има още пет или общо шест престоя начело на \"Ботев\" (Пд), като е финалист за купата и през 1991 г. Бил е треньор и на \"Локомотив\" (Пловдив).  Динко Дерменджиев е треньор и на \"Марица\", \"Левски\", \"Шумен\", \"Спартак\" (Плевен), \"Хебър\" (Пазарджик) и \"Локомотив\" (София).  Той е една от безспорните фигури на българския футбол - обичан от всички, обичащ всички, и най-вече футбола. Почивай в мир, Чико!", "date": "2019.05.01", "title": "Почина легендата на българския футбол и на \"Ботев\" Динко Дерменджиев"}
{"url": "https://www.24chasa.bg/novini/article/7428816", "text": "Нов кръг на мирните преговори между САЩ и талибаните започва днес в Катар, в опит да се постигне мирно уреждане на конфликта, продължаващ близо 18 години, предаде Франс прес, цитирайки талибанският говорител Забиула Муджахид. Шестият кръг на преговорите между талибаните и САЩ започва днес в Доха, съобщи говорителят, цитиран от БТА. Засега няма коментар от посолството на САЩ в Кабул, но Държавният департамент на САЩ вече обяви, че американският специален пратеник за мир в Афганистан Залмай Халилзад ще посети Доха в началото на май, за да се срещне с талибаните, припомня АФП. Двете страни се срещнаха на няколко пъти от лятото на 2018 г., за да обсъдят евентуално мирно споразумение. Последният кръг на преговорите се състоя в Катар през март. Засега обаче талибаните отказват да преговарят с правителството в Кабул, което смятат за марионетно.", "date": "2019.05.01", "title": "Днес започва нов кръг на мирните преговори между САЩ и талибаните"}
{"url": "https://www.24chasa.bg/novini/article/7428864", "text": "Държавният глава Румен Радев поздравява българите по случай Международния празник на труда. По думите на президента трудът е създал България, възраждал я е след войните, прославял я е по света, но днес той често остава недооценен. Стотици хиляди сънародници изкарват прехраната си зад граница в търсене на достойни доходи. Това трябва да се промени и в България трябва да бъде ценен трудът на всеки български гражданин, съобщиха от прессекретариата от Държавания глава. „Докато светът води битка за таланти – образовани, решителни и с поглед в бъдещето, у нас борбата продължава да е за достойни условия на труд и справедливо заплащане. От нейния изход зависи и какво бъдеще ще има страната ни и нашият народ“, подчертава Румен Радев. Държавният глава изразява признателността си към всички българи, които с усърдието си съграждат и пазят България.", "date": "2019.05.01", "title": "Радев: От изхода на борбата за достойни условия на труд зависи какво бъдеще ще има страната ни"}
{"url": "https://www.24chasa.bg/novini/article/7428882", "text": "\"Българският футбол загуби една от най-големите си легенди. Поклон пред Динко Дерменджиев - Чико!  Беше ми като втори баща. С него като треньор \"Ботев\" спечели купата на Съветската армия през 1981 г. и няколко пъти бе трети в Купата на България.  Той създаде отбора\" . Така друг именит играч на \"Ботев\" - Петър Зехтински, коментира вестта за смъртта на Чико. Бившият треньор на \"канарчетата\" издъхна в пловдивската университетска болница \"Св. Георги\" тази нощ. Здравословното му състояние се влоши преди няколко месеца. В началото на март Динко Дерменджиев получи лек инсулт и постъпи в клиниката по нервни болести на \"Св. Георги\". Впоследствие бе приет в хирургичната клиника, а от 20 март е в клиниката по анестезиология и активно лечение, където е починал. Той е имал проблеми със сърцето - преди време му е поставен стент, както и с дробовете.", "date": "2019.05.01", "title": "Зехтински: Загубихме една от най-големите ни футболни легенди, Чико създаде \"Ботев\""}
{"url": "https://www.24chasa.bg/novini/article/7428901", "text": "От днес АЕЦ „Козлодуй” започва плановият годишен ремонт на пети енергоблок. В ремонтната програма е включен необходимият обем дейности по превантивно техническо обслужване и ремонт на оборудването и на системите на блока, както и презареждане на реактора със свежо ядрено гориво за следващата горивна кампания. Ще бъдат изпълнени и редица мерки, свързани с осигуряване на надеждната и безопасна работа на съоръженията в периода на дългосрочната експлоатация на пети блок. Като част от дейностите по проекта за повишаване на топлинната мощност на реакторната инсталация до 104 % ще бъде извършена модернизация на цилиндър високо налягане на турбината. Предвижда се плановият годишен ремонт на пети блок да завърши в средата на месец юни. Шести блок на АЕЦ “Козлодуй” работи с пълно натоварване на мощността.", "date": "2019.05.01", "title": "В АЕЦ \"Козлодуй\" спряха пети блок за ремонт и презареждане на реактора"}
{"url": "https://www.24chasa.bg/novini/article/7428919", "text": "„Родолюбието не е грях, а избор на достойните. Подвигът на априлци ни напомня, че смирението пред Бог не е примирение и апатия, а чистите духом често са най-дръзки в мечтите и делата си, че нашата съдба зависи от нас самите“. Това заяви държавният глава Румен Радев в Клисура, където участва в тържествената програма по повод 143 години от Априлското въстание, информираха от прессекретариата от Държавания глава. Държавният глава подчерта, че вярата в независима България е упованието на тръгналите към осъзната саможертва въстаници, превърнали града си в клада, осветила пътя към свободата и към нова България. След кървавия погром клисурци се връщат, за да възродят града си от пепелищата. „По Великден православните българи се стичаме в църквите, за да почетем чудото на Възкресението. Нашите храмове не са само от камък. Има и един друг – свят храм, който всеки роден на тази земя носи в сърцето си и в който винаги ще славим възкресението на народа ни от робството“, заяви Румен Радев. В словото си президентът припомни и пламенната реч на Григор Попбожков на освещаването на въстаническото знаме преди битката за Зли дол - „Слаби сме физически, но силни по правда и вярваме, че правдата ще възтържествува – ако има християнски бог и християнски свет! И когато измъченият народ скочи от всички страни и я подири, тя ще бъде спечелена. Това време, този славен час е настанал“. В Клисура президентът и Върховен главнокомандващ на въоръжените сили посети Историческия музей на града, след което прие почетния строй на 61-ва Стрямска механизирана бригада и наблюдава тържествената проверка-заря в памет на падналите за свободата на България.", "date": "2019.05.01", "title": "Румен Радев в Клисура: Родолюбието не е грях, а избор на достойните"}
{"url": "https://www.24chasa.bg/novini/article/7428497", "text": "Излишък от 2,678 млрд. лв. очаква Министерството на финансите към април 2019 г., което е 2,3% от прогнозния БВП, съобщават от ведомството на Владислав Горанов.   Този месец традиционно се характеризира с превишение на приходите над разходите по консолидираната финансова програма поради спецификата на данъчния календар. За подобрението на бюджетното салдо през месеца допринасят и възстановените суми от ЕК в частта на помощите. Основни параметри по предварителни данни и оценки: Приходите и помощите се очаква да бъдат в размер на 15,112 млрд. лв., което е 34,5 % от годишния разчет. Спрямо април 2018 г. приходите нарастват с 2,141 млрд. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. На база на наличните предварителни оценки данъчните приходи отчитат ръст в размер на 1,090 млрд. лв., неданъчните приходи – 672,9 млн. лв., а приходите от помощи и дарения – 378 млн. лева. В частта на неданъчните приходи се проявява базов ефект в частта на приходите по бюджета на фонд „Сигурност на електроенергийната система“, поради влезлите в сила промени в Закона за енергетиката от 01.07.2018 г., с които бе променен механизмът за събиране на приходи по бюджета на фонда. Поради тази причина приходите по бюджета на фонда за първите четири месеца на 2019 г. са по-високи от постъпленията за същия период на 2018 г. Разходите по консолидираната фискална програма (включително вноската на държавата в бюджета на ЕС) към април 2019 г. са в размер на 12, 434 млрд. лв., което е 28% от годишния разчет, като обичайно изпълнението на разходите спрямо планираното с разчетите за годината е по-високо през второто полугодие. За сравнение разходите по КФП към април 2018 г. бяха в размер на 11,651 млрд. лева. Номиналното нарастване, съпоставено със същия период на предходната година, е основно поради по-високия размер на разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (от увеличението на пенсиите от юли 2018 г. и увеличение на здравноосигурителните плащания, заложено в ЗБНЗОК за 2019 г.) и по-висок размер на вноската в общия бюджет на ЕС през 2019 г. Частта от вноската на Република България в бюджета на ЕС, изплатена към 30 април от централния бюджет е 536,6 млн. лв. Статистическите данни и информационният бюлетин за изпълнението на държавния бюджет и основните показатели на консолидираната фискална програма ще бъдат публикувани на интернет страницата на Министерството на финансите в края на месец май 2019 година.", "date": "2019.05.01", "title": "2,678 млрд. лв. очакван излишък към април"}
{"url": "https://www.24chasa.bg/novini/article/7428434", "text": "Създаването на ново село на територията на община Пещера реши във вторник правителството по предложение на областния управител на Пазарджик Стефан Мирев. Новото село ще е в границите на съществуващото в момента летовище Свети Константин, обясниха от правителствената пресслужба. Курортът се преобразува в село, защото в него има постоянно живеещо население. Правителството предлага на президента Румен Радев да издаде указ новото село да се казва Свети Константин. С обявяването на курорта за населено място селата в България стават точно 5000. Ново село не е обявявано от 2015 г. Тогава с укази на бившия президент Росен Плевнелиев села са станали курортите Попови ливади и Свети Спас. Предното създаване на села пък е било през 2008 г. Така Свети Константин ще е четвъртото ново село в България от 20 г. насам. Междувременно закритите заради обезлюдяване населени места за този период са над 90. Свети Константин е курорт още от царско време, а боровите гори правят микроклимата му лечебен.", "date": "2019.05.01", "title": "Създават първо ново  село от 2015 г. насам  - стават точно 5000 (Обзор)"}
{"url": "https://www.24chasa.bg/novini/article/7428755", "text": "70-годишен е бил шофьорът на микробуса, който се превъртя по таван край Варна и 7 от пътниците му са в болница. Две от жените са с комбинирани травми. И на двете предстои операция на гръбначния стълб, има опасност за живота им, казаха от болница \"Света Ана\" пред репортер на \"Тази сутрин\" по Би Ти Ви. И при двете жени операцията е за стабилизиране на гръбначния стълб. Те нямат спомен за катасрофата. При постъпването им в болницата ден по-рано медиците се опасяваха, че има риск от инвалидизиране и при двете пациентки, сега прогнозите вече са по-благоприятни. От счупените ребра на жените обаче е засегнат белия дроб и при двете, стана ясно от обясненията на лекарите. Причините за катастрофата се изясняват, по неафициална информация моторист бил засякъл микробуса за междуселищен превоз на пътници. Той е собственост на един от големите варненки превозвачи, от фирмата не коментират, преди разследването да покаже причините за инцидента. Алкохолната проба на шофьора е била отрицателна.", "date": "2019.05.01", "title": "Шофьорът на микробуса, превъртял се по таван - на 70 години"}
{"url": "https://www.24chasa.bg/novini/article/7428738", "text": "Президентът на САЩ Доналд Тръмп обвини Куба, че провежда военни операции във Венецуела в подкрепа на държавния глава Николас Мадуро и заплаши да наложи множество тежки санкции на острова, ако не се оттегли от Венецуела, предадоха ДПА и Франс прес. \"Ако кубинските войски и милиции незабавно не спрат военни и други операции, които целят предизвикване на смърт и разрушения на конституцията на Венецуела, на остров Куба ще бъде наложено \"пълно и цялостно ембарго, заедно със санкции на най-високо ниво\", написа Тръмп в Туитър, информира БТА. \"Да се надяваме, че всички кубински войници ще се върнат назабавно и мирно на острова си\", допълни Тръмп.", "date": "2019.05.01", "title": "Тръмп заплаши Куба с пълно ембарго заради Венецуела"}
{"url": "https://www.24chasa.bg/novini/article/7428741", "text": "Президентът на Венецуела Николас Мадуро е бил готов да напусне страната вчера сутринта, изправен пред призива за въстание на опозиционния лидер Хуан Гуайдо, но променил плановете си, след като Русия се намесила, заяви държавният секретар на САЩ Майк Помпейо в телевизионно интервю, цитиран от Ройтерс и БТА. \"Те имаха самолет на пистата. Той беше готов да си тръгне сутринта, както разбираме. Руснаците са изискали той да остане\", каза Помпейо в интервю за телевизия Си Ен Ен. Мадуро е щял да замине за Куба, съобщи Франс прес.", "date": "2019.05.01", "title": "Помпейо: Мадуро е бил готов да напусне Венецуела, но руснаците са му казали да остане"}
{"url": "https://www.24chasa.bg/novini/article/7428746", "text": "Руският президент Владимир Путин внезапно уволни посланика на Москва в Беларус Михаил Бабич, съобщи Кремъл, цитиран от Ройтерс. Това стана на фона на спор за замърсен руски петрол и по-широки политически разногласия между двете бивши съветски републики. Беларуският президент Александър Лукашенко като цяло е по-тясно свързан с Москва от всеки друг бивш съветски лидер, но нетърпимостта към инакомислието до голяма степен го направи парий на Запад, посочва Ройтерс, цитирана от БТА. От 2014 г. насам,когато Беларус не призна анексията на украинския полуостров Крим от Русия, Минск обаче демонстрира все по-ясни признаци на желание за затопляне на отношенията със САЩ и ЕС. Лукашенко каза, че руски представители понякога поставят неприемливи условия на Беларус като например сливане с Русия или преминаване към руската валута. Бабич беше назначен з посланик през август 2018 г. Той критикува беларуските власти по време на спора за данъчните промени, които Беларус казва, че ще струват на бюджета му 400 милиона долара тази година. Кремъл посочи днес, че Бабич ще премине на друга работа и ще бъде заменен от Дмитрий Мезенцев - адвокат, член на горната камара на парламента. Разширяването на политическите несъгласия се изостри от замърсения руски петрол, който се транспортира към европейските държави през Беларус, посочва Ройтерс.", "date": "2019.05.01", "title": "Путин внезапно уволни руския посланик в Беларус"}
{"url": "https://www.24chasa.bg/novini/article/7428771", "text": "Мъртъв пеликан, завързан за пътен знак, шокира потребителите с социалните мрежи. Птицата е била \"разпъната\" на знака на околовръстния път на Раднево, двама полицаи са се натъкнали за зловещата гледка и са подали веднага сигнал в общината, а от \"Зелени Балкани\" са алармирани от общинските служители. В спасителния център в Стара Загора вчера е била извършена аутопсия на розовия пеликан. Птицата била вързана за шията в полуизправено положение - всички да я видят на влизане в града. Явно това е била целта на извратената препратка към Христовото разпятиe. Пеликанът е умрял от токов удар ден преди разпъването, съобщиха вчера ветеринарите. Намерила го хуманна лекарта на 24 април на пътя, преместила го е в канавката, има следи от кръв по пътя - това са новите данни от разследването. Птицата е минала през жиците, после вероятно е ударена от кола и това е причината за вътрешните кръвоизливи, установили в центъра в Стара Загора. Првоначалните опасения бяха, че пеликанът е бил малтретиран, може дори да е бил намерен жив, преди да се гаврят с тялото му. Това, че е била вече мъртва, не прави отношението към птицата по-нормално, казаха експертите и настояха за екообразование в училище. От началото на годината това е 3-ия розов пеликан, който постъпва в центъра. Първите два са били простреляни от ловци и са спасени. Стойчо Стойчев от Българското дружество за защита на птиците напомни, че розовият пеликан е в червената книга, много рядко гнезди у нас и не на колонии, както къдроглавия пеликан. Доброволци са създали платформи у нас и вече 3-а година имаме втора колония пеликани след тази в Сребърна, има надежда, каза той. Реакцията на хората показва нетърпимост, категорично осъдиха този акт, каза и Георги Дулев, който е свалил птицата от знака. До 5000 лв. глоба за физическо лице и до 10 хил. за юридическо предвижда законът, ако се нарани такъв защитен вид. Не може да се пипа или мести дори труп на жимотно, ако се натъкнем на такъв.", "date": "2019.05.01", "title": "Розов пеликан разпънат на пътен знак (Снимки 18+)"}
{"url": "https://www.24chasa.bg/novini/article/7428764", "text": "Основателят на Фейсбук Марк Зукърбърг обяви редица промени в някои от най-популярните интернет приложения в света. Те засягат целия портфейл от социални приложения на компанията - \"Фейсбук\", \"Инстаграм\" и \"Уотсап\". Новият дизайн на приложенията и новите функции в тях са директен отговор на критиките как компанията на Зукърбърг защитава личните данни на потребителите, предава  Милиардерът обяви, че фирмата му възнамерява да сложи поверителността на данните на първо място и призна, че трябва да работи много, за да може компанията му да изгради наново доверието в нея. В реч пред разработчици на приложения Марк Зукърбърг обяви следните промени: - Съобщенията, изпратени чрез приложението \"Месинджър\" (Messenger) ще бъдат изцяло кодирани по подразбиране, което означава, че Фейсбук няма да вижда написаното, а съобщенията ще са напълно интегрирани с приложението \"Уотсап\" (WhatsApp) - Инстаграм започва изпитанията на \"частен брояч на лайкове\". Това означава, че брят на лайкове на дадена публикация може да остава скрит за всички, освен за автора ѝ. - Ще бъде въведен \"по-ефимерен\" метод да се споделя съдържание чрез съобщения. Това означава, че няма да се прави перманентен запис на съобщенията както досега. - Методът за защитени плащания чрез приложението \"Уотсап\", който компанията тестваше в Индия, ще бъде въведен и в други държави по-късно тази година. - Приложението \"Фейсбук\" ще бъде променено, като групите ще станат централни за нюзфийда, а вероятно ще бъде сменен и типичния за приложението син цвят. Новият дизайн и фокус върху групите тръгва първо в САЩ, след което и в останалата част на света. - Постовете в \"Инстаграм\" няма да започват задължително със снимка или видео. Вече ще може да се споделя съдържание само чрез текст, стикер или рисунка, благодарение на нова функция за камерата на телефоните.", "date": "2019.05.01", "title": "Марк Зукърбърг обяви големи промени във \"Фейсбук\", \"Инстаграм\" и \"Уотсап\""}
{"url": "https://www.24chasa.bg/novini/article/7428780", "text": "След вчерашните порои и бури жълт предупредителен код за силен вятър е в сила днес в цяла Северна България. Очакват се пориви над 80 километра в час. Вятърът се усили още снощи, когато се разразиха силни гръмотевични бури в Централна Северна и Североизточна България, съобщава  Бурите нанесоха поражения в няколко села в Русенско. Проливен дъжд изкърти асфалта на някои места. На други падна градушка с размер на орех, засегнати са зеленчукови насаждения. А в Румъния, на 50 километра от Силистра, се изви торнадо. Отнесени са покривите на няколко къщи и е преобърнат автобус. Съобщава се за най-малко 12 пострадали, четирима от които са настанени в болница.", "date": "2019.05.01", "title": "Предупреждение за силен вятър в Северна България"}
{"url": "https://www.24chasa.bg/novini/article/7428769", "text": "Във връзка с подготовката на военния парад за Деня на храбростта и празник на Българската армия, от днес до 6 май вертолети и самолети от българските Военновъздушни сили ще изпълнят полети с прелитане на малка височина над София, съобщиха от Министерството на отбраната. За днес е планирано прелитане над площад \"Княз Александър I\" от 09.30 до 10.20 часа за изпълнение на съвместни тренировъчни полети. Полети в различни часови интервали са планирани и през следващите дни.", "date": "2019.05.01", "title": "Вертолети и самолети на ВВС ще летят ниско над София днес"}
{"url": "https://www.24chasa.bg/novini/article/7428785", "text": "Около 10 процента или един от всеки 10 българи работи тежък физически труд, показват данни от анализ на Евростат за спецификата на трудовите условия в страните на ЕС през 2017 г. Според данните на анализа около 28 на сто от българите работят изправени, също толкова /28 на сто/ упражняват труд в условия на умерени физически усилия, а други 34 на сто работят в седнало положение, информира БТА. Като изцяло отрицателна оценяват организацията на работното място и свързаните с това здравословни проблеми около 20 на сто от българите. Болшинството от работещите българи - 60 процента - оценяват като задоволителна работната среда и организацията на труда. Други 20 процента от анкетираните сънародници пък оценяват условията си на труд като \"отлични\". Около една четвърт от работещите българи в принудителна поза на работното място /седнали или изправени/ споделят за вече появили се или потенциални рискове за здравословното си състояние от тези условия на труд. По данни на НСИ у нас в края на 2017 г. са били наети около 3,2 млн. лица по трудово или служебно положение. От тях най-голям дял, близо 24 процента, са били заети в преработващата промишленост - около 700 хиляди души. Втора по численост е групата на хората, занимаващи се с търговия - около 390 хиляди души. В сферата на образованието са работили около 167 хиляди души, в здравеопазването - 142 хиляди, в строителството - 122 хиляди в администрацията - 117 хиляди, в държавното управление - около 111 хиляди. Най-малобройни са били работещите в добивната промишленост - 21 700 и в сферата на сделките с недвижими имоти - 21 550. Около 40 процента или почти 4-ма от всеки 10 работник в ЕС са се трудили в седяща поза, показват данните на Евростат - офис-работници, шофьори, компютърни специалисти, административен персонал и др. Всеки пети европеец или 20 процента от работната сила в ЕС пък са работили в изправена поза - учители, контрольори, работници в промишлеността, селскостопански работници, търговци и др. Други 30 процента са работили умерен физически труд, а 10 на сто от европейците са полагали труд в тежки условия. Най-висок дял на европейци, които са работили в условия на тежък труд е регистриран в Гърция - 22 процента, Полша - 16 процента, Унгария и Хърватия - по 15 процента и др. Най-нисък дял на хора, работещи тежък физически труд, е отчетен в Малта - 6 на сто, Дания - 7 на сто, Холандия и Норвегия - по 8 на сто и др. В поза на чиновници, тоест в седнало положение, са били най-много работещите в Белгия - 43 на сто, Естония - 41 на сто и Великобритания - 40 на сто. Най-висок дял на хора, работещи в изправена поза, е отчетен в Испания - 43 на сто, Румъния - 36 на сто, България - 28 на сто и Португалия - 26 на сто. Според изследване на учени от Кралския институт в Белфаст относно условията на труд - всеки десети случай на преждевременна смърт във Великобритания е бил свързан със заседнал начин на живот, както и труд в сравнително неподвижна поза. Много британци са принудени да седят по цял ден на работното си място в офиса, което води до много здравословни проблеми и негативи за общественото здравеопазване, предупреждават учените.", "date": "2019.05.01", "title": "Евростат: Един от всеки 10 българи работи тежък физически труд"}
{"url": "https://www.24chasa.bg/novini/article/7428782", "text": "Двама души са загинали, а четирима са ранени, двама от които тежко, при стрелба в университет в американския щат Северна Каролина, предаде Асошиейтед прес, цитирана от БТА. По-рано Ройтерс предаде, че вчера въоръжено лице е открило огън в университета в Шарлът, Северна Каролина, а местни медии съобщиха, че трима души са пострадали преди стрелецът да бъде заловен. Малко преди 18 ч. университетът написа предупреждение в Туитър: \"Бягайте. Скрийте се. Борете се. Незабавно си намерете сигурно място\". Местната телевизия Дабълю Ес Си Оу в Шарлът съобщи, че стрелбата е започнала в 17.45 ч. край административна сграда в кампуса и че един човек е задържан. Говорителка на полицията в Шарлът-Мекленбърг потвърди, че в университетския комплекс е имало стрелец, но не даде повече подробности.", "date": "2019.05.01", "title": "Стрелба в университет в Северна Каролина, има убити (Видео)"}
{"url": "https://www.24chasa.bg/novini/article/7428762", "text": "Сделки за над 64 милиарда долара сделки бяха подписани по време на втория форум на върха за международното сътрудничество „Един пояс, един път\", който се проведе миналата седмица в Пекин. Цифрите бяха съобщени лично от председателят на КНР Си Дзинпин на пресконференция след края на тридневното събитие. На нея китайският лидер каза, че по време на подготовката и провеждането на форума, страните са постигнали 283 „прагматични резултата\", включително междуправителствени споразумения, проекти и стартиране на многостранни платформи за сътрудничество. „Тези резултати показват ясно, че съвместното изграждане на „Един пояс, един път\" отговаря на настоящите нужди за развитие, печели сърцата на хората, подобрява благосъстоянието им и облагодетелства целия свят\", каза той, цитиран от  „Един пояс, един път\" бе предложена от Китай, но възможностите и резултатите, които тя носи със себе си принадлежат на света\", каза Си Дзинпин, добавяйки, че вторият форум отправя ясно послание, а именно, че инициативата ще има благоприятно бъдеще, тъй като кръгът на нейните поддръжници се разширява, а добрите партньори се увеличават и качеството на сътрудничеството се подобрява. Около 5000 представители от около 150 страни и 90 международни организации присъстваха на форума. Те приветстваха „Един пояс, един път\" като голяма инициатива за икономическо сътрудничество, заявявайки, че тя е от полза за насърчаване на свързаността и засилване на контактите в области като търговията, инвестициите и устойчивото развитие. Наричайки изграждането на инициативата път към общ просперитет, Си Дзинпин посочи, че ранните резултати от нея създават повече пространство за глобален икономически растеж, изграждат платформа за международно сътрудничество и дават нов принос за изграждането на общност на споделена съдба да човечеството. Форумът помогна на страните да подобрят своите концепции за сътрудничество, да дефинират ключови области и да укрепят механизма за търсене на висококачествено развитие в рамките на „Един пояс, един път\", каза той. Държавните и правителствени лидери постигнаха широкообхватно споразумение за висококачествено сътрудничество в рамките на „Един пояс, един път\" на кръгла маса след форума, на която обмениха мнения по въпроси като свързаността, интеграцията на политики и устойчивото развитие. Те се ангажираха да оказват подкрепа за общата инфраструктурна свързаност като начин за насърчаване на икономическия растеж и изграждане на висококачествена, надеждна и устойчива международна среда, се казва в съвместното комюнике, публикувано след кръглата маса. Всички участващи страни подкрепиха засилването на синергията в политиките за развитие, на базата на консултациите, оказването на общ принос и реализирането на общи ползи чрез по-тесни партньорства. Една от главните задачи е реализирането на „зелен\" и устойчив растеж, което трябва стане чрез засилване на сътрудничеството в области като опазването на околната среда, цикличната икономика и чистата енергия. Изграждането на „Един пояс, един път\" ще има положителен принос за изпълнението на Програмата за устойчиво развитие на ООН до 2030 г. Страните в обхвата на инициативата се ангажираха също да се стремят към либерализация и улесняване на търговията и инвестициите, да отхвърлят протекционизма и едностранните действия и да поддържат в многостранната система, основана на правилата на Световната търговска организация. На пресконференцията Си Дзинпин заяви също, че постигнатият от лидерите консенсус е определил правилния курс за развитието на „Един пояс, един път\". „Нашата обща цел е да работим заедно, за да направим взаимосвързаността между различните страни по-ефективна, да насърчим по-силен икономически растеж, да развием още по-тясно международно сътрудничество и да дадем възможност на хората да живеят по-добре\", каза той. Си заяви също, че проектите за сътрудничество в рамките на „Един пояс, един път\" ще се основават на пазарните правила и принципи. За да осигурят устойчиво развитие, лидерите се договориха да насърчат равнопоставени условия за бизнес общностите и да създадат недискриминационна бизнес среда. Участниците в инициативата ще засилят синергията в плановете си за развитие и инициативите на различни държави и международни организации и ще засилят сътрудничеството помежду си при навлизането на пазарите на трети страни, за да помогнат на повече от тях да повишат нивото на свързаност. Си Дзинпин добави, че участниците са се обединили около виждането, че форумът на върха за „Един пояс, един път\" е важна платформа за многостранно сътрудничество и следва да се провежда редовно.", "date": "2019.05.01", "title": "Си Дзинпин: Консенсусът за „Един пояс, един път\" води до общ просперитет"}
{"url": "https://www.24chasa.bg/novini/article/7428957", "text": "Премиерът Бойко Борисов пристигна на посещение във Варшава. Той ще участва в честването на 15-годишнината от присъединяването на Полша към Европейския съюз. Честването в полската столица ще се отбележи със среща на високо равнище под наслов \"Заедно за Европа\".                                                                                                                                                                                                                                                                                                                                                                                                                                                                                                                                                                                                                                              ", "date": "2019.05.01", "title": "Бойко Борисов пристигна във Варшава (Снимки)"}
{"url": "https://www.24chasa.bg/novini/article/7428813", "text": "Българска компания е лидер на пазара по продажба на хартия не само у нас, но и в чужбина. За това разказват Калин Йонов, изпълнителен директор на Завода за хартия „Белово“, и Радослав Пашов, негов финансов директор. 119-годишната компания е най-големият производител на изделия от тишу хартия. Един от най-популярните им продукти в сегмента готови изделия е марката \"Белана\", разпознаваема от всички поколения у нас. Фабриката, разположена на площ от 118 хил. кв. метра в град Белово, е изградила затворен цикъл на производство - от тишу роли, които продават и на други компании, до производство на готови продукти, популярни под логото на Белана и други брандове. Сред успехите на компанията е многообразието на каналите за продажба - b2b, работа на едро, продажби през дистрибутори, както и директно снабдяване на малки и големи магазини в цялата страна. Под марката \"Белана\" заводът предлага тоалетна хартия, кухненски ролки, салфетки, кърпи за лице, носни кърпички и други. От продуктите за персонална грижа компанията не произвежда единствено памперси и дамски превръзки. Гамата предлагани стоки включва също професионални продукти за туристическо-развлекателния сектор. Преди малко повече от година Калин Йонов поема ръководството на завода. \"Започнах на 8-и януари, когато е рожденият ми ден. Работата в Белово беше моят подарък, защото \"Белана\" е супер бранд и хората веднага се сещат, че е български продукт. Обичам предизвикателствата, а фирмата беше в стагнация - със стари методи на ръководство, наследени още от комунистическо време\", разказва Йонов. Радослав Пашов е финансовият директор на компанията и е част от отбора на \"Белана\" от 3 години. \"Доста е трудно, защото се работи с бързооборотни стоки, а и целият бизнес е на много високи обороти\", споделя Пашов. Година след като Калин Йонов поема ръководството, резултатите са налице. Сред нововъведенията е \"събуждането на един спящ звяр\" - машина, купена преди 8 години за 7 млн. лв., но работеща едва на 10% от капацитета си. \"Това е все едно да имаш \"Ферари\" и да го караш с 20 км в час\", отбелязва изпълнителният директор. \"Производството през последните години беше 12 хил. тона, за 2019г. се целим в 19 хил. тона продажби, а капацитетът е 58 хил. тона\", разказват двамата. Тази година се очаква 45% ръст на продажбите, като само за първите 2 месеца на годината увеличението е 18%”. Заводът работи 24/7, а успешният отбор дори след късното приключване на работния ден продължава да следи производството с помощта на камери, разположени из цялата фабрика. \"Желание да имаш - има работа за целия китайски народ. С това си допаднахме с финансовия ни директор, защото и двамата сме кръвна група \"работохолик\", категоричен е Йонов, който също има опит като финансов директор. И двамата са привърженици на индустриалното производство, което ги превръща в супер тандем. В следващите 2 месеца ще пуснат и нова марка тоалетна хартия: \"мека, стилна, с прекрасна опаковка и много хубаво име, което засега е тайна\". Планират да навлязат и в търговията с памперси за възрастни. \"Белово\" изнася над 70% от производството си в чужбина. Основните пазари са държавите в радиус до 1000 км, защото хартията е лека , а това затруднява далечните доставки. Един от основните пазари на „Белово” е Гърция с нейните 25 милиона туристи годишно. В Северна Македония заводът е абсолютен лидер в доставката на тишу хартия. Компанията изнася стоки за 25 държави по света, като най-активно работи с 8 от тях. „Има например голямо търсене на рециклирана опаковъчна хартия в Англия. Захранваме целия цветарски бизнес там, защото покриват големите букети с рециклирана хартия. Цветарският бизнес в Англия зависи от „Белово”, допълват от компанията. Сред важните фактори за успеха на завода е качеството на продуктите, които предлага. „Белово“ има сертификат FSC, който се дава на фирми, отговорно използващи суровината – които не изсичат безразборно, а отглеждат дървета специално за бизнеса си. Другият сертификат е EuropeanECOlabel. Сред основните фактори за успеха е да намериш правилните партньори, защото компанията е имала нужния производствен капацитет. Така в лицето на Българската банка за развитие(ББР) „Белово” успява да намери партньор, с чиято помощ модернизира производството си и рефинансира изгодно други кредити. „Получихме сериозна подкрепа от Българската банка за развитие - 5 млн. евро, от които 1 млн. са целево за модернизиране на завода. С финансирането от банката влязохме в 21-ви век ударно”, разказва успешният екип. „Важно е, че ББР има много инициативи през последните години и смея да твърдя, че има банки, които се притесняват от тази активност. Защото ББР стана много гъвкава и започна да отговаря на нуждите на пазара\", акцентира Калин Йонов. „Няма лимит на обхвата на бизнеса, който ще финансира, за нея а важно да е перспективен”, отбелязва Радослав Пашов. Двамата смятат за особено важно, че още през 80-те години държавата е закупила за завода възможно най-модерните машини за производство на хартия, които работят и до днес. Първата работа след полученото кредитиране от банката било да поканят производителя на машините, за да каже какво би могло да се модернизира. „За наша радост през последните 60 години няма промяна в технологията на производството . Съществено обаче навлиза автоматизацията. Производителят обясни, че машините са чудесни и трябва да сменим само крайните устройства – периферията”, пояснява Йонов. През миналата година едната машина е била напълно обновена. Част от обновленията е скенер, който се поставя на машината и мери в движение всички качества на хартията. От „Белово” уточняват, че преди 10 години е бил нужен поне един ден, за да се отнесе продукцията в лаборатория и да се измери коректно. Тази година модернизацията е с фокус към енергоспестяването. С помощта на ББР са закупили последно поколение парен котел от световната марка Bosch, като само тази инвестиция ще им донесе спестявания от 700 хил. лв. на годишна база. Според ръководителите на завода хората, които работят там, са гръбнакът на компанията. Миналата година заплатите са били увеличени с 20%, а за стимулирано нарастване на производството е въведен и бонус до 40% за постигнати добри резултати. „Новата ни бонусна програма е прозрачна и според нея 20% от постигнатите производствени икономии се споделят със служителите от производството. Хората са много важна част от основата на бизнеса - 300 човека работят в екипа”, отбелязва финансовият директор. \"Този модел на управление се отблагодари само за 12 месеца. Откакто г-н Йонов пое управлението, разликата е фундаментална”, акцентира Радослав Пашов. Сред основните принципи на работа, които и двамата спазват, са висок морал и уважение към хората. „Имаме служители, които са родени в завода - поколения наред. Може би сме сред малкото предприятия, които нямат проблем с хората. Когато търсим, винаги идват нови попълнения”, допълва изпълнителният директор. Социалните ангажименти на завода не са насочени само към служителите в компанията, а и към град Белово. Те финансират детския волейболен отбор, отдали са футболния си стадион за свободно ползване на жителите на града, помагат и на общината с всякаква логистика. Калин Йонов разказва, че има хора, които започват работа в производството и само за 2 месеца стигат до 1000 лв. чиста заплата с бонусите, а за региона това са високи стандарти. „Компанията поема и широк спектър обучителни курсове, за да може хората, които работят в „Белово” да се квалифицират допълнително. Това са практически, шофьорски, езикови и тясно специализирани курсове”, споделя Радослав Пашов. Тъй като постоянно приемат специалисти от цял свят, споделящи в завода своите добри практики, наскоро са финансирали езиков курс по български на един гръцки инженер, който решил да остане в България. Плановете на успешния тандем са свързани с активиране на сегмента на готовите изделия. „Обсъждаме с големи вериги, които имат свои марки, да ги произвеждаме за тях. Мислим, че бъдещето е в частните марки на големи вериги”, посочва Йонов. За такива производства трябват големи капацитети и „компания, имаща в задния двор едно „Ферари”, което може да бъде запалено и да обслужва всички вериги у нас, без да има проблем с капацитета”. Преди време заводът е произвеждал частните марки на две големи вериги, но те вече не са на българския пазар. Другият успех на „Белово” е, че в Гърция, където най-големият им конкурент са турски гиганти, са успели да възстановят лидерската си позиция чрез използването на финансови инструменти, подкрепени от държавата - като експортното застраховане. Йонов отбелязва, че Турция е водещ регионален играч в производството на суровини, включително и тишу хартии. Основният проблем с Гърция бил, че големите клиенти имали нужда от отложено плащане от 3-4 месеца, а когато става дума за сериозни по обем доставки сумите са милиони. „Ти трябва да финансираш клиента, но не всеки може да си го позволи. Помогна ни Българската агенция за експортно застраховане (БАЕЗ). Така държавата на 2 пъти удари едно сериозно рамо – чрез ББР и БАЕЗ. Това трябва да се подчертае, защото заслужават похвала. \"Тези работещи за българския бизнес институции са държавни, с принципал Министерството на икономиката, и си свършиха работата прекрасно\", акцентира изпълнителният директор на завода „Белово“. „Лидерство чрез пример, това е рецептата за успех. Защото оставайки всеки ден в завода до 10 часа вечерта, независимо че пътуваме от София, няма нужда да караш екипа да работи повече. Самите служители виждат, че шефът стои до късно и също работят”, допълва Калин Йонов. Така се разбужда едно емблематично българско предприятие и заема отново полагащото му се място в България и региона.", "date": "2019.05.01", "title": "Българска компания е лидер по продажба на хартия в България и чужбина (Снимки+видео)"}
{"url": "https://www.24chasa.bg/novini/article/7428985", "text": "Руският президент Владимир Путин поздрави новия японски император Нарухито по повод възкачването му на престола днес, предаде ТАСС, цитирана от БТА. \"В последно време отношенията между нашите страни претърпяха значително развитие. Москва и Токио водят конструктивен политически диалог, взаимодействат за решаването на актуални проблеми в регионалния и глобалния дневен ред. Уверен съм, че по-нататъшното увеличаване на руско-японското сътрудничество в различни области отговаря на коренните интереси на нашите народи и допринася за укрепването на международната стабилност и сигурност\", пише в поздравителната телеграма на руския президент до новия руски император. Путин пожела на Нарухито крепко здраве, благополучие и успешно дългогодишно управление за благото на японците.", "date": "2019.05.01", "title": "Путин поздрави новия японски император"}
{"url": "https://www.24chasa.bg/novini/article/7428987", "text": "Турските власти и тази година забраниха събиранията и протестите на площад Таксим в Истанбул, а полицията от ранните сутрешни часове предприема засилени мерки за сигурност в града на Босфора, предаде Анадолската агенция, цитирана от БТА. С метални огради е заграден целият район на Таксим и парка Гези, а полицейски патрули се грижат за обществения ред по улиците. Движението по улиците, водещи към Таксим, е спряно, а площадът днес е затворен за граждани и туристи. Засилени мерки за сигурност са предприети и в други оживени райони на Истанбул, а на отделни места са поставени метални бариери и контролни пунктове, посочва агенцията. Площад Таксим бе затворен за първомайски манифестации от 1978 до 2010 г., след като на такъв митинг през 1977 г. при сблъсъци загинаха 37 души. Всяка година стотици хиляди работници от всички краища на Турция се стичат в Истанбул, за да положат венци на паметника на жертвите. Проявите през 2010 г. бяха мирни, но след като през 2012 г. забраната бе върната, отново имаше протести, придружени от насилие.", "date": "2019.05.01", "title": "Засилени мерки за сигурност за 1-ви май в Истанбул"}
{"url": "https://www.24chasa.bg/novini/article/7429003", "text": "Полицията в Горна Оряховица разследва убийство на 59-годишен мъж от град Левски. Тялото му е намерено тази сутрин в изоставена сграда край болницата в града. Следствените действия в района продължават. Вече има и задържан, който е на мястото на инцидента за следствен експеримент. Тялото е с множество наранявания - счупен череп и ребра, информира  Причините за смъртта са в процес на изясняване.", "date": "2019.05.01", "title": "Намериха тялото на 59-годишен мъж в Горна Оряховица, разследват убийство"}
{"url": "https://www.24chasa.bg/novini/article/7428990", "text": "Сключеното през 2015 г. споразумение за иранската ядрена програма е на път да се провали, след като САЩ затегнаха петролните санкции срещу Техеран, предупреди иранският заместник-министър на външните работи Абас Арагчи, цитиран от ДПА и БТА. \"Дадохме достатъчно време на дипломацията, но стига толкова\", заявява пред в. \"Етемад\" Арагчи, който беше един от \"архитектите\" на сделката. Според него последните наложени от САЩ санкции и безсилието на останалите страни, подписали договора, карат Иран да губи надежда. \"Ядреното споразумение бързо отива към края си\", предупреждава Арагчи. Миналата година американският президент Доналд Тръмп реши едностранно да изтегли Съединените щати от сделката, която предвижда отменяне на наложени на Иран икономически санкции в замяна на отказа му от програмата за разработка на ядрени оръжия. Иран и останалите пет страни по споразумението - Великобритания, Франция, Германия, Китай, и Русия - обещаха да продължат да го спазват. Международната агенция по атомна енергия неведнъж потвърди, че Иран изпълнява задълженията си по сделката, припомня Арагчи пред в. \"Етемад\". Иранският заместник-министър на външните работи отправи критики към останалите страни заради обещанието им, че оттеглянето на САЩ няма да се отрази на прилагането на споразумението. \"На практика нищо не се случи\", подчертава той. Най-новата серия американски санкции срещу Иран влиза в сила утре. С тях се прекратява действието на изключенията, позволяващи на осем страни, включително Индия и Китай, да купуват ирански петрол въпреки наложените през ноември от САЩ санкции. Сега вече тези държави ще бъдат изложени на американски санкции, ако продължат да купуват петрол от Иран, отбелязва ДПА. Американските санкции причиниха значителни вреди на иранската икономика и има опасения, че водещият петролен отрасъл може да бъде засегнат още по-тежко. Техеран заплаши да блокира Ормузкия проток, което може да доведе до военни сблъсъци, както и да засегне международната търговия с петрол, отбелязва още ДПА. Санкциите може да имат последици и за иранската вътрешна политика. Те вероятно ще поставят под съмнение политиката на сближаване със Запада, водена от президента Хасан Рохани и други склонни към реформи умерени ирански политици.", "date": "2019.05.01", "title": "Иран: Споразумението за ядрената програма е на път да се провали"}
{"url": "https://www.24chasa.bg/novini/article/7429021", "text": "Започна срещата на високо равнище „Заедно за Европа“ във Варшава, в която участва министър-председателят Бойко Борисов и лидерите на всички страни-членки, приети след 2004 година в ЕС. Поводът за срещата, инициирана от полския министър-председател Матеуш Моравецки е 15-годишнината от началото на голямото разширяване на Европейския съюз. Това съобщиха от правителствената информационна служба. Държавните и правителствени ръководители на Полша, Естония, Кипър, Латвия, Литва, Малта, Словакия, Словения, Унгария, Чехия, България, Румъния и Хърватия обсъждат състоянието на ЕС, сигурността и предизвикателствата пред Общността. Във фокуса на дискусиите е поставена възможността за още по-интензивно сътрудничество между страните за развитието на Европейския съюз. След срещата се очаква лидерите да излязат с обща декларация за обединението на Европа.", "date": "2019.05.01", "title": "Започна срещата на високо равнище „Заедно за Европа“ във Варшава (Снимки)"}
{"url": "https://www.24chasa.bg/novini/article/7429063", "text": "След продължително боледуване почина Теодосий Симеонов, съобщи пред \"24 часа\" съгражданинът му - бившият лидер на ПГ на Реформаторския блок в 43-ото Народно събрание Найден Зеленогорски, който бе и дългогодишен кмет на Плевен. Симеонов бе депутат от СДС в 38-ото Народно събрание и министър на правосъдието в правителството на ОДС с премиер Иван Костов. \"Приемете моите и на ръководството на СДС най-искрени съболезнования за загубата на Теодосий Симеонов. Той беше истински демократ, който отдаде енергията и силите си за промяната на България\", написа в съболезнователен адрес до близките лидерът на СДС Румен Христов. Поклонението пред тленните останки на Теодосий Симеонов е от 12 ч утре, 2 май, в черквата \"Света Троица\" в Плевен. Теодосий Симеонов е роден на 12 август 1946 г. През 1969 г. завършва право в СУ \"Св. Кл. Охридски\". От 1984 до 1990 г. е адвокат в Никопол, а между 1990 и 1995 г. - в Плевен, където оглавява местната колегия. От 1999 до 2001 г. е министър на правосъдието. През 2001 г. става член на Демократическата партия и се връща към адвокатската практика.", "date": "2019.05.01", "title": "Почина бившият правосъден министър Теодосий Симеонов"}
{"url": "https://www.24chasa.bg/novini/article/7429079", "text": "Cлeд прекарани 18 гoдини в бopдa нa директopитe нa Gооglе, a cлeд тoвa и нa Аlрhаbеt, Ерик Шмид щe нaпyснe поcтa cи, oбявихa oт кoмпaниятa в cпeциaлнo cъoбщeниe зa пресата. Шмид зacтaвa нaчeлo нa Gооglе през 2001, заeмaйки пoзициятa в качеcтвoтo cи нa бизнес opиeнтиpaн cпeциaлиcт, който дa пoмoгнe нa основателите нa компaниятa Сеpгeй Бpин и Лари Пeйдж. През 2011, тoй бивa нaзнaчeн зa изпълнитeлeн председател, зa дa oваканти поста през минaлaтa гoдинa, зaпaзвaйки мяcтoтo cи в бopдa нa компaниятa, информира www.kaldata.com. Oт cъoбщeниeтo нa Аlрhаbеt cтaвa яcнo, чe тoй щe напусне нacтoящия cи пост пред юни, зa дa остане eдинcтвeнo като технически cъвeтник към Google – пoзиция, която щe мy носи eдвa пo долар нa гoдинa. „Ерик нaпpaви изключителен прис към Google и Аlрhаbеt в качеството cи нa изпълнитeлeн директор, председател и члeн нa бopдa нa директорите. Hиe cмe извънреднo благодарни зa нeгoвoтo ръковoдcтвo и нacтaвничествo пo време през всички тeзи гoдини“, cпoдeля в изявлeниeтo зa пресата председателят нa Аlрhаbеt Джoн Xeнecи. Заедно c Шмид, бopдa нa компанията напуска и друг ключoв мeниджъp – Дaян Гpийн, която e чacт oт бopдa нa директорите oт 2012 насам. Гpийн бeшe шeф нa oблaчнoтo звeнo в Gооglе в продължение нa тpи гoдини преди дa напусне поста cи в края нa минaлaтa гoдинa, отстъпвайки мяcтo нa Toмac Kюрейн.", "date": "2019.05.01", "title": "Ерик Шмид напусна борда на директорите на Alphabet"}
{"url": "https://www.24chasa.bg/novini/article/7429017", "text": "Работещите в Черна гора посрещат празника на труда с минимална заплата 193 евро, която е най-ниска в региона, най-високата средна заплата от 510 евро и магазини, които не работят в неделя, съобщава информационният сайт КДМ, цитиран от БТА. Правителството заяви, че е готово да преговаря за увеличаване на минималната заплата до 222 евро, докато профсъюзите настояват за 250 евро. Синдикатите в Подгорица се отказаха от традиционното първомайско протестно шествие, след като полицията ги уведоми, че не могат да минат по обичайния маршрут до сградата на правителството. Полицията обясни, че според закона събиранията на граждани могат да се организират на разстояние най-малко 10 метра от защитени обекти, в случая от сградата на правителството. Профсъюзните лидери решиха вместо шествие да организират митинг на \"безопасно разстояние\" от правителството.", "date": "2019.05.01", "title": "Черна гора - страната с най-ниска минимална заплата и най-висока средна заплата в региона"}
{"url": "https://www.24chasa.bg/novini/article/7429123", "text": "Операциите в непроизводствения сектор в Китай забавиха темпото си, но успяват да поддържат стабилно разширяване през април. Индексът PMI в сектора е спаднал до 54,3 пункта този април, докато през март е отчел 54,8, сочат данни на Държавното статистическо управление от вторник,  „Постоянната динамика в сектора продължава, тъй като индексът се запазва в рамките на 54 пункта за четвърти пореден месец\", каза представител на управлението. Индексите в секторите на водния транспорт, въздушния транспорт, индустрията за пощенски услуги, паричните и финансови услуги, телекомуникациите и застрахователния сектор не падат под 57 пункта, което показва ръст на бизнеса. Строителният сектор също отчита бърз растеж, особено на фона на увеличените инвестиции и положителните промени в пазара за недвижими имоти.", "date": "2019.05.01", "title": "Непроизводственият сектор в Китай остава стабилен през април"}
{"url": "https://www.24chasa.bg/novini/article/7429297", "text": "Гръцките синдикати започнаха обявената за 1 май стачка, която парализира части от транспортната система на страната на Международния ден на труда, съобщи ДПА, цитирана от БТА. В резултат на стачката всички фериботи до и от егейските острови останаха в пристанищата. Фериботните връзки трябва да бъдат възстановени в четвъртък сутринта. Влаковете в Гърция, оператор на които е ТренОСЕ, също спряха за един ден. Метрото в Атина не работи в продължение на няколко часа, а автобусните линии са засегнати от 24-часова стачка, съобщава държавната телевизия ЕРТ. Демонстрациите на синдикатите по повод Международния ден на труда ще започнат по-късно днес из цялата страна с искане за по-високо заплащане и срещу високата безработица. С безработица от 18,5 процента Гърция заема първо място в Европейския съюз по този показател.", "date": "2019.05.01", "title": "Транспортът в Гърция е частично парализиран заради първомайска стачка (Снимки)"}
{"url": "https://www.24chasa.bg/novini/article/7429460", "text": "Трябва да помним делото на нашите предци, на българите, които са оставили живота си за свободата на нашата родина. Именно за техния дух и дело трябва да разказваме, да показваме на нашите деца и на гостите на България. Копривщица е център на културно-историческите дестинации, създадени от Министерството на туризма за популяризиране на историческите ни места. Това заяви министърът на туризма Николина Ангелкова по време на честванията посветени на 143 години от обявяването на Априлското въстание в Копривщица. Дълбок поклон пред делото на нашите предци, нека се радваме на това, което имаме и да градим бъдеще за децата си, обърна се министърът към жителите на Копривщица и хилядите гости на героичния град, съобщиха от пресцентъра на Министерството на туризма. Държим на качеството на българския туристически продукт, безкомпромисни сме към всеки, който руши имиджа на дестинация България. Така министърът на туризма коментира пред медии случая с хотел в Русе, където група деца бяха настанени при лоши условия. Тя бе категорична, че се действа изключително безкомпромисно в такива случаи. По мое разпореждане стартира процедура за отнемане на звезди на 4 звездния хотел -ще бъдат отнети поне две, каза министърът. Тя посочи още, че е поискано и запечатване на помещенията, които не стават за използване. Продължаваме да следим и преди началото на летния сезон се планират масови проверки в цялата страна, за да няма подобни случаи. По принцип качеството на услугите, които се предлага в 4 и 5 звездните хотели у нас е много добро, категорична бе министър Ангелкова.", "date": "2019.05.01", "title": "Ангелкова: Копривщица е център на културно-историческите дестинации"}
{"url": "https://www.24chasa.bg/novini/article/7429456", "text": "Министърът на младежта и спорта Красен Кралев изказа съболезнования по повод кончината на легендата на българския футбол и \"Ботев\" (Пловдив) Динко Дерменджиев.  Ето какво пише в съболезнователния адрес: ОПЕЧАЛЕНО СЕМЕЙСТВО, С дълбоко прискърбие научих за кончината на Динко Дерменджиев. Позволете ми в този тежък момент да се обърна към Вас и да изкажа най-искрените си съболезнования. Отиде си един футболист, легенда на „Ботев“ Пловдив и българския футбол, който през цялата си кариера работи с огромна енергия за развитието на спорта в нашата страна. Родните почитатели на най-популярната игра още помнят класните му изяви на терена с екипите на „Ботев“ и националния отбор. Той беше пример за всеотдайност, воля и неподражаемо майсторство! Малко футболисти са играли на три световни първенства, а Дерменджиев е един от тях. Дълги години бе и рекордьор по мачове в \"А\" група със своите 447, като всичките са с екипа на един отбор. Какъв по-голям пример за вярност! След края на активната си кариера Динко Дерменджиев остана близо до любимата игра и като треньор работеше със същата страст и енергия за своите клубове. Неговата кончина е голяма загуба за всички, които обичат футбола и сега в голямото семейство на българските футболисти и треньори остава непреодолима празнина. Поклон пред светлата му памет!", "date": "2019.05.01", "title": "Министър Кралев със съблезнователен адрес по повод кончината на Динко Дерменджиев"}
{"url": "https://www.24chasa.bg/novini/article/7429417", "text": "Иран подкрепя венецуелското правителство на президента Николас Мадуро, заяви днес иранският външен министър Мохамад Джавад Зариф, който приветства \"провала на преврата\" след вчерашните сблъсъци между демонстранти и силите на реда в Каракас, предаде Франс прес, цитирана от БТА. Освен това група венецуелски военни преминаха на страната на председателя на венецуелския парламент Хуан Гуайдо, който се самообяви за и. д. президент на страната и е подкрепян от САЩ и още петдесетина държави. Мадуро пък е поддържан от редица страни, сред които Русия, Китай, Иран, Куба, Северна Корея и Сирия. \"Смятаме, че конституционното венецуелско правителство трябва да се запази. Радваме се, че венецуелският народ провали преврата, но продължаваме да вярваме в необходимостта от (вътрешен) диалог, както предложи правителството\" на Венецуела, заяви Зариф по време на среща за сътрудничеството в Азия в столицата на Катар Доха. \"Винаги сме насърчавали вътрешновененуелския диалог\", добави той. Иран желае добри отношения със Саудитска Арабия и съюзниците й, заяви Зариф, който изрази надежда за решаване на кризата между Рияд и Катар. През юни 2017 г. Саудитска Арабия, Обединените арабски емирства, Бахрейн и Египет прекратиха дипломатическите си отношения с Катар, като го обвиниха, че подкрепя сунитски радикални групировки и се сближава с шиитски Иран. \"Поддържаме много добри отношения с Катар, Кувейт и Оман и се надяваме да имаме същите отношения със Саудитска Арабия, Бахрейн и Обединените арабски емирства. Надяваме се също, че страните (от Залива) ще могат да уредят разногласията си по мирен път. Бяхме против натиска над Катар и продължаваме да смятаме, че този натиск е в разрез с международното право\", заяви Зариф, който обвини Вашингтон, че е отговорен за нестабилността в региона. През януари 2016 г. Саудитска Арабия скъса дипломатическите си отношения с Иран след нападения срещу саудитски дипломатически мисии в Иран, предизвикани от екзекуцията на шиитски висш духовник в Саудитска Арабия. Рияд и Абу Даби освен това обвиняват Иран, че оказва военна помощ на бунтовниците хуси, срещу които те воюват в Йемен. Сирия осъди \"опита за преврат\" във Венецуела и заяви, че провалът му е \"тежка плесница\" за САЩ, които според нея продължават да водят политика на дестабилизация на региона, предаде още Франс прес. Властите в Дамаск \"строго осъждат проваления опит за преврат\" във Венецуела, съобщи източник от сирийското външно министерство, цитиран от държавната агенция САНА. Той каза, че \"провалът на опита за преврат е тежка плесница за американската администрация и горчив провал на политиката й\". Вашингтон \"продължава политиката си за дестабилизиране на Венецуела и прибягва до всички възможни средства, включително икономическо ембарго\", за да постави страната \"в орбитата на американската политика\", добави цитираният източник от сирийското външно министерство.", "date": "2019.05.01", "title": "Иран: Подкрепяме Мадуро след провала на преврата"}
{"url": "https://www.24chasa.bg/novini/article/7429490", "text": "5500 полицаи охраняват протестите за 1 май в Берлин днес. От сутринта в различни квартали на германската столица се организират протестн ишествия, които настояват за достойно заплащане на труда. Най-големият протест започва в 18 часа и се очаква той да не мине без насилия. Традиционно на 1 май в Берлин се стига до големи сблъсъци с полицията. Леви и крайнолеви организации провеждат протестни шествия на трудещите се, но през последните години насилието почти изчезна. Очаква се тази година обаче големият протест, който започва в 18 часа, да не премине мирно. Причина за това е острият конфликт между хора със средни доходи и собствениците на жилищни фондове, които вдигат цените на наемите толкова, че все по-малко хора могат да си позволят да живеят в града. Протестът тази година ще се проведе на прочутата улица „Рига“, на която често се разиграват истински битки между полицията и крайнолевите. Няколко къщи там са окупирани от протестиращи срещу разпродажбата на жилищните фондове на големи корпорации и по тази причина демонстрациите на днешния 1 май ще се проведат именно там. Градската управа не е уведомена официално за протеста, но не смята да го възпира. Тя само е потърсила контакт с организаторите, за да уточнят маршрута и да поискат да не се стига до ескалация.", "date": "2019.05.01", "title": "5500 полицаи охраняват 1 май в Берлин"}
{"url": "https://www.24chasa.bg/novini/article/7429488", "text": "Съпругата на новоизбрания президент на Украйна Владимир Зеленски Елена е купила луксозен апартамент в Крим за половината от пазарната му стойност. Жилището било закупено от бизнесмена Александър Буряк, предаде Ройтерс, цитирана от в. „Известия. Агенцията се позовава на официалните данни за доходите и украинския регистър на недвижимите имоти, посочва  За това как жената на Зеленски е била в състояние да сключи такава добра сделка все още няма информация. Нито новоизбраният президент, нито неговата съпруга отговориха на въпросите на журналистите. Буряк също отказа да коментира, допълват от „Известия“. Информацията е, че Зеленская е закупила апартамент в жилищния комплекс в Ялта „Император“ през април 2013 г. за 163,9 хил. долара. В същото време минималната цена за жилища е била около 2800 долара на квадратен метър. През април тази година този апартамент беше предложен за продажба в агенция за недвижими имоти Причал-82 за 790,7 хил. долара, но все още Зеленская е негов собственик.", "date": "2019.05.01", "title": "\"Апартаментгейт\" в Украйна: Съпругата на Зеленски купила жилище на половин цена"}
{"url": "https://www.24chasa.bg/novini/article/7429377", "text": "Силна буря нанесе сериозни щети върху десетки обществени, стопански и жилищни сгради в Силистренска област във вторник вечерта,   предаде Булфото. Има повалени дървета, а градушка е поразила овошки. Най-тежко е положението в село Искра, община Ситово, където \"черният вятър\", както го наричат местните жители, е отнесъл голяма част от покрива на местното основно училище. Учениците в него са във ваканция до вторник, докато строители отстранят опасните ламарини. След оглед от застрахователите ще започне и ремонтът на покритието. Сериозни щети има и по ферми, краварници, оранжерии и домове. Собствениците вече започват да ремонтират. В село Сребърна вятърът отнесе покрив на стотици метри от къщата.", "date": "2019.05.01", "title": "Румънското торнадо причини щети и в Силистренско (Обновена + видео)"}
{"url": "https://www.24chasa.bg/novini/article/7429554", "text": "Министър-председателите на България и Бавария - Бойко Борисов и Маркус Зьодер ще проведат среща на четири очи в сградата на Министерския съвет утре, 2 май, съобщиха от правителствената информационна служба. Зьодер е на посещение в България по покана на българския премиер. Двамата ще обсъдят сътрудничеството между България и Бавария в областта на вътрешните работи, сигурността, икономиката и финансите, както и теми от европейския дневен ред. След двустранната среща на Борисов и Зьодер ще бъдат проведени и пленарни разговори между делегациите на България и Бавария. По-късно премиерите Бойко Борисов и Маркус Зьодер ще участват в кръгла маса на тема „Защита на външната граница на ЕС и миграционни политики на Република България“, организирана от Министерството на вътрешните работи и фондация „Ханс Зайдел“.", "date": "2019.05.01", "title": "Борисов и Зьодер обсъждат утре  сътрудничеството между България и Бавария"}
