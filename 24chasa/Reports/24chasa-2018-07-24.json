{"url": "https://www.24chasa.bg/novini/article/6977745", "text": "Гърция преживява национална трагедия. С всеки изминал час се увеличава броят на жертвите от огнения апокалипсис. Силен вятър превърна няколко села в пещ, където изгоряха хора и къщи. Жертвите са най-малко 74, а ранените над 180. Късно вечерта в понеделник все още се говореше за 24-ма загинали. На следващата сутрин хората останаха в шок, след като откриха телата на още 26 човека. Като масов гроб по време на война. Някои от мъртвите са прегърнали децата си. Още не могат да ги идентифицират, толкова са обгорени. Избягали от горящото село и тръгнали към морето. Изведнъж огънят ги обгражда отвсякъде. Водата не успява да ги спаси. “Само на 15 метра от брега се виждат купчини овъглени хора, които очевидно са се опитвали да стигнат до водата”, казва фоторепортерът на гръцката телеграфна агенция АНА Панделис Саитис. Той е отразявал и военни конфликти, но твърди, че гледките от пожара в Гърция са не по-малко покъртителни. Като реплика от филм на ужасите звучат разказите на спасилите се. Никос Ставридис от Рафина описва своята драма така: Хвърлихме се в морето след 19 часа вечерта. Влязохме навътре, но имаше много силно течение. Нищо не се виждаше. Пълна тъмнина. Бяхме шест човека. Една жена и младо момче се удавиха. Край нас плуваше труп.” Ужасяващият разказ се допълва от Костас Лаганос, жител на Мати. “Добре, че е морето - пламъците буквално изгаряха гърбовете ни, едва достигнахме водата. Почувствах, че сякаш изригва вулканът Везувий. Казах си “Господи, трябва да бягаме, трябва да се спасим.” Неговата съпруга Нана не знае на кой свят е. “Огънят се разгоря толкова бързо, че първоначално не разбрахме какво се случва. За първи път виждам подобно нещо. Всички се скупчихме в морето, притиснати един до друг.” Мъката е отнела гласа на тези, които са загубили близки хора. Има жители на изгорелите села, които просто не знаят къде са техни близки и приятели. Търсят ги в болниците и се надяват да не са сред изчезналите в морето. Някои от над 180-те ранени са с по-леки изгарания, Все пак са щастливи, че са живи. В критично състояние са 16 деца. Лекарите вярват, че младият им организъм ще се справи с раните. Дано успее и душата им да оздравее, надяват се родителите. Дори и при такава трагедия хората признават, че всички са им оказвали помощ. Пожарникарите са ги изваждали от горящите домове с риск за живота си. Снабдили ги с храна и вода. Фрегати и катери на морската охрана спасиха стотици, които се хвърлиха в морето. Но китното туристическо селце Мати се превърна в пепелище. Просто изчезна. И хората ги няма. Малко от тях се спасиха. В началото всичко изглеждаше случайно. Пожарникарите смятаха, че пламъците са тръгнали от късо съединение на електрически стълб. Докато гасели първите огнища обаче, виждали, че на няколко места едновременно пламват пожари. Явно има умишлено деяние, допускат те. Премиерът Алексис Ципрас беше повече от категоричен. “Ситуацията в Атика е изключително трудна. Става въпрос за асиметрично явление”, заяви той. В този случай паленето на пожари не е само криминално престъпление. Медиите не изключват това да е опит за дестабилизация на властта и държавата. И другата, по-вероятна хипотеза, Тези красиви места в близост до борова гора и прекрасни тихи плажове са мечта не само на гърците. Но коментарите за хаос са просто търсене на сензация. Цялата държавна машина в страната, всички институции работят в помощ на пострадалите и за опазване на живота им. В тази трагедия има и знак, че хората не губят надежда. Янис Какулис, жител на изпепеленото Мати, отронва: “Свърши се. Важното е, че сме живи, нищо друго няма значение”. Гърция поиска задействане на Европейския механизъм за гражданска защита, София се отзовала незабавно България има готовност за оказване на техническа помощ за Гърция с 50 пожарникари и два пожарни автомобила. Това е казал българският премиер Бойко Борисов в телефонен разговор с гръцкия си колега Алексис Ципрас, съобщиха от пресслужбата на правителството. “Изразяваме най-дълбоко съчувствие към пострадалите и близките на загиналите в огнената стихия, обхванала Гърция. С тревога и болка приехме вестта за бедствието, връхлетяло приятелския гръцки народ, довело до човешки жертви и причинило тежки материални щети”, е подчертал Борисов. Малко по-късно от МВР посочиха, че след постъпилото искане от страна на Гърция за получаване на международна помощ за участие по линия на механизма за Гражданска защита на ЕС. “В този тежък момент, дори и най-искрените думи на съчувствие не могат да компенсират загубата на човешки живот и нанесените вреди. България изразява своята солидарност и е готова, в случай на необходимост, да окаже помощ и съдействие за преодоляването на огнената стихия”, написа българският президент Румен Радев в съболезнователния адрес до президента на Гърция Прокопис Павлопулос. Съболезнования поднесоха също председателят на Народното събрание Цвета Караянчева и външният министър Екатерина Захариева. Гръцкият премиер Алексис Ципрас обяви тридневен траур за десетките жертви на горските пожари в района на Атина, предаде АП. “Днес Гърция скърби и в памет на тези, които изгубихме, ние обявяваме тридневен траур. Но не трябва да се оставим скръбта да ни съкруши, защото тези часове са часове на борба, единство, кураж и солидарност”, каза Ципрас. Късно вечерта в понеделник Гърция официално поиска задействането на Европейския механизъм за гражданска защита. Незабавно се отзоваха България, Испания и Кипър за предоставянето на конкретна помощ срещу пожарите, включително самолети, пожарникари, лекари и пожарни коли, се казва в съобщение на Европейската комисия. Комисарят по хуманитарната помощ Христос Стилианидис отпътува към Атина, където ще координира вече изпратените подкрепления от Европейския съюз. Става дума преди всичко за изпращане на пожарни самолети и хеликоптери и други мобилни средства за гасене на пожари, пожарни бригади и спасители, за предоставяне на медицински бригади, а също, в случай на необходимост, на медикаменти, респиратори и средства за индивидуална защита за персонала, който се занимава с гасенето на пожарите. Европейската комисия вече чрез нова европейска система за справяне с природните бедствия - rescEU. Тя ще позволи на държавите членки да са по-добре подготвени, в случай че пострадат от няколко природни бедствия едновременно, се посочва в съобщението от Брюксел. Руският президент Владимир Путин също е предложил помощ, всякаква подкрепа е обещал и турският външен министър Мевлют Чавушоглу. Македония пък е готова с изпращането на два самолета за гасене. Природните катастрофи нямат граници и превъзмогват споровете, а бързото предложение за помощ показва духа на истинското сътрудничество и солидарност, заяви гръцкото външно министерство и благодари на всички за предложената помощ и изразената подкрепа и солидарност, съобщи МИА. Междувременно стана ясно, че двама граждани на Полша, майка и син, са сред загиналите, съобщи полско радио. Двамата били на лодка сред евакуирани от хотел лица. По-късно телата им изплували от морето. Местната полиция разследва случая. Българка пострада при пожарите в района на гръцката столица. Тя е с изгаряния и е настанена в болница без опасност за живота, съобщи българското посолство в Атина. Българите описват преживяната нощ като истински ад. “Пламъците тръгнаха към 17 ч. Беше като капан, нямаше къде да избягаме с колите. Единственият вариант бе да влезем в морето. Беше голям ужас”, разказа пред Би Ти Ви българинът Съби Кисьов, който се е намирал в град Рафина. Мъжът добавя, че домът му е до морето. Тъй като водата била единственият път за изход, на плажа се събрали около 500 души. “Влязохме в морето в 18 ч, а към 24 ч дойдоха лодки от морската полиция. И към 1 ч ни доставиха на пристанището на Рафина. Изгоряха над 300 коли”, каза още Кисьов. По думите му огнената стихия е била толкова силна,че властите дори са нямали шанс да се намесят. Загиналите може да са много повече, предположи още той. Българинът Кристиян Устов, който се намирал на 1-2 км от пожара в Рафина, каза пред Би Ти Ви, че през цялата нощ българите помагали за гасенето на пламъците. По думите му вятърът разпалил допълнително огъня. “Вятърът беше със скорост над 100 км/ч. Огънят много бързо достигна до нас и ситуацията беше просто трагична. Хората се чудеха как да избягат и какво да направят, пръскаха къщите с маркучи и пожарогасители”, разказа прев БНТ Ина Лозанова, която също живее в Рафина. В случай на необходимост българите могат да се обръщат за съдействие към кризисния щаб, сформиран към посолството в Атина, на телефон: +30 6937 096 220. “Готови сме да съдействаме по всякакъв възможен начин”, посочи зам. външният министър Георг Георгиев.", "date": "2018.07.24", "title": "Най-малко 74 изгоряха живи между морето и пожарите край Атина (Обзор)"}
{"url": "https://www.24chasa.bg/novini/article/6977827", "text": "Камион помете Фиат \"Пунто\" на прав участък и двулентов път между Кърджали и село Глухар. Като по чудо няма загинали при инцидента. Камионът се врязва в пунтото и буквално го е изхвърлил извън пътното платно. След което е напуснал пътя и се е забил в ограда край него. Дясната част на пунтото е смачкана до неузнаваемост. Шофьорът е откаран в болница. На място има два екипа на КАТ, които установяват вината за катастрофата.                                                                                                                                                                                                                                                                                                                       ", "date": "2018.07.24", "title": "Жестока катастрофа край Кърджали"}
{"url": "https://www.24chasa.bg/novini/article/6977804", "text": "С около 20% може да поскъпне задължителната застраховка “Гражданска отговорност”. Това ще се прави на стъпки и най-вероятно ще започне още към края на тази година. Това прогнозираха застрахователи, пожелали анонимност, пред “24 часа”. Всяка от големите компании пази в тайна точните си намерения за увеличаване на цената заради битката за клиенти Така средната сума за купуване на полицата от 200 лв. в момента догодина може да е стигнала до 230-240 лв. Корекциите се налагат, защото вноските системно не покриват сумите на изплатените обезщетения за нанесени имуществени и неимуществени вреди. Това показа анализ на Комисията за финансов надзор, който обобщи данни на застрахователите за приходите и изплатените обезщетения от 2012 до 2017 г. От него стана ясно, че при леките автомобили средната стойност на изплатена претенция е 1362 лв. за имуществена щета и 57 748 лв. за неимуществена. При товарните автомобили и автобусите средният размер на изплатените материални щети е 1333 лв., а за нематериалните - 25 987 лв. От анализа на финансовия регулатор става ясно също, че размерът на изплатените обезщетения расте през годините, което прави корекциите в цената належащи. В същото време преди ден финансовият министър Владислав Горанов предложи да се увеличат минималните размери на застрахователните суми по задължителната полица. При имуществени или неимуществени вреди, при които има причинено нараняване или смърт, обезщетението да се вдигне до 10,42 млн. лв. вместо 10 млн., колкото е сега. Летвата от 2 млн. лв. за щети, нанесени на имущество, да стане 2,1 млн. лв., иска Горанов. Министърът предлага на пазара освен застрахователни брокери и агенти да има и застрахователни посредници, които да нямат право да продават “Живот” и “Гражданска отговорност”. Ако бъде приет от парламента, увеличеният размер на обезщетенията допълнително ще отвори ножицата между премийните приходи и изплатените щети и ще ускори поскъпването на задължителната полица. Диференцирани цени за всеки водач в зависимост от поведението му на пътя и наказанията му заради пътнотранспортни произшествия се очаква да влязат най-рано догодина. Причината за поредното отлагане на системата “Бонус Малус” е, че консултантът, нает от Комисията за финансов надзор - “Ърнст енд Янг” разработи 11 сценария за системата и предложи голям брой фактори, които да се отчитат. Комплицираността на решението принуди регулатора да изпрати доклада до МВР и транспортното министерство за мнение. Евентуалното въвеждане на системата ще отвори ножица в цените за водачите. Прогнозираните разлики варират от 180 лв. за изрядни водачи до 1000 за хулиганите на пътя Новата система може да се забави допълнително по две причини, прогнозираха пред “24 часа” от компаниите. Едната е, че трябва да се прекрои из основи Законът за движение по пътищата, тъй като повечето текстове в него сега са обвързани със собственика на колата и предвиждат например нейното отнемане или временно спиране от движение. При действаща бонус-малус система всяка отговорност трябва да се носи само от водача, независимо чия собственост е колата. Поправката на закони е сравнително бавна и може да отнеме 6-8 месеца, прогнозират експерти. Втората причина за забавянето ще дойде от предстоящите нови стрес тестове за застрахователите Това бе един от ангажиментите, който българското правителство пое, за да бъде допуснато до чакалнята за еврозоната. Подготовката и провеждането не трябва да съвпадне по време със смяна на системата, категорични са от бранша. Експерти споделиха и за вероятност поскъпването на полицата да става на стъпки, като най-напред тя тръгне нагоре за автобуси и камиони. Други техни колеги обаче са категорични, че заради масовостта на полицата за леките автомобили поскъпването ще започне точно оттам. За миналата година най-много полици са продадени за леките автомобили - 2,3 млн., показват данните от анализа на финансовия регулатор. При тях нанесените щети варират между 3,6% и 4,1%. При товарните автомобили и автобусите честотата на изплатените претенции варира между 15,9% до 28%, а в трета група, където са тировете, щетимостта е стигала и до над 30%. Най-малко претенции идват от четвъртата група, в която са мотоциклети, трамваи, селскостопанска техника. За миналата година премийният приход от “Гражданска отговорност” и “Автокаско” е 1,2 млрд. лв., а изплатените щети гонят 3 млрд. лв. при средна цена на полицата малко над 200 лв.", "date": "2018.07.24", "title": "По Коледа с 20% по-скъпа “Гражданска  отговорност”"}
{"url": "https://www.24chasa.bg/novini/article/6977786", "text": "Паричните помощи, които се отпускат на инвалидите, да се смятат по нов начин. За база вече да се ползва линията на бедност, която за догодина е 348 лв. Това се предлага в новия Закон за хората с увреждания. Досега помощите бяха процент от гарантирания минималеан доход, който е 75 лв. Новата база за изчисление трябва да доведе до увеличение на размера им. Ако промяната бъде одобрена, транспортната добавка например вече ще е 15% от 348 лв., а не от 75 лв. и така ще се увеличи от 11,25 на 52,20 лв. Сметката е примерна и неофициална, обясниха експерти от социалното министерство пред “24 часа”. По-сериозна финансова подкрепа ще има за около 14 833 пълнолетни с тежки увреждания (над 90%), предвижда друга част от предложенията в новия закон. В промените ще се запише и правото на личен асистент, а доразписването му ще стане в Закона за социалните услуги, обеща министър Бисер Петков, който вчера отиде в палатковия лагер на майките на деца с увреждания. Той ги помоли да се върнат в работната група и да участват в реформите. Покани ги на лична среща днес и на работна група в понеделник, 30 юли. За този ден е насрочен и протестът на майките. Личната помощ ще е или асистент, или пари на ръка според предпочитанията на човека с увреждания. Реалистичният срок да бъде внесен в парламента Законът за хората с увреждания е 1 октомври. За да го спазят експертите и Бисер Петков нямало да почиват през август. Майките не отговориха дали ще се върнат в работната група, раздразнени, че от вторник от Съюза на слепите вдигнаха палатка до тях, което било провокация с позволението на властта. Министърът отиде и при контрапротестиращите, които го зарекоха да не позволява да го шантажират и да не прави реформа под натиска на майките. “Промените трябва да са за всички, а не да се ощетява една група заради друга”, казаха от съюза. “Искаме да чуем позицията на всички”, отвърна Петков. Но бе категоричен, че не може да изпълнят всички искания - няма толкова пари.", "date": "2018.07.24", "title": "Смятат парите на инвалидите по нова база, за да ги увеличат (обзор)"}
{"url": "https://www.24chasa.bg/novini/article/6977803", "text": "До десет дни трябва да бъде завършена оградата с бодлива тел, която се изгражда на границата между България и Румъния, в района на областите Силистра и Добрич. Целта е да не преминават диви животни, носители на болестта африканска чума по прасетата. Това съобщи в Силистра министърът на земеделието Румен Порожанов. Ако заболяването влезе у нас, собствениците на животновъдни обекти ще претърпят загуби за стотици милиони лева. Мерките, които страната ни предприема по отношение ограничаването на разпространението на африканската чума по свинете, са стандартни за Европейския съюз, стана ясно след заседание на новосформирания координационен щаб в Силистра, в работата на който взе участие министърът на земеделието, храните и горите Румен Порожанов. Огнищата в Румъния са вече над 300. Поддържа се постоянен контакт с румънските власти, коментира той, но възможността за въздействие е отделна тема. Румънците са изтървали разпространението на болестта, тъй като огнищата са се появили в защитен район, където законът не е позволил предприемането на каквито и да е било мерки. “Африканската чума по свинете е навлязла в селата, където е засегнала частните стопани. Но там не е имало кой да ги посъветва да си изколят прасетата”, заяви директорът на Българската агенция по безопасност на храните Дамян Илиев. Той апелира при умрели диви животни – лисици, чакали, дори птици, да се подава сигнал веднага. Към днешна дата в регион Силистра са регистрирани 620 малки обекта от типа “заден двор”, като десет на сто от тях вече са предприели именно тази мярка - месото да бъде изконсумирано. След среща с министър Порожанов и неговия екип стана ясно, че свиневъдите в региона са притеснени за бизнеса си и щетите от стотици милиони лева, които ги очакват. Ограниченията, които биха били наложени, ако около тях бъдат открити болни животни, могат да направят така, че да не могат да изнасят продукция, дори да нямат болни животни в комплексите си. Оградата от бодлива тел в районите на Силистра и Добрич ще е в протежение на 133 километра. Ще бъде подсилена на местата, където се знае, че има пътеки на диви свине. Очаква се доставката и на репеленти с миризма, която да отблъсква дивите животни. Отхвърлена е била идеята за поставяне на електропастир, най-вече заради опасността от случайни инциденти с деца или възрастни хора, както и заради неефективността на препятствието, когато срещу него се зададе диво животно. Продължава и дезинфекцията на автомобилите, влизащи в страната ни през граничните пунктове на Силистра - Кълъраш и Кайнарджа - Липница. Изграждането на оградата е започнало вече на две места, предстои да започне и в трети участък. Тя ще е четириредова. Един линеен метър на бодливата тел е 15 стотинки, четири реда излизат 60 стотинки на линеен метър. Коловете ще бъдат през два метра и половина. “Изграждането ще се възложи от трите регионални дирекции по горите, така че очаквам да бъде в много разумни цени и параметри”, каза Порожанов. Очаква се днес на заседание на правителството той да предложи ограничение на груповия лов на диви прасета, особено в районите по границата с Румъния. Рисковете, които груповия лов крие са много, каза министърът. Животните се подплашват и започват да тичат напред-назад, коментира той. Ще минат границата в посока Румъния, а след това ще се върнат заразени. За намаляване на популацията на дивите прасета ще бъде препоръчано провеждането на подборен лов.  Протестите пред Министерския съвет, които обявиха, че са в защита на стопаните от Странджанско, са политизирани, обявиха председатели на земеделски асоциации на пресконференция във вторник. Големият проблем в момента е епизоотичната обстановка в страната - три заболявания притесняват животновъдите, посочи Венцислав Върбанов от Асоциацията на земеделските производители в България. Той уточни, че това са чумата при дребните преживни животни, африканска чума по свинете и птичия грип. Според него действията на министерството и агенцията по храните са адекватни и единствените възможни при такива заболявания. Костадин Костадинов от Националната асоциация на зърнопроизводителите обяви, че са против политизирането на епизоотичната обстановка. Според него сега е времето да се помисли за закон за браншовите организации. От асоциациите заподозряха политически ход с искането на оставки, защото ще се наложи забавяне на плащанията и това може да доведе до протести, ескалация на напрежението и падане на правителството в края на годината или в началото на следващата, обясни Димитър Зоров от Асоциацията на млекопреработвателите. ", "date": "2018.07.24", "title": "Ограда от бодлива тел с Румъния ще пази прасетата ни от африканска чума"}
{"url": "https://www.24chasa.bg/novini/article/6977765", "text": "Полицията в албанския град Лежа конфискува 200 кг марихуана и четири литра масло от хашиш, съобщи МИА. В рамките на операцията, която последвала след продължило няколко месеца разследване, били задържани пистолет и патрони за него, две коли и четири мобилни телефони. Арестувани са четирима души на възраст от 32 до 54 години, всички от град Круя. Полицията продължава разследването с цел откриване и на други замесени в тази криминална дейност лица, информира БТА. Заради зачестилите опити за контрабанда на марихуана, произведена в Албания, която най-често нелегално се транспортира в Италия и Гърция, албанската полиция откри безплатна телефонна линия, на която гражданите може да се обаждат и да дават информация, която ще помогне за борбата с нелегалното отглеждане и търговия с наркотици в страната. През изминалия период от тази година албанската, италианската и гръцката полиция предотвратиха контрабанда на около 30 тона марихуана, произведена в Албания.", "date": "2018.07.24", "title": "Албанската полиция конфискува 200 кг марихуана"}
{"url": "https://www.24chasa.bg/novini/article/6977796", "text": "Република Македония предложи 6 милиона денара /около 100 хиляди евро/ спешна помощ за борба с пожарите в съседна Гърция, при които загинаха десетки хора, предаде Асошиейтед прес, цитирана от БТА.  Премиерът Зоран Заев написа днес в Туитър, че неговото правителство ще предостави тези средства на гръцките институции, отговарящи за борбата с пожарите. Македонското правителство ще състави и група за следене на ситуацията и координиране на хуманитарната помощ. Заев изказа съболезнования на гръцкия народ и на семействата, които са загубили близки и приятели. Медиите в Скопие съобщиха по-рано, че страната ще изпрати два самолета за гасене на пожарите в Гърция. Македонското външно министерство предупреди своите граждани да избягват пътувания в района на Атика, засегнат от пожари.", "date": "2018.07.24", "title": "Македония предложи 100 хиляди евро спешна помощ за борба с пожарите в Гърция"}
{"url": "https://www.24chasa.bg/novini/article/6977795", "text": "Румънският президент Клаус Йоханис изпрати послание днес до гръцкия си колега Прокопис Павлопулос във връзка със смъртоносните пожари в страната, в което изрази солидарността на Румъния и румънците с гръцкия народ, предаде Аджерпрес. \"Президентът на Румъния изрази съболезнования на президента на Гърция и опечалените семейства в резултат на трагичните горски пожари, които обхванаха от 23 юли района на Атика, и доведоха до загуби на човешки живот, включително на деца, множество наранявания и съществени материални щети\", се посочва в съобщение на президентската администрация, информира БТА. Премиерът Виорика Дънчила също изпрати съболезнователно послание до гръцкия си колега Алексис Ципрас и изрази готовността на правителството в Букурещ \"да окаже незабавна подкрепа на Гърция, за да преодолее тази трагична ситуация\". Същевременно румънският министър на отбраната Михай Фифор заяви, че е имал серия разговори с гръцкия си колега Панос Каменос относно ситуацията с пожарите и каза, че го е уверил в готовността на румънската армия да окаже помощ, ако властите в Атина поискат това чрез механизма за гражданска защита на ЕС. Министърът уточни, че румънските военновъздушни сили са подготвили два самолета - C-27 J Спартан, конфигуриран за гасене на пожари, и C-130 Херкулес за оказване на логистична подкрепа, както и 20 военни, които могат да излетят всеки момент при заявено искане от страна на Гърция.", "date": "2018.07.24", "title": "Румъния готова да изпрати 2 самолета в помощ за пожара в Гърция"}
{"url": "https://www.24chasa.bg/novini/article/6977807", "text": "Писмо в бутилка, окачествено като едно от най-старите известни послания от този тип в света и намерено в Австралия 132 години след като е хвърлено в Индийския океан през борда на германски плавателен съд, беше предадено от откривателката си на музей в Хамбург, Германия, предаде ДПА, цитирана от БТА.  На писмото в бутилка, наполовина заровено в пясъка, се натъква Тоня Илман, докато в края на януари се разхожда из дюните на остров Уедж, на около 180 километра северно от град Пърт, щата Западна Австралия. Бледият ръкопис разкрива, че писмото, написано на немски, датира от 12 юни 1886 г. На обратната му страна е указано който го намери, да запише часа и мястото и да го предаде на Германската военноморска обсерватория в Хамбург или на най-близкото германско консулство. Посланието в бутилка от джин е хвърлено през борда на плавателния съд \"Паула\" като част от 69-годишен експеримент на Германската военноморска обсерватория за по-добро разбиране на океанските течения и търсене на по-бързи и ефикасни корабни маршрути, припомня агенцията.", "date": "2018.07.24", "title": "Писмо в бутилка на 132 години, намерено в Австралия, се \"завърна\" в Германия"}
{"url": "https://www.24chasa.bg/novini/article/6977806", "text": "        49-годишният Атанас Атанасов от няколко часа е новият директор на Държавна агенция разузнаване. Указът на президента Румен Радев е пристигнал днес, вторник, и така е направена смяната на върха в най-важната българска спецслужба. Атанас Атанасов е личен избор на премиера, който по закон ръководи Държавната агенция. В разузнаването работи от 1995 година и е експерт по Балканите. Бившият вече разузнавач N 1 - генерал Драгомир Димитров, се готви за генерален консул в Мюнхен. В понеделник вече всички шефове на спецслужби за се събрали, за да изпратят генерал Димитров и да посрещнат своя нов колега. Детайли от тази сбирка няма.", "date": "2018.07.24", "title": "От часове България има нов разузнавач №1. Кой е той?"}
{"url": "https://www.24chasa.bg/novini/article/6977730", "text": "Европейската банка ще проверява качеството на операциите, управлението на банките, надежността на капитала им и кредитния им портфейл при влизана на България в банковия съюз. Това заяви пред   председателят на Асоциацията на банките у нас Петър Андронов. По думите му, влизането както в банковия съюз, така и в Еврозоната не би трябвало да плаши хората. \"Онези които настояват да се плашим, трябва да имат сценарий, от който да не се плашим. Влизането в \"Клуба на богатите\" трябва да е стремеж. Това е стремеж към по-добър стандарт на живот, към стабилност на финансите. Европейската централна банка има право на своята преценка. В Еврозоната имаха доста трудности с няколко страни. Няма как те да не отчетат в собствената си структура и в процеса си, които прилагат лошия опит, който са натрупали през годината\". По думите на Андронов, Европейската централна банка след присъединяването ни към банковия съюз ще може сама да избере кои банки да провери освен най-големите у нас. \"Освен изисквания към банките, които ще преминат оценка, има изисквания към съдебната система, публичния сектор, изобщо стандартните постоянни очаквания които Европейския съюз има.\" Според Андронов проверките в банковия сектор у нас няма да се случат веднага, въпреки че България ще иска скорост на приемането ни както в чакалнята на Еврозоната, така и в Банковия съюз. \"Ние разбира се , ако влезем в ЕРМ 2 и в Банковия съюз трябва да отстъпим суверинитета на БНБ и на България като цяло в процеса на надзор на банковата система. Ако решим, че не ни хареса какво прави Европейската централна банка, при положение, че тя го прави вече в 19 държави, това би било много странно\". Председателят на банковата асоциация коментира и бъдещето движение на лихвите по кредитите у нас. \"Мисля, че, преди да се питаме какво ще стане с лихвите заради влизането ни в еврозоната, трябва да сме сигурни, че преди това ще се случат много неща, които ще повлият на лихвите. Например, лихвите в САЩ тръгнаха нагоре, Европа отразява това със закъснение, но със сигурност и тук ще се случи. Мога да кажа, че със сигурност при приемането ни в Еврозоната, колкото и далечно да е то, нивата на лихвите у нас ще бъдат по-близки до тези в Еврозоната.\" Андронов определи като амбициозни намеренията на България да бъде приета в Банковия съюз и Еврозоната до една година.", "date": "2018.07.24", "title": "Петър Андронов: Централната банка на ЕС ще провери качеството на банките у нас"}
{"url": "https://www.24chasa.bg/novini/article/6977751", "text": "Оцелял от пожарите в Гърция разказа за Асошиейтед прес за драматичното си бягство от огъня, предаде БТА.  Спасявайки се от бушуващите пожари в Атика, шестима приятели се хвърлят в морето, шокирани и ослепели от дима и повлечени от силното течение. Силният вятър, който разгаря пожара на брега, вдига вълни в морето и скоро приятелите изгубват брега от погледа си. Два часа групата се бори да се задържи на повърхността, докато не ги спасява египетски риболовен кораб. Никос Ставринидис, неговата съпруга и двама техни приятели са спасени, а други двама от групата изчезнали сред вълните. \"Ужасно е да видиш как човекът до тебе се дави и не можеш да му помогнеш. Винаги ще помня това\", казва Ставринидис с пресекващ глас. Той разказва, че със съпругата си отишли да подготвят вилата за дъщеря си, която щяла да ги посети. Там ги заварили най-смъртоносните пожари от десетилетия насам. По думите на Ставринидис всичко станало много бързо и както пламъците били далеч, изведнъж огънят ги обкръжил отвсякъде, а вятърът го разнасял светкавично. Семейството и техните приятели затичали към брега и трябвало да влязат в морето, за да избягат от дима, но не можели нищо да виждат. Когато рибарите от корабчето ги видели, веднага скочили във водата, както били с дрехите, а след като ги качили на борда, им дали чай и ги сгрели. Според Ставринидис оцелелите са стояли във водата около два часа. ", "date": "2018.07.24", "title": "Оцелял от пожарите в Гърция скочил в бурното море, едва се спасил"}
{"url": "https://www.24chasa.bg/novini/article/6977775", "text": "Британската министър-председателка Тереза Мей днес беше домакин на прием за британските водолази, участвали в спасяването на 12 момчета футболисти от наводнена пещера в Тайланд по-рано този месец, предаде Ройтерс, цитирана от БТА.  Момчетата и 25-годишният им треньор по футбол бяха извадени от пещерния комплекс след тридневна спасителна операция, организирана от тайландските военноморски \"тюлени\" и международен екип от гмуркачи и специалисти пещерняци. Учениците и наставникът им влизат в пещерата Там Луанг в северната тайландска провинция Чианг Рай на 23 юли за кратка обиколка след тренировка, но са изненадани от придошла вода, която изпълва подземните тунели и остават под земята 9 дни, преди водолази да стигнат до тях. Посланикът на Тайланд в Лондон Писану Суванаджата беше сред гостите в официалната резиденция на министър-председателката на Даунинг стрийт 10. Посланикът се снима с Тереза Мей и водолазите на фона на прочутата черна входна врата на резиденцията.", "date": "2018.07.24", "title": "Мей даде прием за британските водолази, участвали в спасяването на футболистите в Тайланд"}
{"url": "https://www.24chasa.bg/novini/article/6977783", "text": "Турция е казала на американски официални представители, че се противопоставя на американските санкции, наложени на Иран, и не е задължена да ги прилага, заяви днес турският външен министър Мевлют Чавушоглу, цитиран от Ройтерс. Ние не трябва да спазваме санкциите, наложени на една страна от друга страна. Не смятаме санкциите за правилни, посочи Чавушоглу на пресконференция в Азербайджан. Имахме срещи с представители на САЩ в Анкара и им казахме открито: Турция купува петрол и газ от Азербайджан, Иран, Русия и Ирак. Ако не купя петрол и газ от Иран сега, откъде мога да посрещна тази нужда, запита Чавушоглу, предаде БТА.", "date": "2018.07.24", "title": "Турция е казала на САЩ, че се противопоставя на американските санкции, \nналожени на Иран"}
{"url": "https://www.24chasa.bg/novini/article/6977788", "text": "Обстановката в Болярово остава без промяна. Собствениците на овцефермата остават непреклонни в искането си за протокола с резултатите от първите проби на животните им. Едва след това ветеринарите ще могат да вземат втори проби от стадото, предаде  В село Шарково продължава дезинфекцията на улици и тревни площи. Шестимата стопани с премахнати животни, включително и баба Дора, ще получат обезщетенията си утре. Кметът на Шарково съобщи, че от утре ще бъдат изплатени и обезщетенията по програма \"де минимис\".", "date": "2018.07.24", "title": "Продължава изплащането на обезщетенията заради чумата по стадата у нас"}
{"url": "https://www.24chasa.bg/novini/article/6977660", "text": "Лидерът на палестинското движение Хамас Исмаил Хания призова ООН спешно да се намеси в хуманитарната ситуация, създала се в сектора Газа и да сложи край на агресивната политика на Израел към палестинския народ. Хания отправи призива си днес по време на среща със специалния координатор на ООН по близкоизточния мирен процес Николай Младенов, предаде ТАСС, цитиран от БТА. \"На срещата си Хания и Младенов обсъдиха положението в Газа, на първо място подобряването на сложната хуманитарна обстановка, в която се намират жителите на блокирания сектор\", се казва в съобщение на пресслужбата на движението. В него се отбелязва, че лидерът на Хамас е посочил, че палестинците не приемат одобрения от Кнесета закон за националния характер на Израел, \"нападенията срещу намиращата се в Ерусалим свещена джамия Ал Акса и е призовал ООН незабавно да се намеси в ситуацията и да сложи край на тази опасна политика (на Израел)\". По-рано беше съобщено, че специалният координатор на ООН е пристигнал в Газа за срещи с лидерите на палестинските движения, за да не се допусне нова ескалация на конфликта между израелци и палестинци в блокирания анклав. Вчера Младенов разговаря с премиера на Израел Бенямин Нетаняху, с когото са обсъдили аналогични въпроси. Днес Младенов предупреди още, че е налице \"тревожна траектория на все по-често и опасно противопоставяне\" между Израел и Сирия, след като Еврейската държава съобщи, че е свалила сирийски изтребител, предаде Ройтерс.", "date": "2018.07.24", "title": "Лидерът на Хамас призова ООН спешно да се намеси в ситуацията в Газа"}
{"url": "https://www.24chasa.bg/novini/article/6977517", "text": "„До десетина дни се предвижда да бъде направена оградата по 133- километровото гранично трасе на Силистра и Добрич с Румъния. Тя ще бъде с бодлива тел през 4 реда, а там, където са пътеките на животните, ще има има и защита от мрежа „Бруно” С изграждането ще се занимават горските предприятия”- съобщи в Добрич министърът на земеделието, храните и горите Румен Порожанов. Очаква се оградата да излезе около 200-300 000 лева. Причината за бързането е, че заразата от Румъния приближава. „Вече в дворове по села може да е на 20-30 км от нашата граница” – каза изпълнителният директор на Българската агенция по безопасност на храните Дамян Илиев. Затова той апелира при умрели животни – лисици, чакали, дори птици, да се подава сигнал веднага. „Участвахме в заседанията по създаването на областните координационни щабове в Русе, Силистра и Добрич. Тяхната цел е да координират действията на всички държавни органи по места за превенция на африканската чума по свинете” – каза още министър Порожанов. Заедно с министъра в обиколката бяха и главен комисар Младен Маринов, главен секретар на МВР, главен комисар Светлин Кичиков, директор на „Гранична полиция”, както и изпълнителният директор на Агенцията по горите. „В Странджа е изградена допълнителна 10-километрова зона единствено с цел сигигурност” – каза Д.Илиев.", "date": "2018.07.24", "title": "До 10 дни трябва да бъде изградена оградата с Румъния срещу чумата по свинете"}
{"url": "https://www.24chasa.bg/novini/article/6977567", "text": "Очаква се покачване на речните нива. За това предупреждават от Министерство на околната среда и водите /МОСВ/, съобщиха от пресцентъра на ведомството. Предупреждението е във връзка с прогнозата на НИМХ - БАН за очаквани интензивни валежи с количества 20-40 л/кв.м, на места до 60-80 л/кв.м., гръмотевични бури и локални градушки. Метеоролозите предупреждават и за опасни метеорологични явления в 25 области от страната - за 24 юли и през следващите 3 дни. В МОСВ всеки ден се анализира постъпващата от НИМХ - БАН прогноза за времето, валежите, предупрежденията за опасни явления и влиянието им върху оттока на реките и язовирите в страната, посочват от ведомството. Информацията се публикува на страницата на министерството и се изпраща на областните управители, Държавната агенция за метрологичен и технически надзор, Главната дирекция \"Пожарна безопасност и защита на населението\" и на други заинтересовани ведомства с цел предприемане на превантивни действия и мерки. МОСВ управлява и разпределя водите от комплексните и значими язовири. Наличните завирени обеми в тях към 24 юли 2018 г. са 5149,2 млн. м3 и представляват 79,3 процента от сумата на общите им обеми - без промяна от предходния ден. Според основното им предназначение обемите са както следва: питейно-битово водоснабдяване - 88,7 процента от общия им обем; напояване - 63,6 процента от общия им обем; енергетика - 89,7 процента от общия им обем. Подробна прогноза за речните нива може да бъде открита на сайта на министерството.", "date": "2018.07.24", "title": "МОСВ: Очаква се покачване на речните нива"}
{"url": "https://www.24chasa.bg/novini/article/6975690", "text": "Илия Калоджеро Курто Пелле изкара пълно 6 на матурата по история и вече е приет да учи в един от най-престижните университети в света - “Принстън”. С трудолюбие и любознателност момчето завършва НГДЕК “Константин Кирил Философ” (Класическата гимназия) със 6,00, а на матурата по български има 5,79. “Когато човек иска да постигне някакъв резултат, винаги трябва да положи усилие. Човек трябва да може да съобрази времето и приоритетите си”, обяснява 18-годишното момче. “Принстън” е част от Бръшляновата лига, а Илия едновременно се притеснява и вълнува за новото предизвикателство. “На академично ниво мога да постигна резултати, по-скоро към средата”, казва Илия. Избира “Принстън” заради престижа и образователната система. Предлагат му стипендия от 50 000 долара годишно, която ще покрие почти всичките му разноски. “От родителите ми се очаква още 20 хил. долара годишно. Досега те са вкарали десетки хиляди в моето образование и чак ми става неудобно понякога”, признава момчето. Успехът в училище според него се крие в слушането в час. “Така човек може да научи до 80% от материала. Вкъщи трябва да си напише домашното и да прегледа още веднъж нещата, за да ги осмисли в главата си”, казва Илия. И добавя, че е важно децата да питат учителите си, когато не разбират нещо от материала. “Затова моето 6,00 не е кой знае какво постижение. Просто съм си свършил работата. По-важно от оценката е усилието да научиш нещо ново”, признава Илия. Категоричен е, че оценките са просто цифри и не дават пълна картина за знанията на човека. “Всеки човек е гений. Но ако съдиш рибата по умението ѝ да катери дървета, то цял живот ще си мислиш, че тя е глупава”, цитира Илия мисълта на Алберт Айнщайн. Категоричен е, че образователната ни система е добра, защото дава огромна обща култура.  Впечатлен е от начина на селекция в елитните световни университети. Даде за пример, че в “Принстън” оценките от училище и точките от SAT представляват едва 20% от кандидатурата. Останалото е на база качества и мислене. “Тях не ги интересува дали си от Нигерия, България или Русия, а какво можеш”, казва Илия. Първата любов на Илия е пианото, което го завладява, когато е на 4 г. “За мен това е една огромна страст и до VII клас учих в националното музикално училище “Любомир Пипков”, разказва Илия. Първо място печели на конкурса “Млади виртуози” в Гевгели, Македония. С призовата награда си тръгва и преди две години от “Млади таланти” в Казанлък. Второ място с виртуозно изпълнение на парафраза върху тема на операта “Риголето” на Верди печели в Италия на конкурса “Волфганг Амадеус Моцарт”. Първата книга, която прочита, е “История на Древния Рим”, точно тя разпалва страстта му към историята. “Винаги ми е била интересна науката, която изучава миналото ни. Защото трябва да знаем историята ни, за да не я повторим”, разказва момчето. историк и културолог. Иска да се специализира в периода на късната Римска република, късната Античност и Ранното средновековие до Македонския ренесанс във Византия. И прави първите крачки към мечтата си още като ученик благодарение на учителката си д-р Веселина Вачкова. През 2016 г. печели състезанието на Ученическия институт на Българска академия на науките с есето “Симбиоза на култури и религии в “Капела Палатина” в Палермо”. Това е храм в Сицилия, който съчетава в себе си православни мозайки, върху които католически фигури са изобразени с мюсюлманско облекло. “Темата е изключително интересна, особено спрямо днешния свят, как тогава хората са се погаждали помежду си и има смесица на културите”, обяснява момчето. Втория път “Това е събитие, което позволява на млади хора от различни специалности да създадат оригинален проект до 50 стр. и да го представят пред академици от БАН. И за мен това е огромна чест”, разказва разпалено Илия. Балансът между музиката и историята е лесен за Илия. Сега пияното го развлича и му дава сили. “Всичките негативини емоции, които бяха свързани с напрежението и стреса от класни и контролни, успявам да ги изкарвам върху пианото”, каза Илия. Момчето се занимава и с благотворителност, защото вярва, че трябва да се помага на хората в нужда. Отначало прави благотворителни концерти заедно с хора на Класическата гимназия и вокална формация “Елици”. През ноември 2017 г. изнася солов концерт “Еволюцията на музиката” за каузата на “Холидей Хироус”, които носят храна, дрехи и подаръци на хора в неравностойно положение. За тях работи и като доброволец. “Вдъхновиха ме, защото не искат пари. Знам, че те са една от малкото благотворителни фондации на европейско равнище, и съм 100% сигурен, че парите отиват там, където трябва”, казва Илия. Когато е XI клас е избран за председател на ученическия съвет. “Това е много голям опит. Развива и различни умения - социализация, принципите на демокрацията, както и лидерски умения. Печели кампанията с обещанието, че за организацията на благотворителния бал няма да бъде похарчена и стотинка. Заедно с учениците от 133-о СУ “А. С. Пушкин”, Националното музикално училищеа “Любомир Пипков” и НПМГ “Академик Любомир Чакалов” успяват да съберат 3000 лв. Сумата е дарена на “Холидей Хироус” за великденската им кампания. “Когато знаеш, че правиш добро за хората, се чувстваш обогатен. Независимо от стреса да организираш събитие с 1000 гости, това бе най-хубавият ми момент в гимназията заедно със състезанията в БАН”, спомня си Илия. Обича да чете предимно класика. Сега е на “Джейн Еър” на Шарлот Бронте. Предишната книга, която силно го впечатлява, е на Слав Караславов - “В дните на цар Ивайло”. “Тя е историческа, но главите са структурирани, все едно са откъси от документи”, описва впечатленията си момчето. Като всеки тийнейджър играе видеоигри, но те пак са свързани с история и исторически събития. Не забравя да отделя време и на приятелката си. Трудно може да даде пример за любимите си композитори, но все пак ги отличава спрямо епохите. Така силно въздействие от барока му оказват Вивалди и Бах. При класицизма го вдъхновяват Бетовен и Моцарт, докато в романтизма откроява Шопен, Лист, Чайковски и Рахманинов, както и българския композитор Андрей Стоянов. Обича да слуша всякакви стилове - от хевиметъл през рок до поп. “Музиката затова е хубава, защото всеки човек може да открие нещо за себе си”, казва Илия. Не знае дали след дипломирането ще се прибере в България. “Сигурен съм, че животът е пред мен и хиляди пъти ще си сменя мнението. Имам намерение да остана там, където мога да осигуря бъдещето си и да създам семейство. Аз съм полуиталианец, четвърт руснак и четвърт българин - дете на света. Знам, че мога да постигна нещо навсякъде. Смятам, че повечето българи трябва да са с този манталитет - да вярват в себе си”, убеден е Илия.", "date": "2018.07.24", "title": "Илия изкара пълно 6 на матурата по история и вече е приет в “Принстън”"}
{"url": "https://www.24chasa.bg/novini/article/6977595", "text": "Най-малко 74 души са загинали в пожарите, бушуващи от вчера недалеч от Атина, съобщи официален представител на гръцката пожарна служба, цитиран от Ройтерс и БТА. Най-малко 187 души са ранени. Броят на изчезналите лица все още е неясен. Единият от пожарите избухна западно от Атина, близо до град Кинета, а другият - в близкия пристанищен град Рафина. Броят на жертвите превишава този от 2007 г., когато около 70 души загинаха в едни от най-смъртоносните пожари в южната част на полуостров Пелопонес.", "date": "2018.07.24", "title": "Жертвите на огнения ад в Гърция вече са 74"}
{"url": "https://www.24chasa.bg/novini/article/6977607", "text": "Парламентът ще изслуша министъра на труда и социалната политика Бисер Петков относно хода на подготовката на законодателни промени от министерството за гарантиране на правата на хората с увреждания. Това предвижда проектопрограмата на депутатите за тази седмица, предаде БТА.  В проектопрограмата са предвидени още първо четене на промени в Закона за пътищата, в Закона за енергетиката, в Закона за опазване на околната среда и в Закона за държавната собственост. На второ четене се очаква да бъдат гласувани промени в Административнопроцесуалния кодекс, в Закона за опазване на обществения ред при провеждането на спортни мероприятия, в Закона за акцизите и данъчните складове, в Закона за дружествата със специална инвестиционна цел и в Гражданския процесуален кодекс. Очаква се депутатите да ратифицират Споразумението за предоставяне на помощни услуги в подкрепа на изготвянето на Планове за управление на речните басейни и на Планове за управление на риска от наводнения за Република България между МОСВ и Международната банка за възстановяване и развитие. Предвижда се Народното събрание да приеме решение за предприемане на действия за постигане на споразумение по Дело COMP/B1/AT.39849 - БЕХ Газ. За петък е предвиден традиционният парламентарен контрол.", "date": "2018.07.24", "title": "Парламентът ще изслуша социалния министър за хората с увреждания"}
{"url": "https://www.24chasa.bg/novini/article/6977604", "text": "Руският президент Владимир Путин ще се срещне на 26 юли в Република Южна Африка с турския държавен глава Реджеп Тайип Ердоган, съобщи днес пред журналисти съветникът на руския президент Юрий Ушаков, цитиран от ТАСС и БТА. Разговорите ще се състоят в рамките на срещата на върха на страните от БРИКС, посочи Ушаков. Ще се състои важна и интересна среща с президента на Турция Ердоган. Ще бъде продължен диалогът. Ние често се срещаме, провеждат се телефонни разговори, тази година се състояха 16 разговора. На предстоящата среща ще бъдат обсъдени двустранните въпроси, енергийните проекти, сътрудничеството по разрешаването на сирийския въпрос (в частност по-нататъшните стъпки в рамките на формата от Астана), уточни съветникът на Путин.", "date": "2018.07.24", "title": "Путин ще се срещне с Ердоган на 26 юли в Южна Африка"}
{"url": "https://www.24chasa.bg/novini/article/6977168", "text": "Гръцкият премиер Алексис Ципрас обяви тридневен траур за десетките жертви на горските пожари в района на Атина, предаде Асошиейтед прес. Най-малко 50 души са загинали в избухналите вчера пожари, но има опасения, че броят на жертвите може да нарасне. Спасителни екипи продължават търсенето сред останките от изгорели сгради, а бреговата охрана търси в морето. Много хора са избягали към брега, а някои са навлезли с плуване в морето, за да се спасят от облаците дим. \"Днес Гърция скърби и в памет на тези, които изгубихме, ние обявяваме тридневен траур. Но не трябва да се оставим скръбта да ни съкруши, защото тези часове са часове на борба, единство, кураж и солидарност\", каза Ципрас, цитиран от БТА. \"Нищо и никой няма да бъде забравен, нищо и никой няма да бъде оставен без помощ и подкрепа от държавата\", заяви още Ципрас в телевизионно обръщение, цитирано от АНА-МПА. \"Няма думи, които може да опишат това, което чувстваме в тези часове. Страната преживява неописуема трагедия\", подчерта още гръцкият премиер. Същевременно той призова гръцкия народ да се мобилизира и да се бори. \"Да се опитаме да спасим каквото може да бъде спасено, да се опитаме да победим огъня, да се опитаме да намерим изчезналите хора ...\", призова Ципрас, който изрази \"огромен респект\" към усилията на хилядите доброволци, които участват в спасителните операции. Правителственият говорител Димитрис Дзанакопулос заяви днес, че най-малко 50 души са загинали, а 11 от пострадалите са в критично състояние. От 172-мата ранени, 16 са деца, посочи говорителят, цитиран от ДПА. Една от най-младите жертви е шестмесечно бебе, починало от задушаване, уточниха официални представители. По-рано днес кметът на пристанищния град Рафина, намиращ се източно от Атина, заяви за гръцката телевизия Скай, че в пожарите са загинали най-малко 60 души. Той каза, че 1200 къщи са разрушени само в неговия град. \"Спасителните екипи ходят от врата на врата и проверяват за жертви\", посочи кметът Евангелос Бурнус. Спасителните екипи са открили група от 26 жертви, някои от тях младежи, лежащи близо един до друг на скала, надвесена над брега, посочва в. \"Катимерини\". \"Те са се опитали да намерят път за бягство, но, за съжаление, тези хора и техните деца не са го намерили навреме. Инстинктивно, виждайки вече края, те са се прегърнали\", казва Никос Економопулос, ръководител на гръцкия Червен кръст, за телевизия Скай. Министърът на отбраната Панос Каменос свика Съвета за отбрана, който реши гръцки и съюзнически летателни апарати да помогнат на гражданската отбрана за събиране на данни от местата, които са застрашени от пожари, и евентуално за умишлен палеж. Тези мерки се въвеждат след спекулации в медиите, че пожарът в Източна Атика, както и няколко пожара в района на Коринт, са подпалени умишлено. Междувременно Върховният съд на Гърция нареди разследване на причините за пожарите в Източна Атика.", "date": "2018.07.24", "title": "Ципрас обяви тридневен траур в Гърция заради жертвите на пожарите (Обновена)"}
{"url": "https://www.24chasa.bg/novini/article/6977663", "text": "Руският президент Владимир Путин няма да бъде поканен да направи обръщение пред съвместна сесия на американския Конгрес, ако посети Вашингтон през есента, каза днес председателят на Камарата на представителите Пол Райън, като добави, че подобна привилегия е запазена за съюзници, предаде Ройтерс, цитирана от БТА.  Райън заяви, че няма проблем с това американският президент Доналд Тръмп да седне заедно с Путин. \"Мисля, че от значение е посланието, а ако посланието е - спрете да се месите в нашата страна, спрете да нарушавате нашия суверенитет, тогава подкрепям това\", каза най-високопоставеният републиканец в долната камара на Конгреса. \"Но именно посланието има значение\", заяви той. \"Със сигурност не бихме го поканили да дойде на съвместна сесия\", каза Райън. \"Това е нещо, което пазим за съюзници\", заяви той.", "date": "2018.07.24", "title": "Путин няма да бъде поканен да направи \nобръщение пред Конгреса на САЩ"}
{"url": "https://www.24chasa.bg/novini/article/6977676", "text": "В Русия е арестуван учен от главния институт на космическата агенция Роскосмос, предадоха Франс прес и ТАСС, цитирани от БТА.  Арестът на 74-годишния Виктор Кудрявцев от Централния научноизследователски институт по машиностроене (ЦНИИмаш) е извършен на 19 юли. За него съобщи днес пред агенция РИА-Новости от говорителя на Роскосмос Владимир Устименко, който не посочи в какво е обвинен Кудрявцев. Според в. \"Коммерсант\" в петък институтът е бил претърсен от руската служба за сигурност ФСБ в рамките на разследване за държавна измяна. Десетина служители на института са заподозрени в съзнателно предаване на западни тайни служби на поверителна информация за проектите за руски свръхзвукови оръжия, пише вестникът. В петък е бил обискиран и офисът на директора на аналитичния център на Обединената ракетно-космическа корпорация Дмитрий Пайсон, отбеляза \"Коммерсант\". \"Установено е, че изтичането на информация е дошло от служители на ЦНИИмаш в тясна връзка с Дмитрий Пайсон\", заяви за вестника близък до разследването на ФСБ източник. В началото на март руският президент Владимир Путин говори за разработени от Русия нови \"непобедими\" оръжия, включително свръхзвукови, отбелязва АФП.", "date": "2018.07.24", "title": "В Русия е арестуван учен от космическата агенция Роскосмос"}
{"url": "https://www.24chasa.bg/novini/article/6977698", "text": "Полските власти изявиха готовност да изпратят в Гърция свои спасители, които да помогнат в гасенето на пожарите в Атика, предаде ТАСС, цитиран от БТА. Полският заместник-министър на вътрешните работи Ярослав Зелински каза, че полските пожарникари разполагат с такъв потенциал и могат да помогнат, ако Гърция потвърди, че й е нужно подкрепление. По-рано Полша изпрати 130 пожарникари в Швеция, която също се бори с горски пожари. Вчера в Атика избухнаха едновременно няколко пожара, чиито жертви по последни данни са над 70 души, включително двама поляци. С огъня се борят пожарникари и войници, гръцките власти поискаха помощ от Европейския съюз. Испания и Кипър вече изпратиха свои отряди са борба със стихията, още няколко страни изразиха готовност да окажат всестранна помощ.", "date": "2018.07.24", "title": "Полша готова да помогне на Гърция в гасенето на горските пожари"}
{"url": "https://www.24chasa.bg/novini/article/6977723", "text": "Фламандската агенция по туризма изпрати открито писмо до основателя на Фейсбук, в което моли най-голямата социална мрежа за проява на повече гъвкавост в оценката на изкуството и порнографията. Фламандските музеи се оплакват, че не могат да рекламират колекциите си във Фейсбук, където наред със забраненото съдържание се цензурират и произведенията на Рубенс, Брьогел и Ван Ейк. Цензурата продължава да преследва Рубенс - през 17 век Църквата нарежда на фламандския бароков художник да рисува воали около определени части от телата на голите женски фигури. Днес Фейсбук отново цензурира Рубенс, като не прави разлика между порнография и голи тела в изобразителното изкуство. Фламандските музеи не могат да рекламират във Фейсбук произведенията на големия майстор и на други известни художници, защото социалната мрежа ги забранява като неприлични. Фламандската агенция по туризма публикува забавен клип с заглавие - “Картините на Рубенс от 16 век срещу правилата на Фейсбук в 21 век”. Във видеото, заснето в къщата на Рубенс в Антверпен, морална полиция не позволява на хората с профили във Фейсбук да гледат произведенията с голи тела, защото социалната мрежа не допуска това. Според Агенцията по туризма на Фландрия и изкуството и социалните мрежи трябва да свързват хората, а не да ги разделят. Агенцията припомня, че фламандските майстори привличат всяка години стотици хиляди туристи в музеите на Брюксел, Брюж, Гент и Антверпен.", "date": "2018.07.24", "title": "Цензурата продължава да преследва Рубенс и във Фейсбук"}
{"url": "https://www.24chasa.bg/novini/article/6977702", "text": "Бившата съдийка от Софийския градски съд (СГС) Мария Иванова, която е обвинена в пране на 1,4 млн. евро, е обявена за издирване. Тя бе закопчана в началото на юли заедно с приятеля ѝ Владимир Бронфенбренер. Съдия Стефан Милев от СГС обаче пусна и двамата от ареста, но Софийският апелативен съд нареди Иванова отново да бъде задържана. Разследващите обаче не са я открили на адреса ѝ и тя е обявена за издирване, твърди правният сайт lex.bg. Иванова е обвинена, че с Бронфенбренер са прали пари от извършени измами във Франция. Схемата включвала регистрация на „кухи“ фирми на нискообразовани граждани, по чиито сметки идвали парите от Франция, а след това сумите били прехвърляни или теглени на каса и предавани на Иванова. Тя напусната съдебната система, след като беше уволнена.", "date": "2018.07.24", "title": "Обвинена в пране на пари бивша съдийка е обявена за издирване"}
{"url": "https://www.24chasa.bg/novini/article/6977562", "text": "Окръжна прокуратура - Благоевград е внесла за разглеждане в съда обвинителен акт срещу четирима обвиняеми за извършени от тях престъпления - незаконно придобиване, държане, разпространение на наркотични вещества в големи количества и пренасянето им през границата на страната, съобщиха от прокуратурата. На 28 ноември 2017 г. в района на хотел \"Мантар\" в село Марикостиново, община Петрич, обвиняемият С.К. е дал високорисково наркотично вещество в особено големи размери на другия обвиняем по делото - А.Д. Дрогата - хероин е била с тегло 1984 грама била разпределена в четири пакета, облепени с кафяво тиксо. Общата му стойност възлиза на 128 960 лева. Посредничеството между двамата било осъществявано от Б.Д., който оказвал съдействие за връзка помежду им. Освен това количество наркотик, обвиняемият С.К. незаконно държал в село Тополница високорискови наркотични вещества от различен вид, предназначени за разпространение - марихуана, хероин, кокаин, метаамфетамин. Тяхната стойност, определена съгласно ПМС за определяне на цените на наркотичните вещества за нуждите на съдопроизводството, е 108 937 лева. В продължение на месеци преди тези събития обвиняемият А.Д., в съучастие със С.К. и Б.К., умишлено склонил Н.Е., като му обещал заплащане и помощ при пренасяне на дрога през държавната граница на България. На 29 ноември 2017 г. Н.Е. направил опит да пренесе наркотика през ГКПП - Кулата, в посока от България за Гърция, с лек автомобил \"Фолксваген\". Престъпното деяние останало недовършено поради залавянето на извършителя от служителите на МВР. Предстои делото да продължи в съда.", "date": "2018.07.24", "title": "Дават на съд четирима, продавали големи количества наркотици"}
{"url": "https://www.24chasa.bg/novini/article/6977519", "text": "Американската страна е предложила нова среща на лидерите на Русия и САЩ Владимир Путин и Доналд Тръмп в края на 2018 г. във Вашингтон, но работата по подготовката й още не е започнала, заяви пред журналисти помощникът на руския държавен глава Юрий Ушаков, цитиран от световните агенции. Ушаков не изключи срещата Путин-Тръмп да се състои в кулоарите на срещата на Г-20 в Аржентина или на други международни форуми, където двамата президенти ще участват, предаде ТАСС, цитирана от БТА. Помощникът на руския лидер отказа да отговаря на въпроси за неотдавнашната среща на върха в Хелзинки, по-специално за това доколко настоятелно Тръмп е поставил въпроса за предполагаемата руска намеса в президентските избори в САЩ. Той допълни, че Вашингтон и Москва са единодушни, че е необходима нова среща на върха след Хелзинки. Ушаков подчерта, че Путин и Тръмп са се договорили да продължат \"полезните\" си контакти. Миналата седмица Тръмп обяви, че е поканил Путин във Вашингтон през есента, за да \"продължат диалога\" и увери, че очаква с нетърпение втората им среща. Поканата била отправена от съветника по националната сигурност в Белия дом Джон Болтън. Според говорителката на Белия дом Сара Сандърс подготовката за тази втора президентска среща \"вече е в ход\". През август ще се състои среща на членове на руския Съвет за сигурност при президента и съветника на президента на САЩ Болтън. Засега не се планира пътуване на президента на Русия до Ню Йорк за сесията на Общото събрание на ООН през септември, каза още Ушаков.", "date": "2018.07.24", "title": "Кремъл: САЩ предлагат среща Тръмп-Путин в края на годината във Вашингтон"}
{"url": "https://www.24chasa.bg/novini/article/6977537", "text": "Израел е знаел, че сваля принадлежащ на сирийската армия, а не на руските въоръжени сили самолет \"Сухой\", нарушил днес неговото въздушно пространство, заяви говорителят на израелската армия Джонатан Конрикус, цитиран от ТАСС. \"Израел знаеше, че сваля сирийски, а не руски самолет\", каза говорителят пред журналисти. По думите му израелската армия няма информация за съдбата на екипажа на сваления изтребител. Според сирийски военен източник, цитиран от новинарския портал \"Ал Масдар\" и от ТАСС, единият пилот е загинал. Съдбата на втория пилот засега е неизвестна, предаде БТА.  Според Конрикус израелските военни предполагат, че самолетът е \"излетял от сирийското летище Т4\". \"Той е полетял към Голанските възвишения със сравнително висока скорост, нарушил е израелското въздушно пространство, след което е бил свален и е паднал откъм сирийската страна на Голанските възвишения\", каза Конрикус. Говорителят заяви, че израелската армия \"се придържа към ясна политика на ненамеса в конфликта в Сирия\". По думите му \"сирийският режим е отговорен за всичко, което се случва на неговата територия\". Конрикус каза, че за момента не е ясно дали изтребителят преднамерено е искал да влезе на израелска територия, посочва ДПА. Говорителят заяви, че самолетът е навлязъл на 2 километра в израелското въздушно пространство и очевидно се е върнал в Сирия, където се е разбил. Сирия потвърди, че Израел е атакувал неин военен самолет, но каза, че той се е намирал в сирийското въздушно пространство и е преследвал бойци в град Сайда до окупираните от Израел Голански възвишения.", "date": "2018.07.24", "title": "Военен говорител: Израел е знаел, че сваля сирийски, а не руски самолет"}
{"url": "https://www.24chasa.bg/novini/article/6977544", "text": "Съпругата на тунизиец, задържан миналия месец за заговор за използванвето на токсина рицин за атака в Германия, бе арестувана днес по подозрение, че е съучастник, предаде Асошиейтед прес, цитирана от БТА.  Федералната прокуратура заяви, че 42-годишната германска гражданка, идентифицирана само като Ясмин Х. съгласно германските закони за личната неприкосновеност, е заподозряна, че е помагала за подготовката на акт на насилие и в производството на биологични оръжия. Съпругът й Сиеф Аллах Х. бе арестуван на 12 юни в Кьолн. По-рано прокуратурата бе съобщила, че около 3150 рицинови семена и 84,3 милиграма рицин са открити в апартамента на главния заподозрян в Кьолн, както и компоненти за направата на бомба. Разследващите са установили, че миналата година мъжът два пъти е пътувал до Турция с надеждата да се добере до Сирия, за да се присъедини към \"Ислямска държава\". Според тях жена му, която не го е придружавала, защото имала деца от предишен брак, е установила контакт с хора, които се надявала да улеснят пътя на двамата към \"Ислямска държава\" и е резервирала неговите самолетни билети до Турция през август и септември. Миналата есен Сиеф Аллах Х. се свързал с членове на \"Ислямска държава\" в Сирия, които предложили да извърши нападение в Германия.През октомври посетил компания за пиротехника в Слубице, полски град на границата с Германия - пътуване, което според прокуратурата било уредено от жена му. Прокуратурата твърди, че тя му е помогнала да направи и да плати част от поръчките за семената рицин. В края на май той вече бирл успял да произведе 84,3 милиграма рицин. Съпрузите купили хамстер, за да тестват върху него ефективността на приготвеното вещество. Властите обявиха, че германските служби за сигурност първо са били предупредени за мъжа от свои чуждестранни колеги, но предоставената информация не била достатъчно категорична, за да се предприемат действия. Сигнал от гражданин по телефона потвърдил подозренията им, отбелязва Асошиейтед прес.", "date": "2018.07.24", "title": "Арестуваха съпругата на заподозрян за заговор за атака с рицин в Германия"}
{"url": "https://www.24chasa.bg/novini/article/6977392", "text": "Европейската комисия предложи днес да помогне на страни членки, които се съгласят да приемат спасени в морето мигранти, като им осигури средства и експертни групи. Това стана, след като новото популистко правителство в Италия пое твърда линия на отпор по въпроса, предадоха ДПА и Франс прес, цитирани от БТА. ЕК предлага всяка държава членка да получава по 6000 евро за всеки приет мигрант, предаде Асошиейтед прес. Изпълнителният орган на ЕС изтъква, че желае да даде \"пълна финансова подкрепа\" на всяка членка на общността, която се съгласи на нейна територия да бъдат създадени контролирани центрове, където ще се преценява кои чужденци се нуждаят от международна защита и кои нямат право да останат на континента и ще бъдат експулсирани. Броят на мигрантите, които прекосяват Средиземно море, за да достигнат Европа, миналата година намаля, но въпросът отново стана много актуален, след като Италия затвори пристанищата си за спасителни кораби, изтъквайки, че други държави от ЕС трябва да приемат повече мигранти. ЕК предлага идеята за създаване на контролираните центрове за мигранти да бъде изпробвана, колкото се може по-скоро на територията на желаещи държави членки, където мигрантите са стъпили на сушата. \"Готови сме да подкрепим държави членки и трети страни за по-добро сътрудничество при дебаркиране на спасените в морето\", каза комисарят по миграцията Димитрис Аврамопулос и добави: \"Но, за да може това да сработи веднага на терен, трябва да сме единни\". Съгласно тази схема Европейският съюз ще осигури експертни групи, които да помагат при приемането на мигранти на сушата и ще идентифицират онези, които се нуждаят от защита, като улесняват връщането на икономически мигранти, които нямат право да останат. Екипи с до 315 гранични полицаи, преводачи, специалисти по даване на убежище, служители по сигурността и по връщането на мигранти може да помагат при приемането на кораби, които превозват средно по 500 души, каза ЕК. Освен това, държавите членки, които се съгласят да приемат кандидати за убежище, ще получават по 6000 евро за всеки прехвърлен на тяхна територия мигрант, докато държавите, в които пристигат лодките, може да получават по 500 евро за всеки, стъпил на техния бряг. Посланиците от ЕС трябва да обсъдят предложението в сряда, каза ЕК, като е възможно бързо да се въведат временни параметри за схемата. Не е ясно обаче кои държави членки биха искали да приемат тази схема. Междувременно ЕК каза, че работата по платформите за дебаркиране в Северна Африка ще бъде придвижена на среща идната седмица с Международната организация по миграция и Международната агенция на ООН за бежанците. Европейската комисия изключи задържане на мигранти или обособяване на лагери в Северна Африка, като същевременно обеща да зачита международното право и човешките права. Хората, които преминават през платформите за дебаркиране, ще получават помощ при завръщането си у дома, ако не са подали молба за убежище по съответния ред. Някои от мигрантите, които се нуждаят от международна защита, ще получават възможност за заселване в Европа. ЕС ще си сътрудничи със заинтересуваните държави \"на равни начала\", каза Европейската комисия, посочвайки, че общността може да предложи подкрепа \"в съответствие с тяхното специфично политическо, социално-икономическо и свързано със сигурността положение\". Смята се, че платформи за дебаркиране може да бъдат създадени в Алжир, Тунис, Либия и Египет. Досега обаче, нито една северноафриканска държава не е изразила желание да сътрудничи по въпроса.", "date": "2018.07.24", "title": "EК въвежда финансови стимули за разселване на мигранти в страни от ЕС"}
{"url": "https://www.24chasa.bg/novini/article/6977405", "text": "Началникът на генералния щаб на иранската армия генерал Мохамад Багери предупреди днес, че Иран ще отвърне решително на американските заплахи, предадоха Ройтерс и ТАСС, като се позоваха на агенциите ИРНА и Фарс. Багери припомни отговора на иранския президент Хасан Рохани на американското ръководство и каза, че САЩ \"не бива да дърпат лъва за опашката\", ако не искат да понесат \"твърди, невъобразими\" последици, \"за които да съжаляват\", предаде БТА.  Иран отхвърли вчера предупреждението на американския президент Доналд Тръмп, че Техеран може да понесе тежки последици, \"каквито малцина в историята са понасяли\", ако заплашва САЩ. Изказването на Тръмп беше в отговор на изявлението на Рохани, който предупреди в неделя американския президент да не си играе с огъня.", "date": "2018.07.24", "title": "Началникът на генералния щаб на иранската армия предупреди САЩ с \"невъобразими\" последици"}
{"url": "https://www.24chasa.bg/novini/article/6977404", "text": "Турският президент Реджеп Тайип Ердоган заяви днес, че отношението към германския футболист Месут Йозил е неприемливо, след като футболната звезда напусна националния отбор на Германия, предаде Ройтерс, цитирана от БТА. Неприемливо е подобно расистко отношение към млад мъж, който е дал всичко от себе си на германския национален отбор, заради религията му, каза Ердоган пред журналисти в парламента. Той посочи, че е говорил с Йозил снощи. Турският президент добави, че критиците на Йозил \"не могат да понесат\" снимката на футболната звезда и Ердоган, която предизвика критики преди Световното първенство по футбол.", "date": "2018.07.24", "title": "Ердоган: Неприемливо е расисткото отношение към Йозил"}
{"url": "https://www.24chasa.bg/novini/article/6977412", "text": "В петък предстои най-дългото пълно лунно затъмнение за този век. В България явлението ще започне в 21.24 ч. на 27 юли, а пикът му ще бъде от 22.30 ч. до 0.13 ч. на 28 юли, като Луната ще бъде в червеникав цвят, предаде  Рядкото небесно явление ще може да се наблюдава най-добре в Източна Африка, Близкия изток и Централна Азия. По тези места затъмнението ще продължи над 6 часа. За сравнение - в България то ще трае малко над 100 минути. В Европа и Австралия Луната ще се вижда най-добре при изгрева и залеза ѝ. От НАСА уточниха, че най-доброто място за наблюдение в света ще бъде Етиопия. Предстоящото пълно лунно затъмнение е по-специално с това, че ще стане по време на пълнолуние, докато Слънцето, Земята и Луната ще са перфектно подредени в една линия. Така Земята ще се застане точно между Луната и Слънцето, а сянката ѝ ще закрие напълно спътника, който ще мине почти през центъра на сянката на планетата. По същото време пък Марс ще бъде в такава позиция спрямо Слънцето, че също ще се вижда по-ярко и червено от обикновено.", "date": "2018.07.24", "title": "В петък ще е най-дългото пълно лунно затъмнение за века"}
{"url": "https://www.24chasa.bg/novini/article/6977409", "text": "Патриотите от ВМРО повеждат битка срещу фалшивите новини. Тази стъпка се налага заради зачестилите случаи на опасни фалшиви новини, които директно застрашават националната сигурност на България. Епидемията от неверни публикации придобива застрашителни размери, а фактът, че техни източници все по-често са политически лица, е въпрос, който засяга и политическата стабилност в страната. Това съобщение разпространиха от пресцентъра на ВМРО. Вижте целия текст на съобщението: Ние Патриотите от ВМРО започваме изработването на закон, който да регулира съдържанието на материалите в интернет пространството, които към днешна дата не попадат под контрола на нито една институция. Подчертаваме, че това не е опит за цензура, а за постигане на чистота на информационния поток, която ще допринесе за по-добрата работа на всички медийни канали. В момента дори сериозни телевизии, сайтове, радиа и вестници с ясна и прозрачна собственост стават жертва на фалшивите новини. Те също се подвеждат и публикуват статии, излъчват репортажи и правят дописки с невярно съдържание, базирани на препечатки без ясен източник. Факт е, че в епохата на информационните технологии могат да се манипулират видеа, снимки и звукозаписи. Това именно улеснява и създаването и разпространението на фалшивите новини. Заглавия от типа „Самолети тайно оставят мигранти на военните летища“ или „В ход е план за заселване на Странджа с бежанци“ и още по-абсурдните твърдения, че дребният рогат добитък в Ямболско се изтребва не заради чумата, а за да се освободят постройки за мигрантите, които Западна Европа ще ни върне, са опасни за вътрешната и за националната сигурност на страната. А появилата се информация за смъртта на баба Дора, след като са евтаназирали козите ѝ, е мека казано неморална – тя е нехуманна и престъпна! Ето защо ние Патриотите от ВМРО – БНД сме категорични, че е назрял моментът да се напише отделен закон, който да въведе правила, които да поставят медиите в страната в равнопоставено положение. Сега тези, които имат професионално отношение към новинарския поток, ясни собственици и подписани с имената на авторите репортажи и статии, търпят контрол и санкции. Онези обаче, които си позволяват да пускат неверни новини за смъртта на известни личности, твърдения за политици, които не отговарят на истината, и „новини“, застрашаващи сигурността, чрез които от една страна изпълняват явни политически поръчки, а от друга генерират приходи по нечестен начин чрез подвеждаща информация, която кара хората да четат сайтовете, остават напълно безнаказани. И още нещо – те често не плащат данъци в страната, с което ощетяват и държавния бюджет. Тази порочна практика трябва да бъде прекратена. Екип от специалисти вече работи по темата като сравнява световните практиките в областта и ги съпоставя с настоящата законодателна уредба по темата в страната. Още в началото на новия политически сезон ние Патриотите от ВМРО ще предложим на коалиционните ни партньори от Обединени патриоти и ГЕРБ и на всички други парламентарно представени партии нашите идеи за справяне с фалшивите новини и ще разчитаме на тяхното държавническо поведение и подкрепа. Ако се налага ще поискаме и съставянето на временна парламентарна комисия по темата. Тук говорим за регулация и прозрачност на собствеността, филтър на информационния поток и ясни и точни правила при представянето на една тема или шега като „новина“. Всички помним предаването на „Ку-ку“ от началото на 90-те години на миналия век за аварията в АЕЦ „Козлодуй“ и обществената истерия, която последва и то във времена, в които технологиите и социалните мрежи изобщо не бяха навлезли в живота на българите. Днес, когато, въпреки всички регламенти на ЕС и вътрешнодържавни закони, дори личните ни данни са обществено достояние, а фейсбук предоставя пълен набор от снимки и информация, чрез които всеки недоброжелател може да изфабрикува статия или репортаж с невярно съдържание, остават незасегнати от сега действащото законодателство. Ние Патриотите от ВМРО винаги сме заставали зад правата и интересите на българските граждани и винаги сме поставяли националния интерес над всичко. Нашата история, която води началото си от 1893 г., винаги е била свързана със запазването на целостта, интересите и приоритетите на България. Днес, ние Патриотите от ВМРО виждаме сериозна заплаха за Родината ни, продиктувана от агресивния и целенасочен поток фалшиви новини, които директно удрят сигурността и спокойствието на българските граждани. Няма как да допуснем интересите на шепа политици или финансовото облагодетелстване на определени лица, да бъдат водещи и да налагат новини с невярно съдържание, с цел лична облага. Нека не забравяме, че съвременните млади хора живеят в интернет. Занемаряваната с години образователна система, за съжаление, лиши много подрастващи от обективното умение да правят „цедка“ на материалите в интернет. Функционалната неграмотност, която е съвременния бич на младежта, също е благоприятен фактор лъжливите „новини“ често да стават най-четените и разпространявани в мрежата линкове. Абсурдните имена на сайтовете, от които тръгват, вече не правят впечатление на никого. Именно те обаче са без ясна собственост, регистрирани през офшорни компании в трети контингенти. На това трябва да се сложи край! Живеем във века на високите информационни технологии и е крайно време да изградим законодателна бариера (вкл. и с помощта на технологиите) за разпространението на фалшивите новини. Ние Патриотите от ВМРО – БНД повеждаме битката срещу фалшивите новини.", "date": "2018.07.24", "title": "ВМРО ще бори фалшивите новини в интернет с нов закон"}
{"url": "https://www.24chasa.bg/novini/article/6977421", "text": "Черногорската специална прокуратура за организираната престъпност е приела решение за провеждане на разследване срещу американския гражданин Джоузеф Асад /47 г./ по подозрение, че е бил член на криминална организация, която на 16 октомври 2016 г. е планирала \"терористична акция за насилствено сваляне на черногорската власт\", съобщи Танюг. Черногорският вестник \"Победа\" пише, че след разследване, което продължило 17 месеца, и свидетелски показания на американския гражданин Брайън Скот, черногорски полицейско-прокурорски екип е свързал многобройни детайли и е открил директни връзки и роля на Джоузеф Асад в криминалната организация, водена от руските граждани, агенти на Главното разузнавателно управление, Едуард Широков и Владимир Попов, съобщи CdM.me. Заподозреният Асад, ливанец с американски паспорт, е с регистрирано пребиваване в САЩ и не е достъпен за черногорските власти и ако Висшият съд вземе решение за арест, министерството на правосъдието чрез Интерпол ще издаде международна заповед за задържането му, предава БТА. Според информации в медиите участието на Асад в октомврийските събития в Черна гора отдавна е във фокуса на специалната прокуратура и затова е било поискано той да бъде изслушан, но Асад избегнал това, позовавайки се на петата поправка към конституцията на САЩ. Свидетелските показания на Брайън Скот, бивш агент на ЦРУ и собственик на компанията \"Патриотик дифенс\", довели до обрат и дали възможност за започване на разследване против Асад. Скот, свидетелствайки чрез видео връзка, изтъкнал, че директно е предупредил Асад да не се впуска в операция в Черна гора, но въпреки всичко той казал, че ще свърши работата, която му предложил Арон Шавив, израелски експерт, който водил кампанията на Демократичния фронт. Работата, която поел Асад, не приличала на предлагане на обичайните консултантски услуги, а по-скоро на правене на схема за евакуация от площада пред парламента на Черна гора, извеждане от тълпата на важни личности и тяхното безопасно преместване на отдалечено място, откъдето би могло да продължи да се води операцията. Порталът \"Антенам\" съобщава, че Асад е бил агент на ЦРУ петнадесет години - от 1999г. до края на 2014г.", "date": "2018.07.24", "title": "Американец бил част от групата, която планирала държавен преврат в Черна гора"}
{"url": "https://www.24chasa.bg/novini/article/6977420", "text": "Френската десноцентристка опозиционна партия \"Републиканците\" обяви, че нейната парламентарна група внася вот на недоверие към правителството заради случая \"Бенала\", предаде Франс прес, цитирана от БТА. Внасяме този вот и искаме правителството да даде обяснение за случая с Александър Бенала, заяви шефът на парламентарната група Кристиан Жакоб, имайки предвид бившия сътрудник в канцеларията на президента, заснет да бие участници в първомайска демонстрация. Президентът Еманюел Макрон стана обект на ожесточени критики, след като вътрешният министър и началникът на полицията заявиха в понеделник, че през май президентството им е е казало, че то ще се оправи със случая с телохранителя Бенала, посочва Ройтерс. \"Правителството се провали и трябва да му бъде потърсена отговорност в парламента\", заяви пред репортери Жакоб. Няма вероятност вот на недоверие да свали правителството на Макрон, тъй като той има солидно парламентарно мнозинство. Вътрешният министър Жерар Колон каза на изслушване в парламента вчера, че не е предприел действия, след като на 2 май президентството го уверило, че Бенала ще бъде наказан. Шефът на парижката полиция каза същото. Срещу Бенала в неделя започна разследване, след като във видеозапис той беше разпознат да бие демонстранти. В разгара на скандала \"Бенала\" популярността на президента Макрон е спаднал до най-ниската си точка от септември 2017 г. Рейтингът на президента не се подобри дори в резултат на ефекта от спечелването на Световното първенство по футбол от френския национален отбор, посочва АФП, позовавайки се на допитване на института Ипсос. Според огласеното днес допитване одобрението за Макрон е спаднало с 4 пункта до 32 процента, което не се е случвало от септември миналата година - период, в който духовете бяха разбунени от деликатна реформа в трудовото право. Същото допитване показва увеличение с 1 пункт на 60 процента в неодобрението към Макрон - рекордна непопулярност десетина дни след победата на Франция на Мондиала, която се очакваше да повлияе положително на рейтинга му.", "date": "2018.07.24", "title": "Френската опозиция иска вот на недоверие към правителството заради случая \"Бенала\""}
{"url": "https://www.24chasa.bg/novini/article/6977410", "text": "Съпругата на простреляния в подлеза на булевард \"България\" и булевард \"Гоце Делчев\" 50-годишен мъж, е била с него, съобщи главният разследващ полицай на СДВР комисар Стойно Цветков. Той потвърди  , което се изпикало на витрината на магазина на стрелеца. \"Имаме информация за палка, но до момента не е установена дали пострадалият я е извадил или само носил. По сведения на неговата съпруга той я носил в случай, че кучето бъде нападнато от други животни\", каза Цветков. Той посочи, че нападателят е криминално проявен за нанасяне на телесна повреда.", "date": "2018.07.24", "title": "Жената на простреляния в подлеза била с него при стрелбата"}
{"url": "https://www.24chasa.bg/novini/article/6977422", "text": "От утре започва укрепване на свлачището и възстановяване на пътя при 10-ти км в направлението Видин - Кула - Връшка чука, съобщават от Агенция \"Пътна инфраструктура\". Инвестицията е за над 2,5 млн. лева. Изпълнител на строително-монтажните работи е \"ИСА 2000\" ЕООД, техният договор е на стойност 2 534 036 лв. с ДДС, строителният надзор ще се осъществява от \"Пътинвест-инженеринг\" АД. Договорът им е за 39 384 лв. Авторският надзор ще бъде извършен от \"РУТЕКС\" ООД, като стойността на договора е 18 900 лв. Проектът \"Превенция и противодействие по свлачищните процеси по републиканската пътна мрежа - Фаза 1\" се финансира от Оперативна програма \"Околна среда 2014-2020 г.\". През април 2015 година свлачище прекъсна международния път от Видин към граничния пропусквателен пункт със Сърбия \"Връшка чука\". Пътното платно беше с разлом от метър в участък между селата Бела Рада и Войница. За преминаващите беше осигурен обходен маршрут, който е старото трасе на същия път.", "date": "2018.07.24", "title": "Укрепват свлачището на международния път Видин - ГКПП \"Връшка чука\""}
{"url": "https://www.24chasa.bg/novini/article/6977442", "text": "Кадри от хеликоптер показват щетите след пожарите в района на гръцката столица  Атина, при които загинаха над 60 души. При пожарите има и ранена българка, която е в болница без опасност за живота.                                                                                                                                                                                                                                                                                                                       ", "date": "2018.07.24", "title": "Вижте пожарите в Гърция от хеликоптер (Видео)"}
{"url": "https://www.24chasa.bg/novini/article/6977477", "text": "Марихуаната и амфетамините са сред най-широко разпространените наркотици в София. Това разказа пред  Петьо Петков от сектора за борба с разпространение на дрогата в столицата. И двата вида наркотици са с изключително ниска цена, а основните им потребители са млади хора. Петков посочи, че хероинът още го има на пазара, но той е наркотикът, който стои в кварталите с нисък социален статус: \"Използва се преди всичко от хора, които са с нисък социален статус, докато кокаинът си има друго място. Използват го хора с друг социален статус, така че и двата вида бележат постоянна тенденция за използване. Младите хора са склонни да експериментират със себе си. Една голяма част от субстанциите в дизайнерската дрога не са ползвани от хора и не са правени тестове как влияят на хората. Те са направени от градена химия, от химическа индустрия, която в повечето случаи е пагубна за младите хора. Наркотиците, за съжаление, се ползват от доста широк спектър от хора\".", "date": "2018.07.24", "title": "Амфетамините и марихуаната са сред най-широко разпространените наркотици в София"}
{"url": "https://www.24chasa.bg/novini/article/6977480", "text": "Заради пропуски и неясноти Апелативният специализиран съд върна на прокуратурата обвинението срещу кмета на Пловдив Иван Тотев за изграждането зоопарка. По него освен градоначалника са подсъдими заместникът му Димитър Кацарски и кметът на район \"Западен\" Димитър Колев. Въззивната инстанция потвърди определението на специализирания съд и не уважи нито едно от възраженията на държавното обвинение. Според него Тотев е нанесъл щети на общината за близо 700 000 лева чрез избора на асеновградската фирма \"Запрянови\". Съдът обаче е констатирал липса на конкретика относно действията на тримата. \"Чаках решението със свито сърце. Радвам се, това е крачка напред към изясняване на истината. Тя ще излезе наяве\", коментира пред \"24 часа\" Тотев. През октомври м.г. пловдивският окръжен съд прекрати същото дело и го върна на прокуратурата заради процесуални нарушения.  Според апелативният спецсъд не става ясно по какъв начин Тотев и подчинените му са извършили нарушенията.", "date": "2018.07.24", "title": "И апелативният спецсъд върна обвинението срещу кмета на Пловдив"}
{"url": "https://www.24chasa.bg/novini/article/6977476", "text": "Хърватия отписа дълговете на над 150 000 граждани с блокирани сметки, които дължат на държавата или на юридически лица, свързани с нея, до 10 000 куни /1353 евро/ плюс лихвите, предаде агенция МИА, цитирана от БТА. Премиерът Андрей Пленкович съобщи, че дълговете са отписани на основание на новия закон за дългове на физически лица. Общата сума на отписаните дългове възлиза на 1,338 милиарда куни /881 милиона евро/. Тази мярка се отнася за дългове към държавата или към юридически лица, на които държавата е единствен учредител или собственик, каквито са Хърватското радио и телевизия или Хърватският здравноосигурителен институт.", "date": "2018.07.24", "title": "Хърватия отписа дълговете на над 150 000 граждани с блокирани сметки"}
{"url": "https://www.24chasa.bg/novini/article/6977482", "text": "Иран е увеличил потенциала си за извършване на кибернетични нападения и представлява заплаха за компании и изследователски институти в Германия. Това се констатира в годишния доклад на германската Федерална служба за защита на конституцията (контраразузнаването), публикуван днес и цитиран от Ройтерс. В документа, огласен от вътрешния министър Хорст Зеехофер, се посочва постоянно увеличаващия се брой кибернападения с вероятен ирански произход от 2014 г. насам. Само през миналата година срещу мишени в Германия са били извършени голям брой такива атаки, пише в документа. Според доклада кибератаките, за които се предполага, че са подкрепяни от Иран, са били насочени главно срещу германското правителство, дисиденти, правозащитни организации и предприятия от авиокосмическата, отбранителната и нефтохимическата промишленост, информира БТА. \"Наблюдаваните кибердейности развиват такава ефективност, че операциите, предприеманите и ръководени от разузнавателните служби с цел получаване на информация, могат да представляват опасност за германските компании и изследователски институти\", се казва в документа. Според него иранските хакери използват главно общодостъпен зловреден софтуер, а също инструменти за социално инженерство, като често показват голямо търпение, докато сайтовете не бъдат заразени. \"В сравнение с руските или китайските атаки вече не може да се установи качествена разлика\", се казва в доклада. Според него \"Иран се утвърждава като способен и силен играч в областта на кибершпионажа. Има вероятност потенциалът и желанието му да използва тези възможности още повече да се увеличат\". Докладът определя Русия, Китай и Иран като най-големите заплахи за Германия в кибернетичната област и шпионажа, но изтъква активността и на други страни като Индия и Виетнам и дори на някои западни държави, посочва Ройтерс. Зеехофер каза, че броят на потенциално опасните ислямисти в Германия е достигнал рекордно ниво. По думите му сега те наброяват 774 души.", "date": "2018.07.24", "title": "Доклад: Иран е увеличил потенциала си \nза кибератаки"}
{"url": "https://www.24chasa.bg/novini/article/6977446", "text": "Вижте кои държави в Европа са с най-добър и съответно най-лош достъп до широколентов интернет в периода 2002 - 2011 г.. Интерактивната карта е на Google Public Data, по данни на Евростат.                                                                                                                                                                                                                                                                                                                       ", "date": "2018.07.24", "title": "Вижте кои държави в Европа са с най-добър широколентов достъп до интернет (интерактивна карта)"}
{"url": "https://www.24chasa.bg/novini/article/6977487", "text": "Условно наказание от 2 години „лишаване от свобода“ с 4-годишен изпитателен срок наложи Окръжният съд в Добрич на 28-годишен мъж, причинил по непредпазливост смърт при пътнотранспортно произшествие. Съдът го лиши и от право да управлява моторно превозно средство за срок от 4 години . Подсъдимият И.Г. беше признат за виновен в това, че на 22 октомври 2014г., на около 0.5 км след края на Тервел, движейки се в посока Добрич, при управление на товарен автомобил, нарушил правила от Закона за движението по пътищата и по непредпазливост причинил смъртта на 61-годишна жена. Делото беше гледано по реда на съкратеното съдебно следствие и първоначално определеното наказание на подсъдимия беше намалено с една трета. Съдът приложи процедурата, след като мъжът призна фактите, посочени в обвинителния акт и изрази съгласие да не се събират доказателства по тях. Пред съда той изрази съжаление за случилото се и поиска справедливо решение. От данните по делото става ясно, че в посочения участък от пътя в едно и също направление се движели три превозни средства. Първи в колоната бил лек автомобил, след него товарният автомобил, управляван от подсъдимия, а последна била колата, в която пътувала загиналата жена. До катастрофата се стигнало при изпреварване, предприето от подсъдимия, след като водачът на третата кола вече извършвал същата маневра. В резултат на това последвало съприкосновение между двете превозни средства, лекият автомобил се завъртял, напуснал платното за движение и се блъснал последователно в бетонен стълб и крайпътно дърво. По делото като частни обвинители бяха конституирани наследниците на загиналата. Мъжът ще плати и направените по делото разноски в размер на 4372.86 лева. Постановеният съдебен акт подлежи на обжалване и протест в 15-дневен срок пред Апелативен съд - Варна.", "date": "2018.07.24", "title": "Две години условно за причинена смърт на пътя"}
{"url": "https://www.24chasa.bg/novini/article/6977092", "text": "Вижте какви са били цените на безоловния бензин и дизелово гориво в страните от Европа в периода 2009 - 2011 г. Показаните цени са в евро. Интерактивната карта е на Google Public Data, по данни на  .  Най-ниски са били цените в България и в Кипър, показват данните.                                                                                                                                                                                                                                                                                                          ", "date": "2018.07.24", "title": "Вижте къде в Европа горивата са най-скъпи и къде най-евтини (интерактивна карта)"}
{"url": "https://www.24chasa.bg/novini/article/6977122", "text": "Френският военен кораб \"Марна\" пристигна на румънското пристанище Констанца след участие в международното учение \"Бриз 2018\", организирано от Военноморските сили на България, предаде агенция Аджерпрес. \"Марна\" е на четиридневно посещение в Констанца, по време на което членовете на френската военна делегация имат срещи с представители на ръководството на щаба на румънските ВМС и обсъждат участия в учения в Черно море. След като отплава от Констанца утре, френският кораб \"Марна\" ще участва в учение с румънския миночистач \"Димитрие Николеску\". Франция и Румъния са страни членки на НАТО, а с присъствието си в Черно море Франция иска да предаде послание за солидарност в сферата на отбраната, заяви вчера на пресконференция, дадена на борда на \"Марна\" посланичката на Франция в Букурещ Мишел Рами.", "date": "2018.07.24", "title": "Френски военен кораб пристигна в Констанца за учение с румънските ВМС"}
{"url": "https://www.24chasa.bg/novini/article/6977131", "text": "50-годишният мъж, който тази сутрин бе прострелян в корема в подлез в София е с опасност за живота. Състоянието му е тежко, защото са засегнати няколко вътрешни органи, съобщиха от Военномедицинска академия пред \"24 часа\".  Пострадалият  е в операционна зала и лекарите  се борят за живота му. ", "date": "2018.07.24", "title": "Простреляният в София мъж е с опасност за живота"}
{"url": "https://www.24chasa.bg/novini/article/6977135", "text": "Две български стартиращи предприятия се пребориха в две категории – синя, или по-известна като „водна“, и „зелена“ и спечелиха големия приз на Европейската комисия за принос към по-добра околна среда, предава  . Победителят сред зелените получи наградата за технология за разграждане на земеделски отпадъци. В категория „вода“ призът бе получен от компания, разработила нова мониторингова система за замърсяване на водата. Съоснователят на фирмата Хюсеин Йеменджиев я обясни така: \"Продуктът, който разработихме и с който спечелихме тази награда, е една иновативна мониторингова система, която оценява качеството на водите чрез параметъра БПК. Предимство на нашата система е, че тя се базира на биосензор, който позволява времето за анализ да бъде минимизирано от пет дена на пет минути. Системата е интегрирана в уеб среда, тоест крайните потребители имат достъп до данните си с потребителско име и парола и ги виждат в почти реално време\".", "date": "2018.07.24", "title": "Две български предприятия с големия приз на ЕК за принос към по-добра околна среда"}
{"url": "https://www.24chasa.bg/novini/article/6977153", "text": "Британецът Чарли Роули, който прекара три седмици в болница след отравяне с нервнопаралитичния агент \"Новичок\", обясни, че намерил шишенце, което според него съдържало парфюм, и го взел, за да го подари на приятелката си, предаде Франс прес, цитирайки британски вестник. \"Спомням се, че намерих шишенце с парфюм, което взех и подарих на Доун\", каза Роули в интервю за таблоида \"Сън\". Доун Стърджис, 44-годишна майка на три деца, почина на 8 юли в резултат на отравяне с \"Новичок\", предава БТА. \"Много ми е мъчно, че стана така, това е ужасяващо и травматизиращо. Още ме лекуваха, когато научих за смъртта й. Не мисля, че ще се възстановя от това\", каза 45-годишният Роули. Разследващите се опитват да установят дали използваната в Еймсбъри отрова е от същата партида като тази, с която през март в Солсбъри бяха отровени бившият руски шпионин Сергей Скрипал и дъщеря му, а Роули разкритикува \"немарливостта\" на хората, допуснали отровата да попадне на обществено място. \"Много безразсъдно от тяхна страна е да оставят такива неща след себе си. Било е предназначено за някого, лошо е да се оставят подобни неща да се търкалят навън, при положение че може някой да го вземе, с това можеше да си играят деца\", каза той пред \"Сън\". Според британски медии Чарли Роули намерил шишенцето в парк \"Елизабет\" в Солсбъри. На 30 юни Доун Стърджис се почувствала зле, след като напръскала китките си в дома на своя приятел в съседния град Еймсбъри. Самият Роули бил откаран в болница няколко часа по-късно в критично състояние. На 20 юли той най-сетне беше изписан от болницата в Солсбъри. \"Имах късмета за оцелея, но и аз изгубих много\", каза той пред вестника.", "date": "2018.07.24", "title": "Отровеният с \"Новичок\" в Еймсбъри смятал, че е подарил на приятелката си парфюм"}
{"url": "https://www.24chasa.bg/novini/article/6977171", "text": "При средна цена 70.50 лева за мегаватчас е търгуван днес токът на Българската независима енергийна борса /БНЕБ/, показват данните от борсата. Сделките са на база утрешен ден на доставка /25 юли/. Средната цена на пиковата енергия /9.00-20.00 ч./ e 81.81лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 59.19 лв. за мегаватчас. Най-ниската цена в рамките на днешната сесия, при утрешен ден на доставка, е 41.01 лв. за мегаватчас, достигната за 4.00 ч., а най-високата е 85.00 лв. за мегаватчас - за 16.00 часа, предава БТА. Данните от БНЕБ показват, че са продадени общо 18026.80 мегаватчаса електроенергия. Енергийната борса вчера затвори при средна цена 71.65 лв. за мегаватчас. В сегмента \"пазар в рамките на деня\" за днес, 24 юли, БНЕБ отчита общ търгуван обем от 296.70 MWh.", "date": "2018.07.24", "title": "Енергийната борса затвори при средна цена 70.50 лева за мегаватчас"}
{"url": "https://www.24chasa.bg/novini/article/6977195", "text": "Млад мъж се е удавил в езерото в лесопарка \"Липник\" край Русе. Това съобщиха от полицията в крайдунавския град. Сигналът за изчезването му е постъпил около 3,50 часа тази нощ. На място са били изпратени служители от сектор \"Спасителни и оперативни дейности\" и екип с противопожарен автомобил. Извършен е оглед на водоема. Определено е и мястото на изчезване по информацията, предоставена от очевидци. Повикан е и водолазен екип от Велико Търново, предава БТА. Тялото е било открито днес по обед. Случаят се изяснява.", "date": "2018.07.24", "title": "Млад мъж се е удавил в езеро край Русе"}
{"url": "https://www.24chasa.bg/novini/article/6977172", "text": "Спасителните служби са открили 28 тела на загинали след разрушаването на язовирна стена в провинция Атапу, Югоизточен Лаос, предаде ТАСС, като се позова на Виетнамската информационна агенция. Стотици хора остават в неизвестност.  , предадоха световните агенции, позовавайки се на лаоската държавна осведомителна агенция КПЛ. Без дом са останали над 6600 души. Властите са доставили лодки, за да помогнат за евакуиране на хората, предаде БТА. Висши правителствени представители са се отправили към мястото на бедствието. Причината за срутването засега е неизвестна. Според строителната компания възможно е причината да е в продължителните дъждове, след които в язовира са се събрали значителни количества вода, отбелязва Франс прес. Южнокорейската агенция Йонхап предаде, че една от участващите в строителството южнокорейски компании е изпратила в Лаос своя президент и сформирала в Сеул екип за спешни действия. Компанията се опитва да установи дали язовирът е прелял или язовирната стена се е скъсала, посочва Асошиейтед прес. Според Йонхап, която цитира неназован представител на същата компания, количеството на валежите в района е били три пъти повече от обичайното и един от петте помощни язовири е прелял. Властите са потърсили съдействие от правителствени служби, полицията и военните, от бизнеса и гражданите за осигуряване на хранителни продукти, питейна вода и лекарства В Лаос, който изнася основната част от произведената водноелектрическа енергия в съседните страни, и главно в Тайланд, се строят няколко десетки язовира. От години природозащитни организация изразяват безпокойство от амбициозните водноелектрически проекти на Лаос. Те се тревожат най-вече за отражението, което ще имат върху река Меконг, не само за флората и фауната, но и за селското население и местната икономика, които зависят от реката. Язовирът и ВЕЦ Ксе Пиан-Ксе Намной се строи от смесена фирма, включваща южнокорейски, тайландски и лаоски компании. По график той трябвало да бъдат открит тази година. За момента не е ясно дали вече е бил в експлоатация, отбелязва Асошиейтед прес. Според АФП, която цитира сайта на строителния консорциум, централата с мощност 419 мегавата на язовира се очаквало да заработи от 2019 г. Съоръжението струва над един милиард долара и се строи от 2013 г.", "date": "2018.07.24", "title": "Откриха 28 тела на загинали след разрушаването на язовирна стена в Лаос (Видео, снимки)"}
{"url": "https://www.24chasa.bg/novini/article/6976936", "text": "Полякът Анджей Баргел е първият човек, който се спуска със ски от втория по височина връх в света К2 ( 8 611 м. ) Анджей се спуска от върха в пакистанската част след изтощително изкачване. Върхът се намира на границата между Пакистан и Китай и е вторият най-висок в света, К2 се смята за най-опасния връх в света, един от четирима алпинисти намират смъртта си там.  Неговият брат заснема изкачването и слизането със специален дрон, който e първият в света подходящ за заснемане на височина от 8 000 метра, пише Дейли Мейл. Търсачът на екстремни усещания има голям опит в алпинизма. През 2015 г. получава награда от Полския златен кръст за заслуги и популяризиране на полските скиори в чужбина. А полският National Geographic го определя за човек на годината в резултат на героичните му опити за спускане със ски от върхове като Шиша Пангма и Манаслу. Първият му опит за спускане със ски по К2 е през 2017 г., но тогава се отказва заради тежки метеорологични условия.  Преди началото на изкачването Анджей казва: „Не успях при първия си опит, но сега мога да избирам от поне 3 различни маршрута, по които да се спусна със ските, тръгвайки надолу ще реша по кой спрямо метеорологичните условия\".", "date": "2018.07.24", "title": "Поляк е първият човек, спуснал се със ски от най-опасния връх К2 (Видео)"}
{"url": "https://www.24chasa.bg/novini/article/6977205", "text": "Президентът на Руската федерация Владимир Путин изказа съболезнования на гръцкото ръководство във връзка с гибелта на хора в резултат от горските пожари в Гърция и предложи да окаже необходимата помощ за преодоляване на последствията от извънредната ситуация, съобщи ТАСС, позовавайки се на пресслужбата на Кремъл. Телеграмата на руския лидер е адресирана до президента на Гърция Прокопис Павлопулос и премиера Алексис Ципрас. Руският държавен глава подчертал, че в Русия искрено споделят скръбта на братския народ и предал думи на съчувствие към роднините и близките на загиналите, а също пожелания за бързо оздравяване на всички пострадали, се казва в съобщение на Кремъл. Президентът на Русия изразил готовност да окаже необходимата помощ за преодоляването на последствията от стихийното бедствие, предава БТА. Говорителят на израелското външно министерство Емануел Нахшон заяви, че Тел Авив е готов да окаже помощ на пострадалите от пожара в Гърция. Той съобщил това в своята страница в Туитър. Драги гръцки приятели, приемете нашите искрени съболезнования във връзка с фаталните последици от разрушителните горски пожари. Ние сме готови да ви окажем всякаква възможна помощ, съобщил говорителят на израелското външно министерство в своята страница в Туитър. Той добавил, че по нареждане на премиера Бенямин Нетаняху еврейската държава ще предостави медицинска помощ на пострадалите от пожарите. Италианският премиер Джузепе Конте изрази солидарност на властите на Гърция във връзка с гибелта на хора в пожарите, обхванали обширни райони около Атина, и изрази готовност да изпрати два специализирани самолета Канадер в помощ на местните пожарни служби. Това написал ръководителят на италианското правителство в своя профил в Туитър. Дълбоко съм потресен от гибелта на толкова хора в резултат на пожарите в Гърция. Италия изразява своята солидарност с гръцкия народ и вече е подготвила за изпращане два Канадера, написал Конте. /", "date": "2018.07.24", "title": "Путин предложи на Гърция помощ в борбата с горските пожари"}
{"url": "https://www.24chasa.bg/novini/article/6977212", "text": "Партньорът на покойния певец Джордж Майкъл Фади Фауаз даде своя версия за смъртта на музиканта - според него той се е самоубил, пише в. \"Сън\", цитиран от БТА. Фауаз намерил тялото на поп изпълнителя в собствения му дом. Преди това двамата се скарали и поради тази причина Фади бил принуден да нощува в автомобила си. По думите на Фауаз Джордж Майкъл много болезнено преживял кончината на майка си, починала от рак през 1997 г. Певецът се самоубил на рождения й ден - на 24 декември. Той трябвало да направи пет опита, за да отнеме живота си. Джордж Майкъл почина на 25 декември 2016 г. Според официалната версия смъртта му е причинена от сърдечна недостатъчност.", "date": "2018.07.24", "title": "Приятелят на Джордж Майкъл мисли, че певецът се е самоубил"}
{"url": "https://www.24chasa.bg/novini/article/6977236", "text": "Стените и съоръженията на деветте големи язовира за питейно-битово водоснабдяване, стопанисвани от Министерството на регионалното развитие и благоустройството чрез ВиК операторите, са в добро експлоатационно състояние, съобщиха от Министерството. Съоръженията не преливат. Състоянието и нивата им се наблюдават постоянно. С цел превантивно освобождаване на обем контролирано се изпускат язовирите \"Христо Смирненски\", \"Ново Паничарево\" и \"Студена\". Изпускането е със стойности под допустимите за съответното съоръжение. Нивата в тях, както и в останалите язовири - \"Среченска бара\", \"Боровица\", \"Камчия\", \"Ясна Поляна\", \"Йовковци\" и \"Асеновец\", се поддържат в съответствие с подадения от Министерството на околната среда и водите одобрен месечен график. Количествата в тези шест язовира са в рамките на общия им обем и те не се изпускат. За осигуряване на необходимата проводимост речните легла до 500 метра след язовирните стени са почистени.", "date": "2018.07.24", "title": "Деветте язовира за питейно-битово\nводоснабдяване са в добро състояние"}
{"url": "https://www.24chasa.bg/novini/article/6977239", "text": "Подсъдим за убийство изпадна в истерия по време на заседание по делото му в Окръжния съд на Смолян. 56 -годишният Ангел Нунев от Ракитово крещял разплакан, удряйки си главата в банката: \"Нещо лошо става с мен! Нещо лошо става с мен! Братя, защо мълчите, помогнете ми\". Нунев е обвинен в умишлено убийство, извършено по особено жесток и мъчителен начин на дървосекач, също от Ракитово, в началото на август миналата година. Обвинението срещу него е, че умишлено е умъртвил Атанас Наков. Ангел, който също е дървосекач се върнал от Ракитово след 4-дневна сватба на свой близък. Когато отива на обекта в гората в района на връх Свобода установил, че му няма коня и резачката. А неговият колега Атанас Наков спи пиян. Нунев започнал да го рита и да го бие с дърво. Скоро след това Атанас се почувствал зле. Бил е закаран в Баните, но там не казал за побоя. След няколко часа престой го пуснали да си ходи. По време на пътя му прилошало, поискал вода и починал. От тогава до сега Ангел е с мярка „задържане под стража“. Заради състоянието на мъжа заседанието бе отложено. Макар и неколкократно да се е виждал с адвокатите си, твърдял, че те не знаят нищо, че никога не са ходили да го видят в ареста. Заради състоянието на мъжа заседанието бе отложено. Назначена му бе съдебно-психиатрична експертиза, която да даде становище дали той може да участва в съдебния процес.", "date": "2018.07.24", "title": "Подсъдим за убийство изпадна в истерия в съда, пратиха го на психиатър"}
{"url": "https://www.24chasa.bg/novini/article/6977247", "text": "Мъж на 36 години загина при пороя в Тетевен във вторник сутринта. Инцидентът станал под връх \"Червен\", казаха от полицията. Мъжът пътувал с джип, който оставил до къща за гости и тръгнал пеша за града. Опитал се да прекоси реката там, където преди пороя имало брод, но буйната вода го повлякла и отнесла. След като напразно очаквала завръщането му съпругата подала сигнал, за изчезването му. Първоначално било невъзможно да бъде открито тялото на удавения, тъй като съществувала реална опасност водата да вземе нова жертва. Кметът на Тетевен д-р Мадлена Бояджиева настояла да се изчака отдръпването на пороя, за да се пристъпи към търсенето му. Около 11.30 часа огнеборци успели да открият и извадят трупа на мъжа, установена е самоличността му, работи се по изясняване на случая, допълниха от полицията.", "date": "2018.07.24", "title": "Беснееща вода взе жертва в Тетевен"}
{"url": "https://www.24chasa.bg/novini/article/6976792", "text": "ГЕРБ ще подкрепи мотивите на президента Румен Радев и ще се съобрази с ветото, което той наложи върху трети и четвърти параграф от преходните и заключителните разпоредби на промените в Закона за приватизация и следприватизационен контрол. Това съобщи на брифинг в парламента председателят на ПГ на ГЕРБ Цветан Цветанов. Според него с ветото на държавния глава се обезсмисля внасянето на нови промени в закона. на Парламентарната група да разработи и внесе нова поправка в Закона за приватизация и следприватизационен контрол, за да отпаднат всички съмнения за лобизъм и действието на текстовете да не се разпростира спрямо заварени приватизационни договори. Ново предложение в текстовете на законопроекта престави Данаил Кирилов. Според тях се създава нова т. 35 Г, която гласи: Забраняват за изменения на задължения, възложени с приватизационния договор, независимо от настъпили промени след сключването му, включително заплащане на цена, извършване на инвестиции, погасяване на дългосрочни публични задължения на приватизираното дружество, както и просрочени задължения за изплащане на трудови възнаграждения. Не могат да се намаляват, предоговарят или изключват неустойки, обезщетения или други санкционни последици от неизпълнение на договорни задължения, независимо дали те са съществени, допълнителни, вторични или специфични. Според Кирилов ГЕРБ няма нищо общо с интерпретациите в публичното пространство и не са използвали понятието специфични задължения. Групата е подкрепила текстовете, въпреки че се е виждало, че има несъответствия в тях, тъй като те да били подкрепени от икономическа комисия. Понятието специфични задължения е абсолютно несъотносимо към договора, с който се свързват въпросните промени. Изпълнявам заръката на Борисов, който изрично заяви: не сме щадили правителството и не сме взели страна по този спор. Правителството миналата година определи 2,200 млн., за да може да се продължи делото за този договор във ВАС. Този договор е сключен 2008 г., следователно този срок изтича, подчерта още Данаил Кирилов. Надяваме се, ако ветото на президента бъде внесено утре, да се свика икономическа комисия, за да може да се разгледат и приемат до края на седмицата промените, свързани със Закона по енергетика, допълни Делян Добрев. Той уточни, че единствените промени между 1 и 2 четене, които ГЕРБ е направил, са свързани с него - те касаят либерализирания пазар. Промените са спешни, тъй като от 1 юли започна модела на либерализиран пазар и от 50 и няколко активни търговци на ток, голяма част не могат да изпълнят високите изисквания по отношение на даването на гаранции, които сме заложили през април - 150% гаранция от най-високото възможно предложение от последните 12 месеца. Поставени сме пред избор дали да намалим конкуренцията в сектора или да намалим изискванията, за да има по-пазарна среда. По думите му тези текстове са подкрепени от всички.", "date": "2018.07.24", "title": "ГЕРБ ще подкрепи ветото на Радев върху промените в закона за приватизацията"}
{"url": "https://www.24chasa.bg/novini/article/6977264", "text": "Незрящ френски учител измина пеша за 7 дни 140 км в Салар де Уюни - плитко солено безотточно езеро в Боливия, което през зимата пресъхва и се превръща в най-голямата солна пустиня на планетата, предаде Франс прес. \"Незрящият учител Албан Тесие приключи 140-километровия си преход в Салар де Уюни, за да покаже на света, че физическите ограничения не са непреодолима бариера по пътя към успеха\", оповести министерството на културата и туризма на Боливия, предаде БТА. Четиридесет и една годишният Тесие, който е родом от Нант, получил медийна подкрепа от боливийските власти, които възнамерявали да направят реклама на Салар де Уюни - една от най-големите туристически атракции на страната. Тесие ползвал слухов джипиес, теглел количка на колелца, в която имало неща от първа необходимост, и бил следен от разстояние от поддържащ екип. Салар де Уюни е с площ 10 582 кв.км и се намира на 3650 метра надморска височина в департамента Потоси. В Салар де Уюни са най-големите залежи от литий на планетата. Температурите там варират между минус 3 градуса и 20 градуса Целзий. Тесие трябвало да се бори с ветрове и студено време. Той е засегнат от пигментозен ретинит - наследствено заболяване, което в редица случаи причинява слепота.", "date": "2018.07.24", "title": "Сляп френски учител прекоси пустиня в Боливия за 7 дни"}
{"url": "https://www.24chasa.bg/novini/article/6976729", "text": "Председателят на Народното събрание Цвета Караянчева изпрати съболезнователен адрес до председателя на парламента на Република Гърция Николаос Вуцис. С най-дълбока загриженост следим новините за опустошителните пожари във Вашата страна и сме покрусени от многобройните човешки жертви, които причинява огнената стихия, отбелязва в писмото Цвета Караянчева, съобщиха от пресцентъра на Народното събрание „В този тежък за Гърция момент позволете ми да изразя най-искрена приятелска и човешка съпричастност и солидарност. Моля, приемете моите и на народните представители съболезнования и съчувствие към семействата и близките на жертвите“, пише в съболезнователния адрес председателят на Народното събрание. Цвета Караянчева изразява надежда с общите усилия на държавата и гражданите последиците от тази огромна по мащабите си трагедия скоро да бъдат преодолени.", "date": "2018.07.24", "title": "Караянчева изрази съболезнования за многобройните жертви на огнената стихия в Гърция"}
{"url": "https://www.24chasa.bg/novini/article/6976726", "text": "Поради липса на ученици закриват Езиковата гимназия в Търговище. ПГИЧЕ \"Митрополит Андрей\" не може да реализира държавния план-прием за четвърта поредна учебна година и това е основната причина за крайната мярка, пише в докладната до Общинския съвет вносителят на предложението зам.-кметът Рая Матева, информира БТА. Профилираната гимназия за изучаване на чужди езици е разкрита през март 2003 г. През първата учебна година тук се обучават 66 ученици в три паралелки. През следващите приемът на ученици в 8 клас се реализира успешно, като броят им през учебната 2007-2008 г. достига 269 ученици. От учебната 2014-2015 г. настъпва негативен процес на намаляване на учениците и няма сформирана паралелка в 8 клас. Тази тенденция продължава и през следващите учебни години. Причините са свързани със засилената миграция на семействата от града и региона в чужбина или в по-големите градове. Значителен е и отливът на ученици, желаещи да се обучават в профилираните чуждоезикови паралелки на училището, поради разкрити паралелки с подобен учебен план в двете общински средни училища в Търговище. Тези фактори са причина ПГИЧЕ \"Митрополит Андрей\" да не може да реализира държавния план-прием за четвърта поредна учебна година. През периода с нулев прием в 8 клас учениците намаляват: от 139 през 2014-2015 г. до 23 през 20017-2018 г. и за 2018-2019 г. - няма желаещи. След излизането на резултатите от първи етап на класиране става ясно, че и тази година обявения държавен план-прием на ПГИЧЕ няма да бъде реализиран. Заради това началникът на РУО-Търговище Елка Станчева издава заповед за закриване на паралелката. На основание заповедта на РУО, невъзможността за финансиране на училището и създалата се трайна тенденция за липса на ученици се налага закриване на учебната институция. Учители няма да бъдат освобождавани, тъй като досега те са били титуляри в други училища и са били лектори в Езиковата гимназия. Директорът се пенсионира, другият непедагогически персонал е вече устроен на работа, уточни Елка Станчева.", "date": "2018.07.24", "title": "Закриват езиковата гимназия в Търговище"}
{"url": "https://www.24chasa.bg/novini/article/6976739", "text": "В сряда в Йоханесбург започва 10-а среща на върха на БРИКС; предвижда се да участва и президентът на Русия Владимир Путин. Доколкото юбилейният форум ще протече в Африка, той ще спомогне да се затвърди сериозната геополитическа роля на обединението. Лидерите на Индия, Китай, Русия, Бразилия и Южна Африка смятат освен това да обсъдят правилата на играта в дигиталната икономика в епохата на Четвъртата индустриална революция. Юбилейната среща на БРИКС е вече втората, организирана на африканския континент. Ще я съпътстват още над десет прояви в Йоханесбург с участието на представители на \"петорката\" - парламентаристи, бизнесмени, финансисти, митничари, младежи, спортисти. Ситуационно-кризисният център към руското външно министерство информира в понеделник, че във връзка с форума на БРИКС в Йоханесбург са засилени мерките за сигурност. Многостранните връзки в рамките на \"петорката\" се развиват доста интензивно на различни нива и в различни области. За Русия значението на формата БРИКС нараства с влошаването на отношенията й със Запада. Ще припомним, че историята на БРИКС започва от инвестиционната идея, хрумнала през 2001 г.на британеца Джим О'Нийл, главен икономист на американската банка \"Голдман Сакс\". Той предсказа навремето бурен възход на най-големите развиващи се икономики и препоръча на инвеститорите да купуват ценни книжа на четири страни, наричани със съкращението БРИК (Бразилия, Русия, Индия и Китай). По-късно в групата се включи Южна Африка и тя се изписва вече като БРИКС. Не само международните инвеститори, но и лидерите на изброените страни харесаха идеята; държавите решиха да образуват неформална организация. Седемнайсет години по-късно О'Нийл не е изгубил вяра в БРИКС, сочи негово скорошно интервю за китайската агенция Синхуа. Според \"бащата\" на БРИКС след първата си среща на върха през 2009 г. в Русия страните-членки са задълбочили сътрудничеството си в икономиката, политиката и хуманитарната сфера. Колкото до изявленията, че потенциалът на \"петорката\" се бил изчерпал, О'Нийл изтъква: \"Развитието на страните от БРИКС наистина се забави; това обаче е нещо нормално в процес на преход. Влиянието им все още е значително\". Той обръща внимание, че постигнатото от китайската икономика към края на 2017 г. - растеж на БВП с 6,9 на сто - надхвърля прогнозните резултати. Същевременно, ако съдим по последната прогноза на Организацията за икономическо сътрудничество и развитие за 2018-2019 г., Китай ще свали темпото на растежа първо на 6,7, после и на 6,4 процента. Ако пък избухне търговска война със САЩ, то може да се забави още повече. Нищо чудно, че лидерите на страните от БРИКС ще отделят в Йоханесбург специално внимание на темата за световната търговия в контекста на търговските войни, започващи между Китай и САЩ, както съобщи руският министър на икономическото развитие Максим Орешкин. А според Чжан Цзюн, помощник на китайския външен министър, страните от БРИКС ще засилят координацията си в макроикономическата политика, за да реагират срещу едностранните действия и търговския протекционизъм на САЩ. В тази връзка участниците в южноафриканската среща ще обсъдят рисковете, породени от промените в търговско-икономическата политика на САЩ, и ще заявят, че правилата на Световната търговска организация трябва да бъдат спазвани от всички държави. Министрите на икономиката и на външната търговия от БРИКС одобриха на своя среща договорености в сферите на дигиталната икономика, премахването на търговските бариери, защитата на интелектуалната собственост, електронната търговия, развитието на малките и средните предприятия, търговията с услуги и стандартизацията. Тези насоки се предвижда да бъдат затвърдени в заключителна декларация от срещата на върха. Участниците в БРИКС планират да използват по-активно ресурсите на Новата банка за развитие (НБР), създадена от страните-членки в Шанхай, за финансиране на инфраструктурни проекти. Както разказа руският зам.-министър на финансите Сергей Сторчак, НБР смята да финансира четири проекта в Русия. Един от тях цели модернизация на системи за водоснабдяване и водоотвеждане, друг включва мерки за комплексно развитие на малки исторически градове и селища. Инвестициите може да надхвърлят общо един милиард долара. Основната тема на срещата е обявена като \"БРИКС в Африка: сътрудничество с развиващите се страни, насочено към приобщаващ растеж в епохата на Четвъртата индустриална революция\". В дискусиите ще имат възможност да се изкажат лидерите на девет африкански държави - председателки на регионални сдружения. Всички те са поканени да участват в проявата чрез форматите \"аутрийч\" и \"БРИКС плюс\". Замисълът е да се покаже, че БРИКС не се затваря в себе си, а упражнява влияние върху целия африкански континент. Още повече че африканското направление се нарежда и сред приоритетите на Русия, както личи от новата редакция на Концепцията за външната политика на страната. \"Формираният през съветската епоха потенциал за сътрудничество със страните от Африка не е изгубен - увери пред \"Независимая газета\" Юрий Верташов, научен сътрудник в Центъра за изследване на руско-африканските отношения и външната политика в Института за Африка към РАН. - Най-важно за изграждането на отношения помежду ни днес е да се откажем от идеологическите подходи, да се ориентираме към взаимноизгодно сътрудничество. Страните от Африка все повече привличат вниманието на руския едър и среден бизнес.\" По думите на експерта Русия разширява сътрудничеството с африканските страни в петролногазовата сфера, дейно се включва в строежа на атомноенергийни обекти. Осезаем е приносът на федерацията в създаването на системи за сателитни комуникации. Важна сфера остава военнотехническото сътрудничество. \"В страните южно от Сахара делът на руските тежки оръжия е 27 на сто, в тези от Северна Африка - 30 процента. На континента се използват общо към 700 руски хеликоптера\", подчерта Верташов. Взаимодействието между Русия и Африка може да стигне до пробив, убеден е той. \"Руският бизнес има достатъчна база, за да разшири позициите си в Африка. Това налага извода, че отношенията с Черния континент ще се диверсифицират и ще добият системен характер\", заяви експертът. /От БТА/", "date": "2018.07.24", "title": "БРИКС взема Африка под закрила и отправя предизвикателство към САЩ"}
{"url": "https://www.24chasa.bg/novini/article/6976746", "text": "Вчера към 5 часа следобед усетихме, че във въздуха има дим. Отначало не се виждаше да има пламъци, защото самият пожар беше по-далече от нас, беше в планината. Не се знае от какво точно е възникнал, вероятно може да е от много топлото време, имаше горещ вятър от Африка. И понеже има много иглолистни дървета и огъня се разпространяваше много бързо. Това разказа   българката Ина Лозанова, която живее в градчето Рафина. \"Вятърът беше със скорост над 100 км/ч. Огънят много бързо достигна до нас и ситуацията беше просто трагична. Хората се чудиха как да избягат и какво да направят, пръскаха къщите с маркучи и пожарогасители. Качихме се на колите си и избягахме към водата и през нощта бяхме на плажа. В засегнатия район хората са изкарали нощта във водата и са ги прибирали с лодки и кораби. Организацията е на ниво, защото има непрекъснато 24-часово дежурство в болниците, където се предоставя безплатна помощ на хората, независимо дали са гърци или чужденци. Раздава се безплатно храна и вода\", допълва тя.", "date": "2018.07.24", "title": "Българка за огнената стихия в Гърция: Хората изкараха нощта във водата"}
{"url": "https://www.24chasa.bg/novini/article/6976772", "text": "Част от древното селище, открито при разкопки по трасето на магистрала \"Струма\" край благоевградското с. Покровник, ще бъде запазено на място, друга част - преместено. Това каза пред BTV проф. Николай Овчаров, съветник на министъра на културата Боил Банов. Разкопките приключиха в края на миналата седмица. Инициативен комитет се обяви за препроектиране на трасето на магистрлата, за да се запази на място древното римско селище като туристическа атракция. Това обаче не е добър вариант, защото ще се забави строителството и ще се изхарчат още средства. Комисия от МК трява да реши как да се продължи строителството. \"Магистралата ще мине в периферията на селището и не засяга най-интересните обекти. Има три сгради, които са важни – баня, римска гробница и малка църква. Банята е така ситуирана, че е извън магистралата и ще си остане на мястото, докато другите две сгради ще бъдат демонтирани камък по камък и пренесени на няколко метра встрани, за да излязат от трасето на магистралата и експонирани там\", допълни проф. Овчаров. По неговите думи, е взето решение, че магистралата е много важна и не може да бъде премествана. При теренните обхождания стана ясно, че селището се развива на хълма, който се намира встрани от магистралата и че всъщност разкриването на това селище тепърва предстои. След като бъде направена магистралата, при разкриването на основните сгради хората наистина ще има какво да видят, увери проф. Овчаров. От община Благоевград засега не коментират изявленията на археолога, защото не са получили официално становището на специалната комисия. Очаквайте продължение.", "date": "2018.07.24", "title": "Местят два древни обекта по \"Струма\", магистралата - не"}
{"url": "https://www.24chasa.bg/novini/article/6976761", "text": "Най-малко 60 души са загинали в горските пожари, избухнали вчера в района на Атина, съобщи кметът на Рафина Евангелос Бурнус за гръцката телевизия Скай, цитиран от Ройтерс. Броят на загиналите се увеличава, надхвърли 60, каза той, предава БТА. Двама граждани на Полша, майка и син, са сред загиналите, съобщи полско радио, цитирано от ТАСС. Двамата били на лодка сред евакуирани от хотел лица. По-късно телата им изплували от морето. Местната полиция разследва случая.", "date": "2018.07.24", "title": "Над 60 са вече жертвите на пожарите край Атина"}
{"url": "https://www.24chasa.bg/novini/article/6976424", "text": "През последните пет години пазарът на произвежданите в Китай роботи бележи 20-процентен ръст. По данни на Националната федерация на производителите на роботи за 2017 г. в страната са били произведени 131 000 индустриални робота, а компаниите в сектора са били над 6500, предава  Китай също така е въвежда в употреба най-голям брой индустриални роботи от 2013 г. насам. В същото време обаче, делът на произведените в Китай индустриални роботи е спаднал за първи път под 27% за последните пет години, тъй като в сектора навлизат утвърдени чужди играчи.", "date": "2018.07.24", "title": "Производството на индустриални роботи в Китай с 20% ръст за последните 5 г."}
{"url": "https://www.24chasa.bg/novini/article/6976770", "text": "Тетевенските села Глогово и Градежница държат първенството по паднал дъжд в понеделник вечерта - 100 литра на квадратен метър. Което пък наложи обвяването на бедствено положение  \"Основните поражения са в две махали в Глогово, където около 300 души са откъснати от селото\", каза кметът на Тетевен д-р Мадлена Бояджиева. Прелялата река Вит безмилостно нахлу и в 15 домакинства в с. Градежница във вторник около 5 часа сутринта. Стопаните бяха събудени от мътните талази, унищожаващи покъщнината им, съобщи кметът на селото Свилен Чернин. След обилните валежи бе прекъснато електрозахранването в Глогово, вода също няма заради скъсан водопровод. Но пък всички къщи в двете села са били отводнени, тъй като 3 екипа на пожарните в Тетевен и Ловеч са работили без прекъсване. Друг екип е почиствал шахтите в Тетевен. \"Предприехме спешни мерки за речното корито на Вит - направени са диги. Освен това между Глогово и Градежница са се активирали свлачища - там също се работи. Свързахме се с БЧК, които ще осигурат хранителни продукти и вода за хората\", допълни д-р Бояджиева. Тя и областният управител Георги Терзийски незабавно посетиха двете бедстващи села. Присъствието им там бе прието като знак, че всичко ще се оправи по най-бързия начин.", "date": "2018.07.24", "title": "Обявиха бедствено положение в Тетевенско"}
{"url": "https://www.24chasa.bg/novini/article/6976785", "text": "Турският президент Реджеп Тайип Ердоган заяви днес, че израелският закон, според който само евреите имат право на самоопределение, узаконява потисничеството и показва, че Израел е \"най-ционистката, фашистка и расистка страна\", съобщава БТА. Новият израелски закон има за цел да продължи да притеснява и изолира палестинците, каза турският лидер в Анкара, чиято реч е предавана по телевизия Ен Ти Ви. В реч пред депутати от управляващата Партия на справедливостта и развитието Ердоган заяви също, че Израел се е проявил като \"терористична държава\", атакувайки палестинците с танкове и артилерия, а духът на Адолф Хитлер се появил отново сред някои от израелските управляващи. Турският президент обеща също да продължи операциите на силите за сигурност по всички граници на Турция, докато заплахите за сигурността не бъдат напълно премахнати. Той добави, че никой няма право да критикува новия закон срещу тероризма, който подготвя турското правителство. Извънредното положение, което влезе в сила след опита за преврат през юли 2016 г. , изтече миналата седмица. Опонентите на Ердоган казват, че новият правителствен антитерористичен закон, който сега се обсъжда в парламента, ще даде на Ердоган големи правомощия.", "date": "2018.07.24", "title": "Ердоган: Израел е най-фашистката и расистка страна в света"}
{"url": "https://www.24chasa.bg/novini/article/6976788", "text": "Барелеф на изглеждащ напълно съвременен велосипед беше открит върху стената на древен индийски храм, построен преди 2000 години, пише в. \"Мирър\". Строителите на този архитектурен комплекс от периода Чола сигурно са предвидили идването на велосипеда, което се е състояло много векове по-късно, предаде БТА. Правен Мохан, който открил барелефа на една от стените на храма Панчаварнасвами, пусна видео с находката си в Ютюб. В клипа се вижда как човек кара съвременно колело, което досега считахме, че е видяло бял свят преди 200 години. Но индийците са знаели за него 18 века по-рано.", "date": "2018.07.24", "title": "Откриха барелеф на съвременен велосипед в индийски храм отпреди 2000 години"}
{"url": "https://www.24chasa.bg/novini/article/6976745", "text": "Център за протезиране и социална рехабилитация заработи към държавната болница и дава шанс на хора с ампутирани крайници да започнат пълноценен живот. Според директора на болницата д-р Бойко Мирайзчийски той е единственият в страната и вече е помагнал да двама души да се върнат към нормалното си ежедневие. Центърът става факт след кампанията на 24 часа \"Да помогне на Тони да стъпи в живота с нови крака\". Именно вестникът свърза Антония, спасена от ортопедите на УМБАЛ Бургас след скок пред влак, с Националния алианс за интеграция след ампутация и протезиране. Така 21-годишното момиче става първият пациент на Центъра за протезиране и социална рехабилитация, а девет месеца след инцидента Тони ходи, работи и дори спортува.  Центърът осигурява безплатно лечение благодарение на сключен меморандум между Алианса за интеграция след ампутация и протезиране и общините Бургас и Созопол. Протезите се поемат от Социално осигуряване, а разходите по престоя и медицинските дейности се покриват от Здравната каса, обясни д-р Миразчийски. Специалистите в Бургас черпели опит от световни практики в градове като Пекин и Берлин, каза адв.Теньо Тенев, зам.председател на алианса. \"Тенденция в Европейския съюз е такива хора бързо да бъдат връщани в обществото. В Бургас успяхме да постигнем уникално сътрудничество, каквото няма никъде в страната. Рехабилитацията на човек с изкуствени крайници се отличава от обичайния рехабилитационен процес\", добави адв.Тенев. Освен Антония Спасова, която вече работи и постига спортни успехи в специализирани състезания по тенис на маса, центърът върна към живота и 57-годишния Христо Христов от Руен, останал без два крака заради измръзване. Той се е научил да ходи с протезите за по-малко от 10 дни, с помощта на опитни рехабилитатори, които прилагат упражнения на симулационен терен, наподобяващ естествени настилки от градската среда.", "date": "2018.07.24", "title": "В Бургас прохождат с ампутирани крайници, пациентка вече спортува (Снимки)"}
{"url": "https://www.24chasa.bg/novini/article/6976818", "text": "По информация на посолството ни в Атина българска гражданка е пострадала в следствие на пожарите в района на гръцката столица. Тя е с изгаряния, настанена е в болница, без опасност за живота. Дипломатическата ни мисия е в контакт с близки на нашата сънародничка и е в готовност да окаже необходимото съдействие. Това съобщиха от Министерството на външните работи. Припомняме, че по информация на посолството в Атина на територията на Гърция големи пожари избухнаха в района на Кинета, Атика, в района на Метохи, близо до гр. Ханя на остров Крит, района на Пендели, Атина и в района на Рафина, Атика. Най-много са жертвите в района на Неа Макри, населените места Мати, Кокино лиманаки, общ. Рафина. Към 11.00 часа по-голямата част от огнищата на пожарите са овладени. На място остават екипи на пожарната служба, които продължават да работят за справяне с последствията и локализиране на вторичните огнища. Движението по пътния участък Атина – Коринт се възстановява постепенно. Затворена за движение остава част от националния път на Ханя-Ретимно, о. Крит. До този момент гръцките власти съобщават за 50 загинали, 156 ранени, от които 11 в тежко състояние. Пострадали са 16 деца. Опожарени са 1000 къщи и 300 автомобила. Има опасения, че броят на жертвите може да се увеличи. На телефон 199 могат да бъдат подавани сигнали към гръцката противопожарна служба за изчезнали хора, като е необходимо да се предостави информация за тях. Министерството на външните работи съветва българските граждани, които се намират на територията на Гърция, да следват стриктно указанията на местните власти и да не предприемат действия, които могат да застрашат тяхната безопасност. В случай на необходимост, нашите сънародници могат да се обръщат за съдействие към кризисния щаб, сформиран към посолството, на телефон: +30 6937 096 220.", "date": "2018.07.24", "title": "Българка е пострадала при пожарите край Атина, с изгаряния е"}
{"url": "https://www.24chasa.bg/novini/article/6976847", "text": "Окръг Гюргево е под червен код за опасност от поява на африканска чума по свинете, заяви директорът на Санитарно-ветеринарната дирекция в Гюргево Ливиу Флореску, цитиран от агенция Аджерпрес. По думите му властите са предприели серия мерки за предотвратяване появата на болестта. \"Окръг Гюргево е под червен предупредителен код, защото само окръг Кълъраш ни дели от Яломица и Констанца, където са установени случаи на африканска чума по свинете\", каза Ливиу Флореску. Той посочи, че в Гюргево няма регистрирани случаи на вируса, но въпреки това тази седмица ще се проведат информативни заседания с компетентните органи в окръга, предава БТА. Директорът на Санитарно-ветеринарната дирекция в Гюргево подчерта, че местни ветеринари осъществяват проверки на ГКПП Гюргево-Русе с цел предотвратяване на влизането в Румъния на продукти от животински произход, които могат да пренесат вируса на африканската чума. Българската страна организира филтри за дезинфекция на влизане и излизане от страната, а в граничния окръг Гюргево румънските ветеринари са бдителни и осъществяват контрол на граничния пункт при всички превози на живи животни, защото в България, на границата с Турция, се появи и чума по дребните преживни животни, каза още Ливиу Флореску. Агенция Аджерпрес съобщава още, че в окръг Сълаж, Северозападна Румъния, е потвърдено огнище на африканска чума по свинете при два трупа на глигани, намерени в гората край село Майерище. Окръжните власти веднага са предприели действия за борба със заболяването. Установена е зона на зараза и по-широка зона за контрол около мястото, където са намерени труповете. Дадени са специални инструкции за ограничения към местните стопани, които отглеждат прасета.", "date": "2018.07.24", "title": "Гюргево е под червен код за опасност от поява на африканска чума по свинете"}
{"url": "https://www.24chasa.bg/novini/article/6976849", "text": "Преди минути полицаи изкараха от подлеза 59-годишния  Инцидентът станал в подлеза на булевард \"България\" и  булевард \"Гоце Делчев\", където 59-годишният Иван държал будка за вестници и магазин за велосипеди.  Според свидетели мъжът, който разхождал куче, извадил палка, след като стрелецът му направил забележка. Мъжът се притеснил и стрелял със законно притежавания си пистолет.    Пострадалият е във ВМА, в противошокова зала, където лекарите се борят за живота му. Полицаи преди минути откараха стрелеца в полицията. На излизане той каза, че съжалява.       ", "date": "2018.07.24", "title": "Вижте стрелеца от подлеза в София (Снимки)"}
{"url": "https://www.24chasa.bg/novini/article/6976844", "text": "Три експлозии разтърсиха днес афганистанската столица Кабул, предоха световните агенции. Според полицейски източници става дума за ракети, ударили града. Две от тях са се взривили в жилищен район. Има най-малко трима ранени, предаде Франс прес. Местната агенция Хама прес съобщава, че едната от ракетите е паднала район на полицейска академия, предаде ТАСС, цитирана от БТА. Засега нито една терористична група не е поела отговорност за атаката.", "date": "2018.07.24", "title": "Три ракети паднаха в Кабул, има ранени"}
{"url": "https://www.24chasa.bg/novini/article/6976887", "text": "Във връзка с прогнозите за обилни валежи от вчера (23 юли) е задействан кризисният щаб в Държавната агенция за метрологичен и технически надзор, съобщиха от Агенцията. Извършват се 24-часови дежурства и се следи състоянието на язовирите в цялата страна, предава БТА. Днес председателят на агенцията Петър Горновски и главният секретар Николай Николов са на място в региона на Хасково и Кърджали, където се очакват най-обилни валежи. Те ще разговарят със собствениците на водоеми да се осигури свободен обем в съоръженията, които стопанисват и да следят 24-часа нивото им. Днес (24 юли), от 15.00 часа, в сградата на областната администрация на Хасково, ръководството на ДАМТН ще даде брифинг за взетите мерки и състоянието на язовирите към този момент.", "date": "2018.07.24", "title": "Язовирите в страната под денонощен контрол заради валежите"}
{"url": "https://www.24chasa.bg/novini/article/6976903", "text": "Хърватският вицепремиер и министър на отбраната Дамир Кръстичевич предложи в помощ на Гърция да бъдат изпратени два самолета-амфибия Канадер CL-215, предаде агенция ТАСС, като се позова на пресслужбата на министерството на отбраната. След консултации с премиера Андрей Пленкович, министърът на отбраната Дамир Кръстичевич е разпоредил подготовка за заминаване на два противопожарни самолета Канадер CL-215 с цел предоставяне на хуманитарна помощ на Гърция при потушаването на пожарите, ако е необходимо, се казва в съобщението,.  Хърватската противопожарна авиация има голям опит с потушаването на горски пожари при тежки природни условия, предава БТА. През лятото на 2017 г., когато горски пожари обхванаха адриатическото крайбрежие, участието на хърватските летци бе от съществено значение за овладяването на стихията, припомня агенцията. Турският външен министър Мевлют Чавушоглу заяви днес в Севернокипърската турска република (призната само от Анкара), че турски самолети и хеликоптери са готови да помогнат на Гърция, съобщава АП. Чавушоглу каза, че неговият гръцки колега Никос Кодзиас му е благодарил, но е казал, че в момента няма нужда от помощта. Министърът на земеделието и горите Бекир Пакдемирли заяви в Анкара, че самолетите са \"на 45 минути, ако има нужда, и са готови да се намесят веднага\". Президентът Реджеп Тайип Ердоган също изрази съболезнования и каза, че неговата страна е готова да окаже помощ. Около 50 души загинаха при горските пожари около Атина, а над 150 са ранените.", "date": "2018.07.24", "title": "Хърватия и Турция предложиха помощ на Гърция за борбата с пожарите"}
{"url": "https://www.24chasa.bg/novini/article/6976918", "text": "В курортното градче Мати откриха овъглените тела на още 11 души, загинали в резултат на мащабните пожари край гръцката столица Атина, съобщава гръцкото издание Protothema.  . Четирима души са открити в изгорена кола,  други четирима са намерени в близка къща, а още 2 тела са открити на хълм наблизо. В къщата си са загинали майка с две дъщери на 5 и 6 години, както и баба им, която е побягнала от къщата, за да се спаси, но не е успяла. Друг човек е намерен изгорял в кола край таверна.", "date": "2018.07.24", "title": "11 овъглени тела откриха в гръцкия курорт Мати"}
{"url": "https://www.24chasa.bg/novini/article/6976927", "text": "Израелският премиер Бенямин Нетоняху заяви днес, че Турция при управлението на президента Реджеп Тайип Ердоган се превръща в \"мрачна диктатура\", предаде АФП. Нетаняху каза това в отговор на  \"Ердоган избива сирийци и кюрди и изпраща в затвора десетки хиляди турци. Под неговата власт Турция се превръща в мрачна диктатура\", посочи Нетаняху в съобщение след яростни изявления на турския президент срещу приемането наскоро на закон, определящ Израел като \"държавата-нация на еврейския народ\", предава БТА. Ердоган заяви днес в реч пред депутати от управляващата Партия на справедливостта и развитието, че израелският закон, според който само евреите имат право на самоопределение, узаконява потисничеството и показва, че Израел е \"най-ционистката, фашистка и расистка страна\". Новият израелски закон има за цел да продължи да притеснява и изолира палестинците, каза още турският лидер. Той изтъкна също, че Израел се е проявил като \"терористична държава\", атакувайки палестинците с танкове и артилерия, а духът на Адолф Хитлер се е появил отново сред някои от израелските управляващи.", "date": "2018.07.24", "title": "Нетаняху отговаря на Ердоган: Турция върви към мрачна диктатура"}
{"url": "https://www.24chasa.bg/novini/article/6976933", "text": "По време на петгодишния си мандат президентът на Мали Ибрахим Бубакар Кейта не успя да донесе мир в раздираната от конфликти страна. Но той остава фаворит за президентските избори на 29 юли, на които ще води оспорвана борба с яростния си противник Сумалия Сисе. Сред двете дузини кандидати за най-високия пост в западноафриканската държава има и една жена, но анализаторите смятат, че само Кейта и Сисе имат реални шансове за победа, предаде БТА. Популярността на Кейта спадна рязко след избирането му през 2013 г., но е твърде вероятно 71-годишният лидер да спечели втори петгодишен мандат - главно защото действащ президент никога не е губил избори в тази бивша френска колония. Кейта, често наричан и само с инициалите си ИБК, се облагодетелства от своя контрол върху държавните медии, от големия бюджет на предизборната си кампания и сложните схеми за оказване на правителствена подкрепа в Мали - нестабилно и разединено, след като през 2012 г. в северните райони избухна екстремистки бунт. Но Кейта не постигна особен напредък в прилагането на толкова възхваляваното мирно споразумение от 2015 г., нито успя да пребори корупцията, да подобри инфраструктурата или да намали безработицата и това породи широко недоволство от неговата управляваща партия \"Сбор за Мали\". Кейта обаче печели от факта, че Сисе, който за трети път се кандидатира за президент, не вдъхва много повече доверие. Шейсет и осем годишният софтуерен инженер и бивш финансов министър Сумалия Сисе ръководи най-голямата опозиционна партия \"Съюз за република и демокрация\". Той се надява да привлече гласове чрез смътни и високопарни лозунги като \"промяна\" и \"нова надежда\", но не обяснява как възнамерява да постигне тези цели. Изборите ще се състоят в нестабилна обстановка, що се отнася до сигурността, особено в северните и централните райони на страната, където различни ислямистки и сепаратистки групи продължават редовно да извършват атаки. В най-скорошната от тях в началото на юли базирана в Мали издънка на терористичната мрежа Ал Каида нападна френски войници в северния град Гао, уби двама цивилни и рани осмина малийски войници и неколцина френски военни. Два дни преди това главното командване на регионалните антитерористични сили на страните от Сахел - Буркина Фасо, Мавритания, Мали, Нигер и Чад - бе подложено на обстрел, довел до смъртта на двама малийски войници. \"Ислямистите много умело се възползват от вкорененото недоволство от държавата, главно заради корупцията, липсата на държавни услуги и несигурността\", каза пред ДПА Корин Дуфка, експерт от клона на \"Хюман райтс уоч\" за Западна Африка. Затова министерството на вътрешната сигурност е разположило над 11 хиляди войници и полицаи, които да гарантират безопасно гласуване в над 23-те хиляди избирателни секции в страна, два пъти по-голяма като територия от Франция. Мироопазващата мисия на ООН в Мали - МИНУСМА - също ще помогне за осигуряването на мирни избори, а наблюдатели от Европейския съюз, Африканския съюз и Икономическата общност на западноафриканските страни (ЕКОУАС) са поканени да следят за честността на изборния процес. Въпреки тези усилия анализатори смятат, че властите ще изпитат трудности в ефективното произвеждане на изборите и осигуряването на контрол по всички места. Приблизително осем от осемнайсетте милиона малийци са регистрирани като избиратели, но активността им се очаква да бъде ниска - под 40 процента. Това отчасти се дължи на проблемите със сигурността, но и като цяло на политическата апатия. \"Изглежда малко вероятно да се състоят заслужаващи доверие избори. Условията в Мали не са благоприятни за приемането на резултатите от едни неизбежно опорочени избори\", предупреждава Баба Даконо, изследовател от сенегалския Институт за изследване на сигурността. Временни резултати се очакват до пет дни след гласуването. Ако нито един кандидат не спечели абсолютно мнозинство на първия тур - което е най-вероятният сценарий - ще има балотаж след две седмици.", "date": "2018.07.24", "title": "В Мали ще избират в неделя президент на фона на джихадистка заплаха"}
{"url": "https://www.24chasa.bg/novini/article/6976961", "text": "Екстремното време в Европа това лято е причинено от климатичните промени и няма изгледи скоро да се оправи. Според учени в Германия ни предстоят още месеци с проливни дъждове на юг и необичайни жеги на север. Потопи и хлад в южна Европа, горски пожари и 40-градусови температури в европейския Север – това лято бележи рекордни аномалии на целия континент. Но не само Европа е засегната от необичайни за сезона температури и стихии – в Япония бе регистриран исторически топлинен рекорд от 41,1 градуса по Целзий. Според специалистите от Германския метеоролотичен институт всички тези аномалии могат да се обяснят само с климатичните промени на земята. Месец май, например, бе най-топлият месец в историята на Германия, от 1881 година насам, когато започват метеорологичните наблюдения. Април също е бил рекордно горещ. В Германия в момента има два пъти повече горещи дни, отколкото е нормално за тази ширина, потвърждават наблюдението и учените от Потсдамския институт за изследване на климата. На климатичните промени се дължат и проливните дъждове и наводнения, бурите и ураганите в други части на света. Няма изгледи в бъдеще времето да се успокои и да се върне към обичайните температури за сезона. По-вероятно е да ни предстоят още проливни дъждове и гладушки на юг, както и температури до 37 градуса на север, смятат учените. Те предупредиха още в началото на юни, че ако не се ограничи драстично изхвърлянето на вредни газове в атмосферата, климатичните катастрофи ще продължат и ще стават все по-тежки и чести.", "date": "2018.07.24", "title": "Германски учени: Европа я чакат още дъждове на юг и жеги на север"}
{"url": "https://www.24chasa.bg/novini/article/6976975", "text": "Засега на територията на България няма приближаващи градушки. Това показват радарните данни на страницата на Агенцията за борба с градушките -  . Вчера от Института по метеорология и хидрология на БАН  и препоръчаха хората да вкарат колите си в гаражите. ", "date": "2018.07.24", "title": "Засега няма приближаващи градушки, следете радарите на живо"}
{"url": "https://www.24chasa.bg/novini/article/6976432", "text": "Петнайсет компании получиха лиценз за виртуални операции близо пет години след като стартира тази пилотна програма, съобщиха от Министерството на индустрията и информационните технологии, предава  Сред тях са „Алибаба Клауд\" и „Сяоми\", които ще могат вече да препродават своите мобилни комуникационни услуги. В края на 2013 г. на общо 42 компании бе разрешено да започнат пилотно виртуални операции, но по-голямата част от тях не успяха да покрият необходимите критерии. До момента мобилни комуникационни услуги в Китай можеха да предлагат единствено държавните компании „Чайна телеком\", „Чайна мобайл\" и „Чайна юником\".", "date": "2018.07.24", "title": "15 компании получиха лиценз за виртуални операции за мобилни услуги"}
{"url": "https://www.24chasa.bg/novini/article/6976962", "text": "Броени дни преди най-натоварения месец за българския туризъм - август, страната очаква над 2 милиона чуждестранни посещения. Почти три милиона българи също са планирали почивките си в страната и чужбина за този месец. Това коментира за БТА Румен Драганов, директор на Института за анализи и оценки в туризма. Дъждовното лято не е причина за отказ на туристите да почиват в страната, като голяма част от чуждестранните туристи са направили резервациите си за почивка у нас преди няколко месеца и затова има пълно изпълнение на програмите на организираните посещение в България. Това се отнася и за пътуващите българи и почти никой не променя нагласите си и резервациите, които е направил за август. Лошото време не се приема като нещо, което да спре почивката, допълни експертът. По отношение на руските туристи, избрали да почиват у нас, Драганов напомни, че това е доста динамичен пазар, който се базира в голяма си част на предварително купените имоти в страна. Интересът на техните притежатели в Русия е да реализират възможно най-високата им запълняемост. По тази причина почти по цялото Черноморие, в места където има струпване на такива имоти - около Слънчев бряг и Поморие, те са почти изцяло заети и това ще е трайна тенденция и за август. Има обаче известен спад при организираните пътувания на руски граждани - с около 15 процента, коментира Румен Драганов. Сред причините за тази тенденция той изтъкна възвръщането на интереса на руските туристи към почивките в Турция, Египет и Тунис, които предлагат изключително приемливи оферти и безвизово посещение. Втората причина е свързана с намаляването на приходите на руснаците, заради промените в цените на горивата. Сега, с покачването на тези цени, твърде вероятно е през август руските граждани да се върнат обратно към България, коментира експертът. Този август не се очаква да има изненади в посещенията на туристи в България от други пазари извън традиционните. Освен това пазари като Израел и Иран не се отразяват съществено в общия туристопоток към страната ни през този месец. Българските туристи не се разколебават нито от проливните дъждове, предизвикали проблеми в началото на месеца в Гърция, нито от опустошителните пожари край гръцката столица, коментира експертът и напомни, че цялата територия на Гърция представлява интерес за българските летовници. Важно е винаги да се съобразяваме с природните дадености за тази страна, като август е един от изключително горещите месеци, затова трябва да се вслушваме в съветите на местните власти в Гърция и на българското външно министерство, допълни Драганов.", "date": "2018.07.24", "title": "Очакват 2 млн. чужденци да почиват в България през август въпреки лошото време"}
{"url": "https://www.24chasa.bg/novini/article/6976946", "text": "Управляващите да подкрепят   Това призова лидерът на БСП Корнелия Нинова на пресконференция в централата на партията днес. “Това е абсолютно основателно вето, което ние подкрепяме. Гласували сме против закона. Той е тежко лобистки и обслужва определени интереси на олигарсите в България, да не си плащат задълженията. Единственият начин тези текстове да паднат е да се подкрепи ветото на президента. Ние ги призоваваме да гласуваме ветото и да се приключи с тази позорна страница в историята на българския парламент”, заяви Нинова. “Искаме да ви информираме, че ако отхвърлят ветото ще сезираме Конституционния съд. Ваканцията, в която излиза парламента, прекъсва сроковете. Призоваваме за извънредно заседание и приключване на този въпрос”, допълни още тя. Нинова припомни, че днес от ГЕРБ обявиха, че ще направят поправки в закона и ще ги внесат по време на новото обсъждане. Тя обаче изрази притеснения, че те няма да решат проблема и ще бъдат гласувани едва през септември. “Ние сме \"за\" да няма такива облекчения на купувачи в закона”, отсече Нинова. Соцлидерката отново засегна и темата с убитите животни заради чумата в Странджа. “Продължаваме да твърдим, че действията на управляващите са незаконни още от началото и затова трябва да се носи отговорност”, обяви Нинова. Днес внасяме в прокуратурата 11 страници сигнал, в които призоваваме главния прокурор да обърне внимание на проблема. Описали сме нашите притеснения, а те са, че това е направено под нищожни заповеди - подписани от директор на агенция, а не от министъра на земеделието и съгласувано с министъра на МВР, унищожаване на частна собственост, нахлуване в частна собственост без заповед за това. Заравянето на убитите животни също създава възможност за разнасяне на епидемии”, каза Нинова. Тя обясни, че с международни експерти от групата на БСП обсъждат варианти хората, чиито животни са избити, да потърсят правата си в Страсбург.  От управляващите обявиха, че именно Нинова подстрекавала протестите в Шарково. Тогава от БСП отказаха коментар по темата, но днес соцлидерката каза така: Нещата се правят така, както ние ви показахме. Ако имаш смелост и доказателства отиваш в прокуратурата, държавна агенция и т.н. И после носиш отговорност. Досега отдавна този сигнал трябваше да е в ДАНС и прокуратурата и да ни разследват. Самите хора потвърдиха, че няма такова нещо. Нинова обясни още, че това да не се противопоставят протестиращите на полицията било правилното нещо и това се правело в правово държава. “Оставете момчето и не го притеснявайте повече! Ето аз заставам тук с лицето си и го казвам това изречение: Ако полицията ви спре - спирайте!”, допълни Нинова.", "date": "2018.07.24", "title": "БСП призова управляващите да подкрепят ветото на президента (Обновена)"}
{"url": "https://www.24chasa.bg/novini/article/6977048", "text": "94 литра спиртни напитки са открити и иззети при полицейски действия в района на хотел в Слънчев бряг-запад, съобщиха от пресцентъра на МВР. Седем 10-литрови пластмасови туби са би открити при проверка на товарен автомобил с хасковска регистрация, паркиран в непосредствена близост до хотелския комплекс. До превозното средство са установени водачът - 30-годишен от хасковското село Каснаково, и 28-годишен от Асеновград. Други 24 литра, разпределени в 12, многократно използвани двулитрови стъклени бутилки, без акцизен бандерол, били открити при последвала проверка на ресторанта в хотела. Работата по случая продължава.", "date": "2018.07.24", "title": "Откриха и иззеха почти 100 литра алкохол без бандерол край хотел в Слънчев бряг"}
{"url": "https://www.24chasa.bg/novini/article/6977047", "text": "Централната банка на Турция се събира на заседание днес, за да реши дали да повиши или не лихвените си проценти, за да се бори с инфлацията - основен тест за доверието в този орган след преизбирането на президента Ердоган, което безпокои все повече пазарите. Това заседание на комитета за монетарна политика на централната банка на Турция се свиква в момент, когато инфлацията през юни надхвърли 15 процента на годишна база, засилвайки безпокойството на наблюдателите, които сочат задушаване на турската икономика. Това е първото заседание на централната банка след президентските и парламентарни избори на 24 юни, спечелени от президента Реджеп Тайип Ердоган, който бе преизбран за мандат със значително подсилени пълномощия благодарение на констиуционни промени, предава БТА. След победата си на изборите Ердоган предизвика безпокойството на пазарите, поверявайки ключовото министерство на финансите на своя зет - 40-годишния бивш министър на енергетиката Берат Албайрак. Въпреки че турската икономика регистрира растеж за 2017 г., който може да събуди завист у много страни /+7,4 процента/, тя показва редица признаци на прегряване с инфлация през юни от 15,39 процента на годишна база - рекорд от 2003 г. насам, и непрестанно обезценяване на турската лира. На фона на тази ситуация икономистите подкрепят идеята, че е необходимо да се повишат лихвените проценти на централната банка, чиято водеща лихва - едноседмичната лихва по рефинансиране, е в размер на 17,75 процента. Централната банка трябва да обяви решението си в 11.00 часа по Гринуич. Но Ердоган, който сам се определя като \"враг на лихвените проценти\", препоръчва точно обратното и вече има повече от всякога свобода да налага своите немного праволинейни възгледи за икономиката. В действителност преди две седмици Турция официално премина от парламентарна система към президентско управление, което прави Ердоган единствен притежател на изпълнителната власт. Този преход доведе до отпадане на длъжността на премиера. Турският президент си предостави след това с указ пълномощието да назначава управителя на централната банка, давайки сигнал по този начин за волята си да контролира икономическите лостове. За да се опита да успокои пазарите и чуждите инвеститори, които повече от всякога се съмняват в независимостта на централната банка, Албайрак увеличава успокоителните си изявления. След като разговаря в понеделник с експерти, той посочи в Туитър, че ще организира редовни срещи с икономисти. Цитиран от турските медии, Албайрак заяви в неделя, че няма намерение \"да се конфронтира с пазарите\". Правителството не продължи миналата седмица извънредното положение, което бе въведено след опита за преврат от юли 2016 г. и за чиято отмяна настояваха пазарите. Въпреки враждебното отношение на Ердоган към лихвените проценти, много икономисти очакват централната банка да продължи в тази посока днес, като прогнозират увеличение между 75 и 150 базисни пункта. \"Ние разчитаме на увеличение от 100 базисни пункта и, като се има предвид рязкото увеличение на инфлацията през последните два месеца, това изглежда минимума, приемлив за пазарите\", посочи за АФП Джейсън Тювей от Кепитъл икономикс. \"Занапред безпокойствата за независимоста на централната банка и способността й да противостои на инфлацията ще бъдат засилени\", допълва Тювей. \"Неизбежно би последвало силно обезценяване на турската лира и би принудило централната банка да увеличи спешно лихвите\", каза той.", "date": "2018.07.24", "title": "Инфлацията в Турция е ключов тест за централната банка"}
{"url": "https://www.24chasa.bg/novini/article/6977115", "text": "Мъж от Стара Загора е задържан с прокурорско постановление за срок до 72 часа за извършен от него грабеж. Сигнал за посегателството е подаден на 19 юли, съобщиха от пресцентъра на МВР. Съобщено било, че в района на кръстовището на бул.\"Руски\" с ул. \"Генерал Гурко\" от 13-годишно момче са били отнети 65 лева. В старозагорското Първо РУ е било образувано досъдебно производство за извършено престъпление по чл.198, ал.1 от НК. В резултат на проведените оперативно-издирвателни действия на следващия ден е установен и задържан извършителят на деянието - 28-годишен от Стара Загора. С постановление на районната прокуратура той е задържан за срок до 72 часа. Работата по документиране и доказване на престъпната му дейност продължава.", "date": "2018.07.24", "title": "Млад мъж открадна 65 лева от 13-годишен в Стара Загора, задържан е за 72 часа"}
{"url": "https://www.24chasa.bg/novini/article/6977209", "text": "Израел е свалил над своя територия с две ракети \"Пейтриът\" сирийски изтребител \"Сухой\" (Су), предадоха агенциите, като се позоваха на съобщение на израелската армия. \"Две ракети \"Пейтриът\" са били изстреляни по сирийски изтребител \"Сухой\", навлязъл в израелското въздушно пространство\", се казва в разпространено от военните комюнике, предава БТА. \"Армията е проследила още преди това движението на изтребителя, който е навлязъл 2 км във въздушното пространство на Израел, след което е бил свален с ракети \"Пейтриът\", допълва армията. Ройтерс отбелязва, че тези 2 км е възможно да са на окупираните от Израел Голански възвишения. Това е вторият такъв случай по границата за последните 30 години. Сирийските държавни медии съобщиха, че правителствените сили са достигнали до границата с окупираните от Израел Голански възвишения, след като са отнели територия от бунтовниците и джихадистите от \"Ислямска държава\", предаде Асошиейтед прес. Днес сирийската телевизия пусна кадри от оградата, служеща за демаркиране на буферната зона на ООН между сирийските и израелските сили на Голанските възвишения. Камерата показа израелски наблюдателен пост, намиращ се на 400 м от нея. Израел превзема Голанските възвишения през 1967 г. През 1974 г. ООН разполага мироопазващи сили между двете страни. Това е първият път, в който сирийските правителствени сили заемат позиции по границата, след като през 2011 г. в Сирия избухна бунтът срещу президента Башар Асад, отбелязва Асошиейтед прес. Впоследствие джихадистите от \"Ислямска държава\" отнеха територии от бунтовниците в граничния регион.                                                                                                                                                                                                                                                     ", "date": "2018.07.24", "title": "Свалиха сирийски изтребител над Израел, нарушил въздушното пространство (Обновена)"}
{"url": "https://www.24chasa.bg/novini/article/6977295", "text": "Социалният министър Бисер Петков дойде в палатковия лагер на протестиращите майки на децата с увреждания, за да ги помоли да се върнат в работните група, които подготвят промените в Закона за хората с увреждания. Той ги покани на лична среща в министерството утре, а в понеделник и на заседанието на работната група. \"Разчитам на вас и на останалите колеги, с които вече над два месеца работим. Съжалявам, че напуснахте работната група, защото вие сте катализатор на промените\" , обърна се към майките Петков. Той обясни, че е реалистично законът за хората с увреждания да бъде гледан в началото на октомври от Народното събрание. За целта експертите няма да почиват през август. Бисер Петков обясни, че в проекта, който вчера е гледан от експертите и ще бъде предложен на работната група в понеделник, се разписва личната помощ. Майките обаче не приеха протегнатата ръка. На този етап не можем да вземем решение, казаха те. До тях палатка от днес опънаха и от Съюза на слепите. Те също настояват за реформа, но за всички. \"Не се поддавайте на натиска и не правете реформа на парче\" , обърна се Хари Харалампов към министъра.", "date": "2018.07.24", "title": "Петков моли майките на деца с увреждания да се върнат в преговорите за реформа"}
{"url": "https://www.24chasa.bg/novini/article/6977285", "text": "Архитекти от цял свят ще се съревновават с проекти за изграждане н нов градски център на Велико Търново, който е планиран за терена на Старото военно училище. В края на миналата седмица /20 юли/ изтече срокът за приемане на материалите за обявения от Община Велико Търново международен архитектурен конкурс, иницииран от кмета Даниел Панов. Своите виждания за територията от 190 декара предлагат архитектки от Холандия, Полша, Колумбия, Унгария, Белгия, Япония, Италия, Испания, Индия, Канада, Русия, Франция, Босна и Херцеговина, Турция, Съединените щати, България и др. Част от тях - както от България, така и от Франция, Турция и Русия, не се довериха на куриерски фирми, а предпочетоха да предадат лично проектите си в деловодството на Община Велико Търново. Други от желаещите да се включат в престижната международна надпревара не успяха да се справят със сроковете и да завършат разработките си, други пък имаха проблеми с изпращането на своите материали, съобщиха от пресцентъра на Общината. Много архитекти от цял свят изпратиха специални благодарствени писма до ръководството на Община Велико Търново и до екипа на проекта. В тях те изразяват своето отлично впечатление от добре организирания конкурс, изключително интересната задача и възможността да се запознаят с проблематиката на града, неговите гражданите и техните нужди. Те обещаха един ден задължително да посетят старата българска столица. Международният архитектурен конкурс за нов градски център на Велико Търново, който се провежда под мотото “Ново сърце за стария град“, е най-мащабното и престижно състезание на професионални идеи, което се провежда в страната. 75000 евро е наградният фонд. Журирането ще се проведе в периода 27 – 29 юли, като за целта в старата столица пристигат именити архитекти от няколко държави, доказани професионалисти в областта на архитектурата и градското проектиране. Имената на класираните ще бъдат обявени в събота – 28 юли, вечерта. Това ще се случи в 18,30 ч. в Голямата зала на Община Велико Търново. Международният архитектурен конкурс включва две части, които са неразривно свързани – градоустройствено решение (концепция) за територията на Старото военно училище и проект (концепция) за сграда на Експозиционен център. С нейното строителство, заедно с прилежащата инфраструктура, Община Велико Търново ще постави началото на поетапното развитие на територията от близо 190 декара. Изграждането на експозиционния център е част от одобрената инвестиционна програма на общината по мерките за градска среда на оперативна програма „Региони в растеж“. Публична лекция във Велико Търново ще изнесе един от членовете на престижното международно жури - архитект Андреа Д'Антраси, асоцииран партньор в MAD Architects – Europe. Той е известен с участието си в мащабни международни проекти. Събитието ще се проведе на 27 юли от 18,00 ч. и ще бъде в Голяма зала на Община Велико Търново. Темата на лекцията ще е „MAD Works, MAD Architects“. Входът е свободен и достъпен за всички желаещи. Лекцията ще бъде на английски език, осигурен е превод на български.", "date": "2018.07.24", "title": "Архитекти от цял свят се съревновават с проекти за новия градски център на Велико Търново"}
{"url": "https://www.24chasa.bg/novini/article/6977304", "text": "Германският канцлер Ангела Меркел днес изрази съболезнованията си на гръцкия премиер Алексис Ципрас във връзка с горските пожари в страната, при които загинаха над 60 души. Това съобщи пресслужбата на правителството на Германия, цитирана от ТАСС. В тези тежки часове Германия подкрепя нашите гръцки приятели. Можете да бъдете сигурни, че сме готови да ви окажем подкрепа при преодоляването на катастрофата, се казва в посланието на Меркел, предава БТА. От името на правителството на Германия изразявам на Вас, на семействата и роднините на жертвите, както и на целия гръцки народ нашите дълбоки съболезнования. На пострадалите желаем скорошно възстановяване, посочи канцлерът. В понеделник заради големите жеги край Атина се разразиха няколко пожара. По последни данни над 60 души са загинали при пожарите.", "date": "2018.07.24", "title": "Меркел изрази съболезнования във връзка с горските пожари в Гърция"}
{"url": "https://www.24chasa.bg/novini/article/6977342", "text": "Бившият политически съветник на Доналд Тръмп Стив Банън и неговият близък сътрудник Рахим Касам основаха базирана в Брюксел политическа организация, чиято цел е подкопава и в крайна сметка парализира Европейския съюз. Това заявиха самите те пред Ройтерс. В интервюта на живо и по електронна поща Банън и Касам, бивш главен сътрудник на британския антиевропейски лидер Найджъл Фараж, а понастоящем помощник на Банън, заявиха, че организацията им, наречена \"Движението\" (The Movement), вече работи и наема хора. \"Движението\" ще бъде обединителен център за популистките националистически движения в Европа. Вниманието ни ще бъде фокусирано върху това да помагаме на отделни лица или групи, интересуващи се от темите на суверенитета, граничния контрол, работните места и т.н.\", каза Касам. \"Решихме централата ни да е в Брюксел, защото той е сърцето на Европейския съюз - най-пагубната сила за демокрацията на националните държави на Запад днес. Организацията вече е структурирана като фондация със значителен годишен бюджет и започна да наема служители\", добави той, но отказа да даде подробности. Банън посети Лондон миналата седмица и се срещна там с Найджъл Фараж и с близкия сътрудник на крайнодясната френска лидерка Марин Льо Пен Луи Алио. Той описа създадената от него организация като \"популистки проект\", чиято цел е да предизвика \"тектонично разместване в Европа\". \"Изборите за Европейски парламент догодина ще са голямо изпитание, както за евроскептиците, така и за реформаторите и \"Движението\" е нещо като пресечна точка за тези две каузи\", каза Касам. \"Политическата класа в продължение на десетилетия работи с помощта на безброй много неправителствени организации, и едната ръка мие другата. Ние решихме, че е време да се появи организация, която е на страната на обикновените хора, а не на овластените, на лобиращите в полза на големите бизнес интереси в Европа\", добави той. Корените на Европейския съюз са в периода след края на Втората световна война. Той е замислен като начин за насърчаване на икономическото сътрудничество и обуздаване на националното съперничество. Днес ЕС е най-големият икономически блок в света, който разшири политическите си правомощия. Декларира се, че неговите \"цели и ценности\" насърчават мира, свободата, сигурността, правосъдието без вътрешни граници и засилването на солидарността между държавите членки. Поддръжниците му твърдят, че той защитава европейските интереси - както срещу световни сили като Китай и САЩ, така и срещу мултинационалните компании, желаещи да се наложат като монополисти. Банън и Касам заявиха, че планът е да използват новото си движение, за да провокират висока избирателна активност сред гласоподавателите националисти и популисти на изборите за Европейски парламент, които ще се проведат във всички държави членки на ЕС май догодина. Активността на тези избори обикновено е ниска и Банън и организацията му се надяват чрез мобилизиране на местните антиевропейски партии да излъчат достатъчен брой членове на Европейския парламент, за да блокират и дори да закрият ЕП и Европейската комисия. Запитан вчера за плановете на Банън, главният говорител на Комисията заяви пред журналисти, че тя знае за тях, но отказа допълнителен коментар. Готвещите се за изборите догодина високопоставени служители на ЕС признават, че враждебните спрямо Съюза партии може да се представят добре на тях, но малцина очакват те да спечелят достатъчно места, за да нарушат функционирането на институциите. Парламентът е най-слабият от трите основни политически органа в Брюксел след Съвета на държавите членки и Комисията. Той не може да внася законопроекти и има нужда от мнозинство за блокирането на закони и бюджети. Крайнодесните и антиевропейски партии имат около 100 места в сегашния 751-членен състав на Европейския парламент. С излизането на Великобритания от ЕС март догодина Найджъл Фараж и другите 18 членове на Партията за независимост на Обединеното кралство (ЮКИП) ще загубят местата си в парламента, който ще остане със 705 депутати. Освен изборните резултати от ключово значение за силата на евентуалния антиевропейски блок ще са и новите споразумения за съставяне на транснационални парламентарни групи след вота. Някои експерти по крайнодесните партии и движения в Европа се съмняват, че Банън и сътрудниците му ще успеят да обединят евентуални по-големи крайнодесни фракции в парламента. След изборите през 2014 г. усилията за обединяване на крайната десница се провалиха. Тогава Найджъл Фараж и Марин Льо Пен оглавиха съперничещи си групи, а Фараж обвини французите в антисемитизъм. / От БТА/", "date": "2018.07.24", "title": "Бившият съветник на Тръмп Стив Банън\nсъздава организация за подкопаване на ЕС"}
{"url": "https://www.24chasa.bg/novini/article/6977358", "text": "Управляващите от ГЕРБ в Столична община да не си приписват всички заслуги за парк \"Възраждане\", защото историята на София не започва от тях. Това предупредиха общинските съветници от групата на БСП в СОС по повод предстоящия старт на дейностите по изграждане на втория етап от парк \"Възраждане\". Това съобщиха от пресцентъра на БСП-София. В плана за него, освен разширяване на самия парк, е предвидено построяването на модерен аквапарк с водни атракциони. Докладът, с който СОС дава съгласие \"Софийски имоти\" ЕАД да разходва собствени средства за осъществяване на СМР дейности във връзка с реализирането на парк \"Възраждане\", ще бъде гласуван на сесията в четвъртък. \"Парк \"Възраждане\" е отлична придобивка за гражданите и гостите на София, но заслугата да го има не е само на управляващите в момента в Столична община. БСП се бори тази територия в София да не бъде застроена много преди да започне управлението на ГЕРБ в града ни. Затова нека те да не заобикалят технично и да не забравят тези факти, каза председателят на групата на БСП в СОС и лидер на столичните социалисти Калоян Паргов. \"Идеята за този парк е от много отдавна. Общинските съветници от групата на БСП се борят за реализирането й още от 2005 година, обясни Иван Таков, заместник-председател на Комисията по финанси и бюджет и член на Комисията по опазване на околната среда, земеделие и гори, както и председател на РС на БСП \"Възраждане\". - През годините към този терен имаше много апетити. Включително една офшорка се опита да го открадне от софиянци. След това имаше идеи на мястото да бъде построена сградата на Софийския градски съд. През цялото време БСП е била последователна в настояването си това място да бъде запазено като парк, работили сме и сме се борили за това\". Според Иван Таков е крайно некоректно в момента управляващите в Столична община да си приписват всички заслуги за парк \"Възраждане\". \"Нека не си мислят, че историята на София започва и свършва с тяхното рязане на лентички, каза той. - Районната организация на БСП във \"Възраждане\" през всичките тези години се бори и отстоява идеята паркът да бъде запазен. Организирахме протести срещу различните идеи той да бъде отнет от софиянци. Заслуга на ръководството на Районния съвет на БСП \"Възраждане\" е терени, стопанисвани от НКЖИ, които се намираха в самия парк, да бъдат прехвърлени на Столична община от министъра на транспорта Петър Мутафчиев в кабинета на Сергей Станишев в периода 2005-2009 г. Освен това, в предходния и в настоящия мандат на Общинския съвет в София с колегите от групата на БСП участвахме в разработването на концепцията за парка и подкрепяхме реализацията й. Затова нека колегите от ГЕРБ в СОС да не си присвояват всички заслуги. Все пак София съществува много преди те да започнат да я управляват в последните десетина години\".", "date": "2018.07.24", "title": "БСП - София: ГЕРБ да не си приписва всички заслуги за парк \"Възраждане\""}
{"url": "https://www.24chasa.bg/novini/article/6977357", "text": "“Не споделям становището, че ние носим някаква вина по отношение на комуникацията. И не бих обвинявал, който и да било.” Това заяви депутатът от НФСБ Християн Митев пред журналисти за обтегнатите отношения в коалицията на “Обединени патриоти”. По-рано днес от ГЕРБ обявиха, че ще подкрепят ветото на президента Румен Радев върху закона за приватизациите. Пред журналисти Митев обяви, че те също ще подкрепят ветото. Не виждам за какво може да се извинява вицепремиерът Симеонов, заяви още Митев, запитан дали ще се извини за изказванията си към коалицията, породени именно от приемането на законовите поправки. И допълни, че според него ГЕРБ са подкрепили тезата, която Симеонов изразил. “Мисля, че можехме да си спестим всички тези недоразумения и тези турболенции, които видяхме включително и в днешния ден с налагане на вето, приемане на вето, изготвяне на спешни изменения в закона за приватизациите преди налагане на вето. Всичко можехме да си го спестим. Може би е заради въпросната липса на комуникация”, каза още Митев. “Напрежение не бих казал, че има. Има сблъсък на различни мнения, идеи и становища по различни теми”, категоричен бе той.", "date": "2018.07.24", "title": "Митев: Не носим вина за липсата на комуникация в коалицията"}
{"url": "https://www.24chasa.bg/novini/article/6977373", "text": "Координационният център за реагиране при извънредни ситуации на Европейската комисия работи денонощно и е в постоянен контакт с властите в Гърция, Швеция и Латвия, които поискаха помощ от Европейския съюз вследствие на безпрецедентните горски пожари, се посочва в прессъобщение на представителството на ЕК в България. Председателят на Комисията Жан-Клод Юнкер разговаря с министър-председателя на Гърция Алексис Ципрас и с президента Прокопис Павлопулос и изрази искрени съболезнования на семействата и приятелите на загиналите. В писмо до гръцкия премиер председателят Юнкер повтори, че ще бъде направено всичко необходимо, за да се помогне на Гърция в този труден момент, предаде БТА.  Снощи Гърция формално поиска задействането на Европейския механизъм за гражданска защита. Незабавно се отзоваха България, Испания и Кипър за предоставянето на конкретна помощ срещу пожарите, включително самолети, пожарникари, лекари и пожарни коли. Комисарят по хуманитарната помощ Христос Стилианидис пътува към Атина, където ще се срещне с гръцките власти и ще координира вече изпратените подкрепления от Европейския съюз. В Швеция европейската помощ продължава, като изпратените самолети, огнеборци и машини в засегнатите райони са вече в действие. Заради пожарите в Латвия беше задействана спътниковата система \"Коперник\" на ЕС за спешно картографиране на рисковите зони. Европейската комисия вече предложи подсилване на механизмите на ЕС за реакция при кризи чрез нова европейска система за справяне с природните бедствия - rescEU. Тя ще позволи на държавите членки да са по-добре подготвени, в случай че пострадат от няколко природни бедствия едновременно, се посочва в съобщението.", "date": "2018.07.24", "title": "EK мобилизира подкрепа заради пожарите в Гърция, Швеция и Латвия"}
{"url": "https://www.24chasa.bg/novini/article/6977383", "text": "Министерството на външните работи на България предупреди с вербални ноти властите в Гърция и Турция за очаквано опасно покачване на водите на реките Арда и Марица, съобщиха от МВнР. В предупреждението към гръцките власти се обръща внимание на вероятността от преливане на язовира \"Ивайловград\", заради очаквани интензивни валежи по целия водосбор на река Арда в следващите дни. С цел сработване на постъпващия приток ВЕЦ \"Ивайловград\" преминава на 24-часов режим на работа, поради което дебитът на река Арда след язовира ще надвиши 300 кубични метра в секунда. Турските власти са предупредени, че макар нивото на Марица около Свиленград да е под прага на предупреждение съгласно Системата за ранно предупреждение, има вероятност в сряда и четвъртък водното количество да премине жълтия и оранжевия праг и да стигне червения праг на тревога. В нотите се подчертава, че МВнР поддържа постоянна връзка с представителите на Министерството на околната среда и водите и при необходимост ще информира посолствата на двете страни в София.", "date": "2018.07.24", "title": "България е предупредила Гърция и Турция \nза покачване на водите на Арда и Марица"}
{"url": "https://www.24chasa.bg/novini/article/6977381", "text": "Унгарският премиер Виктор Орбан, известен с антимигрантските си позиции, заяви, че спирането на наплива от мигранти през Балканите е единственият успех на Европа в справянето с проблема, предаде Асошиейтед прес, цитирана от БТА. Орбан предложи днес да помогне на Черна гора да защити границите си от нелегални мигранти, като още веднъж настоя Балканите да останат затворени за тези, които се стремят да стигнат до Западна Европа. След среща с черногорския си колега Душко Маркович Орбан каза, че \"Европа още прави сериозни грешки\", като добави, че нейният \"единствен успех беше затварянето на балканския маршрут, направено благодарение на Унгария\". Правителството на Орбан построи две огради от бодлива тел на южната граница със Сърбия, след като хиляди мигранти преминаха през нея през 2015 г. Някои мигранти напоследък се ориентираха към Черна гора и Босна и Херцеговина като транзитни страни на път към Западна Европа.", "date": "2018.07.24", "title": "Унгария предложи помощ на Черна гора за мигрантите"}
{"url": "https://www.24chasa.bg/novini/article/6977394", "text": "Регионалната здравна инспекция /РЗИ/ в Плевен препоръчва подаваната вода от водопроводната мрежа на Червен бряг към настоящия момент да не се ползва за пиене и готвене, а само за хигиенни и битови нужди. Това съобщиха на БТА от инспекцията. От РЗИ уточняват, че при извършения учестен мониторинг за периода от 16 - 20 юли са констатирани завишени стойности на показател \"мътност\" в питейната вода на Червен бряг, които са над обичайните, приемливи за потребителя. Не са установени други отклонения от здравните норми по изследваните химични и микробиологични показатели. В пунктовете, от които е взета водата е отчетено наличие на остатъчен свободен хлор, което е показателно за извършена качествена дезинфекционна обработка на водата. При нормализиране на обстановката и привеждане на водата към изискванията на Наредба 9/2001г. за качеството на водата, предназначена за питейно-битови цели РЗИ - Плевен ще уведоми населението своевременно, посочват от инспекцията.", "date": "2018.07.24", "title": "Питейната вода в Червен бряг може да се \nползва само за хигиенни и битови нужди"}
{"url": "https://www.24chasa.bg/novini/article/6977391", "text": "Федералната канцлерка на Германия Ангела Меркел и първият дипломат на ФРГ Хайко Маас разговаряха днес в Берлин с руския външен министър Сергей Лавров и началника на генералния щаб на въоръжените сили на Русия генерал Валерий Герасимов за положението в Сирия и в Източна Украйна, се казва в съобщение на говорителката на германското правителство Улрике Демер, предадоха ТАСС и Ройтерс. \"Срещата беше съгласувана миналата седмица между канцлерката и президента на Русия Владимир Путин. В центъра на вниманието беше положението в Близкия изток, по-специално в Сирия\", посочи говорителката \"Освен това, беше обсъден и конфликтът в Източна Украйна\", добави Демер, предава БТА.                                                                                                                                                                                                                                                                                                                       ", "date": "2018.07.24", "title": "Меркел и Маас обсъдиха в Берлин\nс министър Лавров и генерал Герасимов\nСирия и Източна Украйна"}
{"url": "https://www.24chasa.bg/novini/article/6977492", "text": "Заради тлеещото сметище край Кочериново, със заповед на директора на Регионалната дирекция \"Пожарна безопасност и защита на населението /РДПБЗН/- Кюстендил, е въведен в изпълнение план за действие при кризи, извънредни ситуации и защита при бедствия в частта \"Действия при големи/сложни/ пожари\". Това съобщи говорителят на полицията Катя Табачка, предава БТА. Та посочи, че продължават усилията на служителите на РДПБЗН - Кюстендил, за локализиране и ликвидиране на пожара в сметището на село Бараково, община Кочериново. Екипите на пожарната оказват пълно съдействие на местната власт за преодоляване на последствията от възникналия инцидент. Осигурена е специализирана техника за товарене, транспортиране и запръстяване на сметището. От днес е въведен в действие и плана на кюстендилската пожарна за кризи и извънредни ситуации.", "date": "2018.07.24", "title": "Въведоха план за действие при кризи в Кочериново заради тлеещото сметище"}
{"url": "https://www.24chasa.bg/novini/article/6977494", "text": "Чехия ще предостави на Босна и Херцеговина почти 1 милион евро с цел да помогне за укрепването на границите й и да се възпрепятства потока от мигранти, обяви днес чешкото правителство, цитирано от ДПА и БТА. \"Очевидно е, че новият миграционен маршрут, който е през Босна и Херцеговина, сега се насочва към ЕС\", каза чешкият външен министър Ян Хамачек, който също така е лидер на Чешката социалдемократическа партия. Средствата ще бъдат използвани за техническа екипировка като термовизионни камери, телескопи и дронове. В пика на европейската мигрантска криза през 2015 г. повечето бежанци пристигаха през балканския маршрут, преминавайки през райони на Албания, Босна и Херцеговина, Сърбия, България и Румъния на път към Централна Европа. Оттогава граничната сигурност в региона беше подсилена значително. Но според ООН повече от 7600 новопристигнали бежанци са били регистрирани в Босна през първата половина на годината. През същия период на миналата година са били регистрирани само 218 души. Повечето от новопристигналите бежанци са от Пакистан, Сирия и Афганистан и влизат в Босна и Херцеговина през Сърбия.", "date": "2018.07.24", "title": "Чехия предоставя на Босна и Херцеговина 1 млн. евро за гранична сигурност"}
{"url": "https://www.24chasa.bg/novini/article/6977493", "text": "Специалните служби на различни държави продължават активно да работят за реализация на собствените външнополитически доктрини и стратегически интереси, включително чрез опити за придобиване на чувствителна и класифицирана информация за процеси в социалната, политическата, икономическата, военната сфера у нас. Това стана ясно от годишния доклад за дейността на ДАНС за 2017 г. “През 2017 г. не е получавана информация за подготовка или осъществяване на терористична дейност в България, за подготвяно нападение срещу български граждани и интереси зад граница и за изграждане на терористични структури на наша територия. Независимо от това намиращите се у нас обекти на други държави и български граждани и обекти в чужбина продължават да са сред възможните цели на евентуална терористична атака”, се посочва в доклада. В документа се посочва, че се запазва високо нивото на терористичната заплаха в световен план, като в най-голяма степен тя продължава да е свързана с активността на „Ислямска държава”. Миграционният натиск към Европа през 2017 г. намалява, за което допринасят и предприеманите от европейските държави и институции мерки. Същевременно трайните политически, икономически и социални проблеми, нестабилната обстановка по линия на сигурността в множество страни от Северна и Централна Африка, Близкия изток и Азия, и климатичните промени в тези региони предпоставят устойчиви миграционни нагласи на голям брой лица. \"През 2017 г. регистрираният миграционен натиск към България има значително по-ниски стойности (намаление с 84% спрямо 2016 г.). България запазва позицията си на транзитна дестинация за голяма част от насочилите се към Западна Европа кандидати за закрила и/или икономически имигранти\", се казва в доклада на ДАНС.", "date": "2018.07.24", "title": "Виж пълния доклад за дейността на ДАНС през 2017 г."}
{"url": "https://www.24chasa.bg/novini/article/6977481", "text": "С промените налогът на нагреваемите тютюневи изделия, ще бъде 40% от цената на акциза на обикновените. Сега ставката за бездимните цигари е 0,93 лв., а за обикновените цигари е 3,54 лв. След промените налогът ще се вдигне на 1,40 лв. Te трябва да минат през окончателно гласуване в пленарна зала до края на седмицата. Това означава кутия бездимни цигари ще поскъпне до 6-6,50 лева. Първоначалното предложение беше да се изравни налогът на бездимните и обикновените цигари, което щеше да повиши драстично цената на нагреваемите тютюневи изделия. При всички случаи ще има плавно повишаване на акциза на нагреваемите изделия, но стъпките и времето, в което ще се случи, ще го коментираме със специалисти от финансовото министерство, митници и производителите. Това заяви шефката на бюджетната комисия и вносител на промените Менда Стоянова след заседанието на въпрос дали догодина ще се направи повторен опит за изравняване на акциза на бездимните цигари и конвенционалните.  \"Предлагаме данъчната основа на бездимните цигари да бъде на база тютюнево съдържание, защото очакваме пазарът да бъде залят с продукти с различно количество тютюн\", допълни още Стоянова. Тя допълни, че увеличението се налага заради тенденцията да се увеличава потреблението на тези изделия и до края на годината се очаквало те да заемат 1,6% от пазара.  Повишаването на акциза трябва да влезе в сила от 1 октомври 2018 г., предвиждат още промените, внесени от шефката на бюджетната комисия. Наливната бира в опаковки над 5 литра няма да бъде облепяна с бандерол, както предвиждаше първоначалният вариант на законопроекта. Целта на текстовете беше да се осигури по-голям контрол на производителите на бира, като нямаше да се отрази на цената й. В петък Стоянова внесе проект, с който оттегля предложението си. След комисията вносителката посочи, че при проверки на НАП в курортите, където се предлага ол инклузив, е установена невъзможност да се осъществи контрола на количеството бира, което е закупено и продадено. \"Ол инклузив е включен предварително в цената и не се знае какво количество се използва. Аз лично направих проверка на място и видяхме, че на този етап е невъзможно производители на бира да изпълнят изискванията\", допълни Стоянова и посочи, че продължава диалогът с производители. ", "date": "2018.07.24", "title": "Бюджетната комисия вдига акциза на бездимните цигари, кутията ще струва 6 лв."}
{"url": "https://www.24chasa.bg/novini/article/6977540", "text": "Великобритания днес обяви как смята да запази някои закони от ЕС по време на преходния период след Брекзит след март догодина, като заяви, че някои елементи от законите от 1972 г., с които Великобритания стана член на ЕС ще трябва да се запазят, включително някаква роля на Европейския съд, предаде Ройтерс. В политически документ за законодателството се показва, че правителството иска отношенията между Великобритания и ЕС да останат почти непроменени по време на преходния период, който ще продължи до декември 2020 г., предава БТА. За този период Лондон предвижда Европейският съд да продължи да играе роля във Великобритания, а законите на ЕС да продължат да са в сила. \"Като част от постигането на гладко и организирано напускане Великобритания и ЕС се съгласиха, че по време на преходния период съществуващите механизми на ЕС на надзор и прилагане на закони ще продължат да важат за Великобритания\", се казва в документа. Министърът за Брекзит Доминик Рааб заяви, че запазването на законите на ЕС е необходимо за яснота по време на процеса на напускане. \"Смятаме, че запазването на действието на Закона за европейските общности от 1972 г. за краткото време на преходния период е най-ефикасният начин да се осигури приемственост и яснота на фирмите и частните лица\", се казва в документа. Планът е след като бъде постигнато споразумение с ЕС за Брекзит и то бъде одобрено от британския парламент, да започнат дебати по британския закон за напускане на ЕС. Очаква се този закон да обхваща теми като правата на гражданите и \"сметката по развода\", както и подробности по взаимно договорен преходен период.", "date": "2018.07.24", "title": "Великобритания ще запази някои закони на ЕС в преходния период след Брекзит"}
{"url": "https://www.24chasa.bg/novini/article/6977539", "text": "Британският премиер Тереза Мей заяви, че занапред тя ще води преговорите с Брюксел по напускането на ЕС, а министерството за Брекзит ще работи по подготовката на Великобритания за излизането й от съюза, предадоха Ройтерс и Франс прес, цитирани от БТА. Специално звено в канцеларията на премиера през последните месеци играеше все по-значителна роля в процеса на подготовка за Брекзит и днешното съобщение прави официално това прехвърляне на отговорности, отбелязват агенциите. \"Изключително важно е това правителство да се организира по най-ефикасния възможен начин за излизането на Великобритания от ЕС. Аз ще водя преговорите с ЕС, като министърът за Брекзит ще ми е заместник. Министерството за Брекзит ще продължи да води цялата подготовка на правителството за напускането на ЕС: вътрешнополитическа подготовка както за сценарий със, така и за сценарий без споразумение, цялата необходима нормативна база и подготовка за преговорите по бъдещите отношения с ЕС\", заяви Мей.", "date": "2018.07.24", "title": "Мей поема преговорите с ЕС за Брекзит"}
{"url": "https://www.24chasa.bg/novini/article/6977551", "text": "1. ДОКЛАД ЗА ПРИЕМАНЕ НА ДОКЛАД ЗА ДЕЙНОСТТА НА СЪВЕТА ЗА АДМИНИСТРАТИВНАТА РЕФОРМА ПРЕЗ 2017 Г. 2. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „НАЦИОНАЛНА ОРГАНИЗАЦИЯ МАЛКИ БЪЛГАРСКИ ХОРА” ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ИНТЕГРАЦИЯ НА ХОРАТА С УВРЕЖДАНИЯ. 3. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „ОКОЛНА СРЕДА 2014-2020 Г.“, СЪФИНАНСИРАНА ОТ ЕВРОПЕЙСКИЯ ФОНД ЗА РЕГИОНАЛНО РАЗВИТИЕ, ОТ КОХЕЗИОННИЯ ФОНД НА ЕВРОПЕЙСКИЯ СЪЮЗ И ОТ ДЪРЖАВНИЯ БЮДЖЕТ. 4. ПРОЕКТ НА ПОСТАНОВЛЕНИЕ ЗА ЗАКРИВАНЕ НА НАЦИОНАЛНИЯ СЪВЕТ ПО ИНОВАЦИИ. 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ОТБЕЛЯЗВАНЕ НА 100 ГОДИНИ ОТ ПЪРВАТА СВЕТОВНА ВОЙНА И УЧАСТИЕТО НА БЪЛГАРИЯ В НЕЯ. 6. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪРДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2018 Г. МАКСИМАЛНИ РАЗМЕРИ НА АНГАЖИМЕНТИТЕ ЗА РАЗХОДИ, КОИТО МОГАТ ДА БЪДАТ ПОЕТИ ПРЕЗ 2018 Г. 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ЗА ИЗПЛАЩАНЕ НА МИНИМАЛНИ ДИФЕРЕНЦИРАНИ РАЗМЕРИ НА ПАРИЧНИТЕ СРЕДСТВА ЗА ФИЗИЧЕСКО ВЪЗПИТАНИЕ И СПОРТ. 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА”, ЗА ИМОТ - ЧАСТНА ДЪРЖАВНА СОБСТВЕНОСТ. 9. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА ОБЩИНА ЛОЗНИЦА, ОБЛАСТ РАЗГРАД. 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. 11. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА ДЪРЖАВНА АГЕНЦИЯ „АРХИВИ“. 12. ПРОЕКТ НА РЕШЕНИЕ ЗА РАЗРЕШАВАНЕ ПРЕМИНАВАНЕТО ПРЕЗ И ПРЕБИВАВАНЕТО НА ТЕРИТОРИЯТА НА РЕПУБЛИКА БЪЛГАРИЯ С НЕВОЕНЕН ХАРАКТЕР НА СЪЮЗНИЧЕСКИ И ЧУЖДИ ВЪОРЪЖЕНИ СИЛИ ВЪВ ВРЪЗКА С ПРОВЕЖДАНЕТО НА СЪВМЕСТНА БЪЛГАРО-АМЕРИКАНСКА ПОДГОТОВКА „BLACK SEA ROTATION FORCE 18.1“ - PLATINUM LION 18. 13. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО МЕЖДУ РЕПУБЛИКА БЪЛГАРИЯ И ОРГАНИЗАЦИЯТА НА ОБЕДИНЕНИТЕ НАЦИИ ПО ПРЕХРАНА И ЗЕМЕДЕЛИЕ (ФАО) ЗА ИЗГРАЖДАНЕ НА СУБРЕГИОНАЛНО ТЕХНИЧЕСКО ЗВЕНО В БУРГАС ЗА ОКАЗВАНЕ НА СЪДЕЙСТВИЕ НА ОПЕРАЦИИТЕ ПО ПРОЕКТ „BLACKSEA4FISH“, СКЛЮЧЕНО ЧРЕЗ РАЗМЯНА НА ПИСМА. 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ НАЦИОНАЛНИЯ СТАТИСТИЧЕСКИ ИНСТИТУТ НА РЕПУБЛИКА БЪЛГАРИЯ И СТАТИСТИЧЕСКАТА СЛУЖБА НА РЕПУБЛИКА СЪРБИЯ ЗА СЪТРУДНИЧЕСТВО В ОБЛАСТТА НА СТАТИСТИКАТА. 15. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „ЗЛАТНИ ПЯСЪЦИ“, ОБЩИНА ВАРНА, ОБЛАСТ ВАРНА. 16. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „КИТЕН – АТЛИМАН“, ОБЩИНА ПРИМОРСКО, ОБЛАСТ БУРГАС. 17. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СОЗОПОЛ – ЦЕНТРАЛЕН“, ОБЩИНА СОЗОПОЛ, ОБЛАСТ БУРГАС. 18. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ЯНАКЛЪКА”, РАЗПОЛОЖЕНА В ЗЕМЛИЩЕТО НА С. ДОБРИЧ, ОБЩИНА ДИМИТРОВГРАД, ОБЛАСТ ХАСКОВО. 19. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ - ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БАХЧАТА”, РАЗПОЛОЖЕНА В ЗЕМЛИЩЕТО НА С. БРЕСТОВИЦА, ОБЩИНА „РОДОПИ“, ОБЛАСТ ПЛОВДИВ. 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. 21. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ.", "date": "2018.07.24", "title": "Вижте какво решава Министерският съвет утре"}
{"url": "https://www.24chasa.bg/novini/article/6977558", "text": "Във връзка с прогнозите за обилни валежи от вчера (23 юли) е задействан кризисният щаб в Държавната агенция за метрологичен и технически надзор (ДАМТН), който следи денонощно състоянието на язовирите на територията на цялата страна. Това съобщи председателят на Държавната агенция по време на съвместен брифинг с главния секретар на агенцията Николай Николов, областния управител на Хасково Станислав Дечев. Той допълни, че към този момент няма язовири на територията на страната, които да представляват заплаха за населението, но предвид динамичната метеорологична обстановка е засилено вниманието към всички водоеми. „Ние като ръководство сме на място в региона на Хасково и Кърджали не само защото тук прогнозите са за най-обилни валежи, но и защото в тази част на страната са съсредоточени най-много водоеми.“, обясни Петър Горновски. По думите му се провеждат и срещи с кметове и представители на общини в региона, тъй като преобладаваща част от язовирите са тяхна собственост. Той подчерта, че държавната агенция имаме пълна координация с институциите и са взети всички превантивни мерки от страна на държавата. „Сега най-важното е собствениците на язовири да изпълнят предписанията на ДАМТН – да се осигури свободен обем на язовирите и да се следи денонощно тяхното ниво. Такива предписания са дадени във всички региони, където се очакват проливни дъждове“, допълни още председателят на ДАМТН и призова собствениците да бъдат максимално внимателни през следващите дни. От началото на годината инспекторите на ДАМТН са извършили над 1170 броя проверки на язовирни стени и съоръженията към тях на територията на областите Хасково и Кърджали, като установени за спешен ремонт са 147. Съставени са 143 акта за установено административно нарушение на язовирите на двете области. Продължават и масираните инспекции в цялата страна, като само за първите седем месеца на годината са проверени 2393 язовира и са съставени 304 акта.", "date": "2018.07.24", "title": "Собствениците на язовири трябва да понижат нивото им заради очакваните обилни валежи"}
