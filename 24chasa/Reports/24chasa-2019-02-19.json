{"url": "https://www.24chasa.bg/novini/article/7307264", "text": "Венецуелската армия каза днес, че е в състояние на тревога срещу всякакво нарушение на границата на страната и потвърди лоялността си към президента Николас Мадуро след предупрежденията, отправени вчера от американския президент Доналд Тръмп, предаде Франс прес. \"Армията ще остане разгърната и в състояние на тревога покрай границите, за да избегне всякакво нарушение на цялостта на територията\", каза венецуелският министър на отбраната Владимир Падрино. Той подчерта, че върховното командване на армията остава подчинено и лоялно на държавния глава, предава БТА. Вчера американският президент Доналд Тръмп заяви, че венецуелските военни командири ще изгубят всичко, ако откажат да се присъединят към опозиционера и самопровъзгласил се президент на Венецуела Хуан Гуайдо, припомнят Франс прес и ТАСС. Около 50 страни по света не признават повече Мадуро за легитимен държавен глава на Венецуела, допълва Ройтерс. Днес министърът на отбраната на Венецуела каза, че националната опозиция ще трябва да премине през трупове, за да отстрани Мадуро и да наложи ново правителство, предаде Ройтерс. \"Онзи, който се опитва да бъде президент тук във Венецуела, ще трябва да премине през нашите трупове\", каза той, визирайки Гуайдо. Министърът каза, че венецуелските военни няма да отговарят на призиви на властите на други страни, допълва ТАСС. Същевременно Гуайдо призова гражданите на Венецуела да приканят армейските командири да допуснат доставка на хуманитарна помощ в страната, предаде ДПА. Той призова сънародниците си да адресират писма до армейски командири, в които да не прибягват до обиди и насилие, а до аргументи. Гуйадо визира общо 10 военни командири, отговарящи за районите, които биха изиграли ключова роля при транспортирането на хуманитарната помощ. Колумбия каза, че над 200 тона храна, медикаменти и продукти за хигиената, дарени основно от САЩ, са складирани в база в граничния град Кукута. Помощ също би трябвало да бъде доставена и през Бразилия и Кюрасао. Гуайдо каза, че доставката ще започне в събота, но не е ясно как помощите ще преминат през военните, охраняващи границата.", "date": "2019.02.19", "title": "Венецуелската армия: Все още сме в тревога и сме лоялни на Мадуро"}
{"url": "https://www.24chasa.bg/novini/article/7307258", "text": "Председателят на Европейския парламент Антонио Таяни бе домакин на среща, посветена на работата на традиционните далекосъобщителни оператори в условията на цифровия преход, предава БТА. След срещата в ЕП Таяни заяви, че нападките срещу аудио-визуалната индустрия са удар срещу Европа. Той изрази очакването фалшивите новини безусловно да присъстват в предстоящата предизборна кампания за евродепутати. По неговите думи обстановката в интернет днес прилича на \"Дивия Запад\" и посочи за примери Гугъл, Фейсбук, Туитър. Навсякъде има новини, но трябва да има правила, за да бъде потребителят защитен. Посланието е, че трябва да влезем на игралното поле, за да защитим съобщителните оператори, посочи Таяни. Той отбеляза, че тези оператори имат основна роля в борбата с дезинформацията и за оформянето на общественото мнение. Искаме справедливо заплащане за авторите в цифровия преход, допълни еврокомисарят по цифровизацията Мария Габриел, която също участва в събитието. По нейните думи всеки носи отговорност в борбата с дезинформацията. Еврокомисарят посочи, че цифровият преход не е завършен и ще създава нови предизвикателства за дейността на далекосъобщителните оператори и за защитата на демокрацията. На срещата в ЕП бяха обсъдени правилата за работа на европейската аудио-визуална индустрия, която се съревновава с интернет в условия, в които мрежата разполага с повече свобода. Участниците разискваха и необходимостта избирателите да получават качествена информация. Отчетено бе, че тази аудио-визуалната индустрия създава девет процента от БВП на ЕС и осигурява работни места за 12 милиона души. Засега в интернет остава възможно разпространението на авторско съдържание, без авторът да получава възнаграждение. Все още е възможно разпространението на подвеждаща или лъжовна информация в мрежата. ЕС обсъжда промяна с въвеждането на нови правила, срещу които съществува съпротива заради въпроса за свободата на споделяне.", "date": "2019.02.19", "title": "Антонио Таяни: Интернет днес прилича на \"Дивия Запад\""}
{"url": "https://www.24chasa.bg/novini/article/7306946", "text": "Държавната дума на Русия прие закон, който забранява на военнослужещите да публикуват в интернет данни за себе си и за свои колеги, включително информация, която разкрива мястото, където служат, съобщи ТАСС. На военните се забранява да използват смартфони, електрически прибори и технически средства с битово предназначение, които позволяват с помощта на интернет разпространение на аудио-, фото- и видеоматериали и данни за местоположението. ", "date": "2019.02.19", "title": "Забраниха на руските военни смартфони"}
{"url": "https://www.24chasa.bg/novini/article/7307121", "text": "Едно от най-големите имена в модния свят - Карл Лагерфелд, почина на 85-годишна възраст. Дизайнерът издъхна в Париж вчера сутринта в болница, където е бил приет ден по-рано. Причината за смъртта е рак на панкреаса. Здравословното му състояние е било силно влошено през последните седмици. През януари за първи път той не се появява на свое ревю. По време на представянето на колекциите висша мода на “Шанел”, чийто творчески директор е Лагерфелд, аплодисментите на подиума приема Вирджиния Виард, директор на творческото студио. От модната къща обясняват отсъствието му с умора, без да споменават за влошено здраве. А вчера компанията обяви, че именно Вирджиния Виард ще заеме мястото на големия дизайнер. Дълги години се водят спорове кога е роден Карл Лагерфелд. Самият той твърди, че се е появил на този свят през 1938 година. Преди време обаче немски вестник публикува част от кръщелното му, в което е записана 1933 година. Той отказва да се обяви за пет години по-възрастен, а след тази публикация в интервю казва, че истинската година, в която е роден, е 1935-а. Дизайнерът е от богато семейство. Баща му Ото е швед и развива успешен бизнес с кондензирано мляко по време на Втората световна война. Той не лишава от нищо сина си, купува му спортна кола, когато още не е навършил 20 години. Майката Елизабет е по-строгата, тя ражда Карл в Хамбург, когато е на 42 години, баща му бил 60-годишен. В детските си години бъдещият дизайнер има влечение към музиката и свири на пиано. Постоянните упражнения явно са дошли в повече на майка му и един ден тя му казала, че вдига твърде много шум и е по-добре да се забавлява с рисуване. Оказва се, че има талант, който по-късно превръща в своя професия. Музиката остава хоби - през годините непрекъснато купува албуми на различни изпълнители и групи. Подбира парчетата, които му допадат, и ги събира в своя компилация. Иначе многократно е казвал, че мрази новите технологии и не ги използва. Карл Лагерфелд се мести в Париж през 1953 година, където учи рисуване и история в “Монтен” - едно от най-старите и големи училища във френската столица. В този период се случват две съдбоносни неща в живота на Лагерфелд. Разбира, че жените не го привличат сексуално, но след години за него се твърди, че е асексуален - липса на сексуално желание. Другата важна промяна е, че печели конкурс със своя рисунка на вълнено палто и Пиер Балмен го наема като стажант с още един бъдещ легендарен дизайнер - Ив Сен Лоран. Оттам започва голямата кариера и на двамата. През 60-те и 70-те години Лагерфелд работи на много фронтове. Първо става световноизвестен като главен дизайнер на “Клое”. През 1965 година започва да работи за “Фенди” и налага оцветените кожи от зайци и катерици за палта. Дълго време дизайнерът е в постоянен спор със защитниците на животните, отказвайки да се съобрази с техните протести и да спре да прави скъпи кожени дрехи. Преди няколко години показа палто от 36 норки за 1 млн. долара и отново предизвиква гнева на природозащитниците. “Достатъчно богати ли сте, за да изкарвате прехраната на хората на Севера, които живеят от ловуването? От какво предлагате тези хора да се издържат, след като в тези райони няма какво друго да се прави? По-лицемерни са фермерите, които се отнасят подобаващо с кравите и свинете, а после ги убиват”, опонира Карл Лагерфелд. Но миналата година има огромна промяна по този въпрос. “Шанел” официално обяви, че спира използването на кожи от екзотични животни като алигатори и питони. Начело на “Шанел” дизайнерът застава през 1983 година. Марката “Лагерфелд галери” съществува от 1998 година. Той лансира успешно и другите си брандове - “Карл Лагерфелд” и КЛ. Концернът “Томи Хилфигър” закупува всички търговски марки “Лагерфелд” през 2004 г., но дизайнерът продължава да създава модели за тях. Карл Лагерфелд е колкото обичан, толкова и мразен заради пиперливия си език. През 2017 г. се забърква в огромен скандал с холивудската звезда Мерил Стрийп. На наградите “Оскар” вместо негов тоалет тя избира рокля на друг дизайнер и Лагерфелд заявява, че актрисата се е отказала от негов модел, защото не е платил. Твърдението вбесява Мерил Стрийп и тя публично изразява възмущението си, заявявайки, че не взема пари, за да облича нечии дрехи. След скандала получава извинение от дизайнера, но отказва да го приеме. През 2013 г. Лагерфелд е даден на съд заради обиди към по-пълничките модели. За сестрата на Кейт Мидълтън - Пипа, пък казва, че е грозна, а прическата на Мишел Обама сравнява с фризурата на водеща на новини. До пререкания стига дори с една от любимите си манекенки от близкото минало - Клаудия Шифър, за която коментира, че било време да слезе от модния подиум. Дизайнерът има проблеми и с френските власти, през 2016 г. е обвинен, че е укрил от данъчните 20 млн. евро. Наред с музиката и модата фотографията е третата голяма страст на Карл Лагерфелд. Той дори направи изложба със свои кадри в Хавана. Пред неговия обектив са заставали много световни знаменитости. Интересен факт е, че от архива му официално са иззети снимки на Карла Бруни дни преди да се омъжи за бившия френски президент Никола Саркози и да стане първа дама на Франция. Пред дизайнера ексманекенката е позирала гола. Въпреки че непрекъснато създава нови колекции, самият Карл Лагерфелд десетилетия наред не променя собствения си външен вид. Дългата му бяла коса бе винаги вързана на ниска опашка. Сакото и панталонът неизменно бяха черни, а ризата - задължително с висока яка, закопчана чак до брадичката. Вечно носеше и ръкавици, отрязани на пръстите, така че да се виждат само ноктите. Никога не сваля и тъмните си очила, заради късогледство не харесва изражението си и това бе неговият начин да го скрие от хорски погледи. Лагерфелд превърна визията си в лого и сложи лицето си върху част от колекциите си.", "date": "2019.02.19", "title": "Карл Лагерфелд си отиде от рак на панкреаса (Обзор)"}
{"url": "https://www.24chasa.bg/novini/article/7307262", "text": "Скопие стана център на разузнавателна дейност против Сърбия, какъвто по-рано беше Будапеща, място, където се осигурява финансиране и подкрепа за предатели от целия регион, за политици, които смятат, че единственият път да дойдат на власт е чрез сътрудничество с чужденците, заяви сръбският министър на отбраната Александър Вулин, цитиран от агенция МИА. Той нападна така остро Северна Македония, коментирайки вчерашната среща в Скопие на премиера Зоран Заев с лидера и основател на опозиционния Съюз за Сърбия Драган Джилас, на която бе обсъдена \"актуалната ситуация в Сърбия и продължаващите вече два месеца граждански протести \"Един от пет милиона\", предаде БТА. \"Твърдата политика на президента Александър Вучич Сърбия да не приема власт на посланиците го постави под пряк удар от страна на службите. Скопие стана място, отдъдето започват и откъдето се стимулират атаки против Сърбия и нейния президент\", каза Вулин за проправителствения вестник \"Вечерне новости\".", "date": "2019.02.19", "title": "Сръбски министър: Скопие стана център на разузнавателна дейност против Сърбия"}
{"url": "https://www.24chasa.bg/novini/article/7307205", "text": "Китайката Ян Фънлан, получила прозвището \"кралицата на слоновата кост\", беше осъдена днес от танзанийски съд на 15 години затвор за участието си в трафик на 860 слонски бивни, предаде Франс прес. Шейсет и девет годишната жена, която живее в Танзания от 70-те години на миналия век, беше призната за виновна по обвинения, че в течение на 10 години е изпълнявала ролята на посредник между местна бракониерска мрежа и международни купувачи. Съдът в икономическата столица на Танзания Дар ес Салам постанови по същото дело 15-годишни присъди затвор за двама танзанийски бизнесмени, предава БТА. Тримата подсъдими ще трябва да платят и колективна глоба от около 13 милиона долара - удвоената пазарна стойност на бивните, с които са търгували. Ако не платят сумата, тримата ще лежат в затвора по още две години. Според съдията двамата местни бизнесмени събирали слонски бивни от различни райони в страната и ги предавали на Ян Фънлан, която към момента на ареста си през 2015 г. била вицепрезидент на Китайско-африканския бизнес съвет в Танзания. Ян Фънлан притежава впрочем няколко ресторанта в Дар ес Салам. \"Днес е голям ден за Танзания\", отбеляза на страницата си във Фейсбук фондацията за опазване на околната среда Пи Ей Ем Ес (PAMS). Един от ръководителите на организацията - южноафриканецът Уейн Лотър - беше убит от неизвестни лица през 2017 г. в Дар ес Салам. Незаконната търговия със слонова кост се стимулира основно от търсенето в Азия и Близкия изток. Според Международния съюз за опазване на природата (IUCN) популацията на африканските слонове бележи най-драстичния си спад за последните 25 години. Сега в Африка има около 415 000 слона - със 111 000 по-малко, отколкото преди 10 години, а избиването им продължава с шеметна скорост - по около 30 000 слона годишно. Танзания, където живеят най-много от слоновете в Африка, е и сред страните, най-тежко засегнати от проблема. Извършено наскоро преброяване е показало, че популацията на слоновете там е намаляла с 60 процента между 2009 и 2014 г.", "date": "2019.02.19", "title": "Осъдиха \"кралицата на слоновата кост\" в Танзания на 15 години затвор"}
{"url": "https://www.24chasa.bg/novini/article/7307053", "text": "Днес светът загуби още една модна икона - Карл Лагерфелд.  Опашката и тъмните слънчеви очила, които го направиха разпознаваем по целия свят, бяха неговата запазена марка. Той успя да преобрази \"Шанел\" и да я превърне в една от водещите марки по света, пише Би Би Си. Много известни личности почетоха паметта му в социалните мрежи. \"Днес светът загуби един гигант\", написа главният редактор на \"Вог\" Анна Уинтър. \"Карл докосна толкова много хора в този живот, включително мен и Джани. Никога няма да забравим невероятния ти талант и безкрайното вдъхновение. Винаги сме се учили от теб.\" Това написа в инстаграм Донатела Версаче и сподели снимка с модната легенда. \"Карл беше гениален. Винаги внимателен с мен, както в лично, така и в професионално отношение\", написа в мрежата Виктория Бекъм. \"Карл.... прекалено много спомени, за да ги опиша.. Благодаря, благодаря, благодаря за шанса, който даде на едно 16-годишно момиче от Южен Лондон и за това, че ми отвори очите. Почивай в мир!\". С тези думи супермоделът Наоми Кембъл трогна социалните мрежи. Ким Кардашиян също сподели снимка, към която написа: \"Загубихме една истинска легенда. Бяхте вдъхновение за цял свят. Снимахте първата ми фотосесия, а аз бях толкова нервна да работя с икона като вас. За мен беше чест да ви срещна и да имам възможността да работя с вас. Ще ни липсвате много\". Лейди Гага също изказа съболезнования.", "date": "2019.02.19", "title": "Как звездите се простиха с модната икона Карл Лагерфелд (Снимки)"}
{"url": "https://www.24chasa.bg/novini/article/7307209", "text": "Комисия на италианския Сенат гласува против започване на съдебно дело срещу вътрешния министър Матео Салвини, който е обвинен в незаконно задържане на лица заради забраната му през август 177 мигранти да дебаркират в Италия, предаде Франс прес. Сенатската комисия по имунитетите отхвърли с 16 на 6 гласа молба на съда в Катания, Сицилия, да започне дело срещу Салвини, който е сенатор и лидер на крайнодясната партия \"Лига\", предаде БТА. Окончателното решение обаче се взема от целия състав на Сената, който ще гласува по този въпрос до един месец. Салвини е обвинен, че през август е забранил в продължение на няколко дни свалянето на сушата на 177 мигранти, които бяха спасени от кораба \"Дичоти\" на италианската брегова охрана. В крайна сметка тези мигранти бяха разпределени между няколко страни от ЕС. Очаква се и окончателното решение на Сената да е благоприятно за Салвини, тъй като \"Лига\" и коалиционният й партньор в правителството \"Движение 5 звезди\" държат мнозинство в горната камара на парламента. Случаят предизвика вълнения в \"Движение 5 звезди\", защото един от основните му принципи е да се разрешават съдебни дела срещу политици. Движението обаче организира вчера гласуване онлайн и мнозинството от членовете му (близо 60 процента) се обявиха против дело срещу Салвини.", "date": "2019.02.19", "title": "Комисия на италианския Сенат е против започване на дело срещу Матео Салвини"}
{"url": "https://www.24chasa.bg/novini/article/7307146", "text": ", е била подпалена неволно от съпругата му Станка. Това установили разследващите на пожара, който заплаши да обхване и съседни сгради в циганската махала на врачанското с. Бъркачево. Докато възрастният й съпруг си пиел бирата в селската кръчма в центъра на селото, Станка събрала сухия боклук от двора на семейната им къща и го подпалила. Тя обаче не останала да го наблюдава, а вятъра бързо пренесъл пламъците към дома им. Там пък преди година се подпали с бензин заради тормоз от мъжа си 57-годишната им дъщеря Павлина Демирова. Ден след самозапалването си ткя почина след като получи над 80 процента изгаряния по тялото. Съседите от махалата, които първи се обадили за развихрилия се пожар, твърдят, че Станка изпитвала необяснима любов към огъня и затова в селото я наричали Пироманката. Възрастната циганка имала навик нощем да обикаля улиците на селото и да пaли контейнерите с боклук.", "date": "2019.02.19", "title": "Станка Пироманката подпалила къщата си във врачанското с. Бъркачево"}
{"url": "https://www.24chasa.bg/novini/article/7307240", "text": "„Днес ще се изговорят много думи за Васил Левски. Заслужени думи на почит и преклонение пред неговите мисли и действия, пред неговия живот. Но нали той ни заръча - “дела трябват, а не думи”. Най-истинското признание за Апостола ще бъдат нашите дела, с които да направим републиката “чиста и свята”, а народа си - “равен на другите европейски народи”. Това заяви лидерът на БСП Корнелия Нинова по повод 146 години от обесването на Васил Левски, съобщиха от пресцентъра на БСП. „Апостолът ни даде кауза. Пред нас е предизвикателството да я изпълним”, каза още тя.", "date": "2019.02.19", "title": "Нинова: Най-истинското признание за Апостола ще бъдат нашите дела"}
{"url": "https://www.24chasa.bg/novini/article/7307080", "text": "Мъж рани с хладно оръжие двама минувачи на прочутата улица Канбиер в историческия център на Марсилия. След това беше прострелян от полицията, предаде Франс прес, като се позова на съобщение на местните сили за сигурност. Двамата ранени минувачи не са с опасност за живота, според полицейски източник. Раненият нападател обаче бил откаран с опасност за живота в болница и починал от раните си, предава БТА. Според полицейски източник, когато полицията се отзовала на сигнала за нападението в центъра на града, нападателят извадил огнестрелно оръжие срещу полицаите и тогава те открили огън. При стрелбата бил ранен в крака още един човек. Районът на нападението е отцепен. Сега антитерористичното звено на прокуратурата в Париж заедно с прокуратурата в Марсилия прави оценка на ситуацията, съобщи парижката прокуратура. На мястото е пристигнал кметът на Марсилия Жан-Клод Годен, както и прокурорът на републиката. Нападателят е роден през 1983 г. и е бил неизвестен на полицията. Нападението станало в час, в който улица Канбиер е много оживена.", "date": "2019.02.19", "title": "Мъж нападна минувачи в Марсилия, простреляха го"}
{"url": "https://www.24chasa.bg/novini/article/7307113", "text": "Парламентът ще обсъди утре Законопроект за ратифициране на Протокола към Северноатлантическия договор относно присъединяването на Република Северна Македония. Това предвижда проектопрограмата на Народното събрание за тази седмица, предава БТА. Очаква се депутатите да разгледат отново върнатите от президента промени в Закона за защита на личните данни. След това ще обсъдят два годишни доклада за младежта - за 2016 г. и 2017 година. В четвъртък се предвижда депутатите да прекратят мандата на председателя на Комисията за финансов надзор и да приемат правила за избор на нов. След това парламентът ще обсъди проект на решение за правила за избор на състав на Централната избирателна комисия /ЦИК/. В проектопрограмата са още второто четене на Законопроект за преброяване на населението и жилищния фонд в Република България през 2021 г., както и промени в Закона за железопътния транспорт. Очаква се в петък депутатите да ратифицират споразумение между Министерството на образованието и науката и Европейската организация за ядрени изследвания /ЦЕРН/. След това ще започне традиционният парламентарен контрол.", "date": "2019.02.19", "title": "Очаква се македонския парламент да  ратифицира протокола за присъединяването  към НАТО"}
{"url": "https://www.24chasa.bg/novini/article/7306511", "text": "Жители на Цариброд също почетоха паметта на Васил Левски по случай 146 години от неговата смърт. Това стана по време на церемония в центъра на Цариброд (сръбския Димитровград - б.а.) пред паметника на Апостола на свободата. Монументът е дарен преди 5 години от българската строителна компания \"Трейс Груп Холд\" и от тогава там ежегодно се отдава почит към делото на Дякона. \"Левски дарява на българския народ надежда. Обединява хиляди българи и винаги изписва \"народ\" с главна буква. Той не е и няма да бъде забравен. Само можем да кажем - поклон на Апостола\", това каза кметът на Цариброд Владица Димитров по време на церемонията. \"Днес не отбелязване 146 години от гибелта му, а от безсмъртието му\", акцентира Ива Крулева, която е част от Министерството на външните работи в България. \"Светлия му пример, ще чертае пред нас бъднините и само заедно можем да постигнем заветите на Левски. Нека всички от днешния ден да носим от неговите ценности\", допълни Николай Колев, който е консул на България в Сърбия. По време на церемонията български ученици от гимназията \"Св. Св. Кирил и Методий\" в Цариброд също почетаха паметта на Левски и разказаха за неговите славни дела. Преди година от фондаия \"Трейс за хората\" дариха на училището издания от преиздадената книга на Захарий Стоянов за Апостола на свободата - \"Васил Левски - Дяконът\". Така на днешния ден, учениците бяха включили откъси от книгата, които разказаха. От 2009 г. в града се откриват паралелки, които са с преподаване на български език, в гимназията \"Св. Св. Кирил и Методий\", разказва директорката на училището Снежана Симеонова. И допълва, че още в началото да се възроди преподаването на български е било трудно след прекъсване от близо 50 г. Учителите преподават по сръбската система, но заради липса на учебници на български - те лично ги превеждат. Директорката акцентира, че постоянството на екипа е било рецептата за успех. Милисав Николов и Ивана Андреевич са учителите, които са подготвили учениците за церемонията. В гимназията има и методист по български език - Донка Николова. \"Ние сме отраснали с българския език, защото той е майчиният ни и сме много щастливи, че имаме възможността да учим на български\", разказва Боян Станчев, който е 11 клас в гимназията. Той допълва, че сам е избрал да учи изцяло на български и само 2 часа седмично има сръбски. Ученикът разказва, че много ученици, които завършват, се интересуват от висшето образование в България. \"Сред учениците, които отиват да учат в България, са много популярни Софийският университет, УНСС и УАСГ\", допълва още Боян. Анжела Делчев, която е в 10 клас, разказва, че много обича българския език. \"От 11 години рецитирам на български и участвам в различни програми\", допълва още ученичката. \"Българският език е много красив и обичам да го слушам. Той е езикът на нашите предци\", допълва още Анастасия Божкович, която също участва в церемонията и възпитаничка на гимназията.", "date": "2019.02.19", "title": "В Цариброд също почетоха паметта на Васил Левски"}
{"url": "https://www.24chasa.bg/novini/article/7307163", "text": "Германски съд постанови собственик на куче да няма право да си върне разрешителното за огнестрелно оръжие, след като беше прострелян от домашния си любимец, предават Асошиейтед прес и ДПА. Решението бе взето от Мюнхенския административен съд, след като съдебен състав от по-долна инстанция отне разрешителното на ловджията, предаде БТА. Мярката бе предприета, след като през 2016 година германецът, заклет фен на лова, беше прострелян в едната ръка в колата си от ловната му пушка. Неговото куче по случайност натиснало спусъка на двуцевката, която била оставена заредена.", "date": "2019.02.19", "title": "Отказаха разрешително за оръжие на германец, прострелян от кучето си"}
{"url": "https://www.24chasa.bg/novini/article/7307092", "text": "Шефката на Комисията за финансов надзор Карина Караиванова депозира във вторник оставката си в парламента, съобщи самата тя пред журналисти. От 1 март Караиванова ще бъде новият представител на България в Европейската банка за възстановяване и развитие (ЕБВР). В края на м.г. кабинетът реши тя да смени досегашния ни представител Калин Митрев. Така финансовият регулатор остава с трима членове, след като заради скандала с фалита на ЗК “Олимпик” оставка подаде Ралица Агайн. По закон той трябва да работи с петчленен състав. Прогнозата е, че най-късно до месец съставът му ще бъде попълнен. Караиванова отчете, че е изпълнила поетите в началото на мандата си ангажименти - регулаторът се самоиздържа от такси, всички компании, които контролира, са равнопоставени, извършена е необходимата подготовка за стрестестовете и оценката на активите на пенсионни фондове и застрахователни компании. Караиванова заяви, че подкрепя концепцията за раздвижване на “спящите акции” от масовата приватизация и че се надява тя да заработи скоро. Шефката на финансовия регулатор в оставка бе категорична, че системата “Бонус-малус” в застраховането трябва да бъде въведена и обяви, че в момента се работи по най-важните бележки към нея. Парламентът трябва да избере наследник на Караиванова. До момента още няма номинации. Много вероятно е изборът да бъде между двама от нейните сегашни заместници - Бойко Атанасов и Диана Йорданова.", "date": "2019.02.19", "title": "Караиванова подаде оставка, отива в ЕВБР (Обзор)"}
{"url": "https://www.24chasa.bg/novini/article/7305161", "text": "Машините ще дават резултатите почти веднага след края на изборния ден и ще е невъзможно манипулирането на протоколите - секционните комисии няма как да дописват “гласували” или да обявяват бюлетини за невалидни. Това твръдят убедените защитници на този вот у нас. Той бе въведен в Изборния кодекс експериментално от сегашната омбудсманка Мая Манолова и трябваше реално да влезе в сила успоредно с гласуването с хартиена бюлетина от 2017 г. С последните поправки миналата седмица датата отново се отложи, за сметка на това бе записано, че от 2020 г. то изцяло заменя хартиеното. Въвеждането на машинното гласуване обаче става с изключения - тези в малките населени места (под 300 избиратели), в чужбина и секциите в болници и затвори. На пръв поглед хартията остава в историята, но всъщност само на територията на страната изключението възлиза на 2509 секции от общо 12 400. Зад граница пък се разкриват още 427 секции за парламентарни избори, за европейски са по-малко. Така реално с хартиени бюлетини ще продължат да гласуват поне 300 000 избиратели в България, показват данните на ЦИК за броя избиратели по секции на последните парламентарни избори през 2017 г. Тази бройка не включва секциите в болниците и затворите. А само болничните легла в страната са над 50 000 и теоретично биха могли да осигурят още толкова гласове на хартиени бюлетини. Допълнително от чужбина идват (в зависимост от вида на изборите) между 40 и 100 хил. гласа. Но и без да се броят подвижните секции по болници и затвори и тези зад граница, от пусналите старата бюлетина ще зависи при кого отиват два от мандатите за Европейския парламент. На евровота цената на един мандат варира от 130 хил. до 150 хил. гласа. При избори за Народно събрание пък гласуващите на хартиени бюлетини могат да разпределят 24 депутатски места и дори да предрешат какво ще е управляващото мнозинство. Въпреки мнението, че малките секции са селски, по данните на ЦИК се оказват и градски. 95 000 от избирателите в София гласуват в секции с под 300 души. И по кодекса трябва да продължат да го правят с хартиена бюлетина, а не с машини. Вотът им би могъл да е решаващ за това кой ще стане наесен кмет на столицата. На последните местни избори Йорданка Фандъкова спечели с 238 хил. гласа. През 2011 г. обаче разликата ѝ с втория - Георги Кадиев, бе в рамките на стотина хиляди. Концентрация на малки секции, които остават на хартия, има в почти всички избирателни райони. Сметки показват, че те имат потенциала да обръщат резултата главно в Северозапада, Смолянско, Кърджалийско и Благоевградско.", "date": "2019.02.19", "title": "24 депутатски мандата ще продължат да зависят от хартиените бюлетини"}
{"url": "https://www.24chasa.bg/novini/article/7306884", "text": "Консумацията на алкохол причинява около 41 000 смъртни случая годишно във Франция, предаде Франс прес. Алкохолът остава втората причина за смъртност, която може да се избегне, в страната след тютюнопушенето. С употребата на алкохол са свързани 7 процента от смъртните случаи на хора над 15-годишна възраст през 2015 г., предава БТА. Данните за 2009 г. показват, че консумацията на алкохол е свързана с 49 000 смъртни случая във Франция, т.е. с 9 процента от смъртността в страната. Този фактор е много по-значим за мъжете, отколкото за жените - алкохолът причинява 11 процента от смъртните случаи сред мъжете, при едва 4 процента сред жените. В Шотландия алкохолът причинява 6,8 процента от смъртните случаи сред мъжете и 3,3 процента от смъртността сред жените, в Швейцария - съответно 5 и 1,4 процента от смъртността, а в Италия - 3 и 2 процента.", "date": "2019.02.19", "title": "Алкохолът отнема живота на 41 000 души годишно във Франция"}
{"url": "https://www.24chasa.bg/novini/article/7306894", "text": "Германската полиция арестува двама граждани на Босна и Херцеговина, на 17 и на 28 години, след като намери 17 ръчни бомби в багажника на автомобила им, съобщи хърватският информационен сайт Индекс, цитиран от БТА. Двамата били арестувани в Дрезден при проверка на колата им, при което били открити 17 ръчни бомби, готови за употреба. Полицията подозирала двамата, че пренасят наркотици, и довела специално обучено куче. По-късно бе установено, че двамата пребивавали в Германия легално. По време на претърсването на автомобила целият район бил блокиран.", "date": "2019.02.19", "title": "Двама от Босна и Херцеговина хванати със 17 бомби в Германия"}
{"url": "https://www.24chasa.bg/novini/article/7306901", "text": "„Искаме честни, справедливи избори и по-добрият да победи“. Това заяви зам.-председателят на БСП Кирил Добрев пред БНР. Според него този парламент е лишен от смисъл и съдържание. „Приемам решението на управляващите за промените в Изборния кодекс и ЦИК като частична победа. Това не е победа само на БСП, а на 1.5 млн. граждани, които изразиха правото си на преференциален вот последните избори“, каза още той. „Това е победа и на гражданското общество. Те го заслужават. БСП беше просто изразител на техните идеи. Искаме да защитаваме правовата държава“, посочи Добрев. „Когато Народното събрание отказва да изпълнява законите, не го изисквайте от обикновения гражданин, който пресича на червено“, допълни той. Добрев подчерта, че хората са много възмутени и потресени от типа и начина на управление. „Ние ги караме да плащат данъци, да купуват винетки, защото законът ще ги санкционира. А в същото време законодателният орган, който измисля тези закони, ги нарушава“, каза още зам.-председателят на БСП. Това съобщиха от пресцентъра на БСП. Кирил Добрев е категоричен, че остават две ключови неща, които трябва да бъдат свършени, за да се върне БСП в парламента – правото на всеки политически субект да обжалва решенията пред ВАС, правото на всяка партия да търси правата си в съда, което е отнето, възможността 2/3 от състава на Избирателната комисия да взима решения, защото всички знаят как се взимат решения и как се попълват протоколи. „Третото, което е изключително важно, е машинното гласуване. Наши експерти направиха изчисления, че ако бъдат осигурени 4 172 машини, 3.5 млн. граждани ще могат да упражнят правото си на глас с тези машини, ако те бъдат поставени в големите секции“, каза още зам.-председателят на БСП. „Как да убедим хората да отида да гласуват, като знаят, че гласовете им няма да бъдат отчетени?“, попита той. По неговите думи стотици са случаите, в които броят на преференциите не е отразен. „Стотици са случаите, в които хората не виждат своя глас в протокола. А ако обществото е на мнение, че Цветанов вече е попълнил протокола, демотивацията е още по-голяма. Няма нито един случай, в който да е отворен чувал и броят на записаните в протокола бюлетини да отговаря на броя на намерените. За съжаление сме Африканска държава“, коментира той. Добрев заяви, че избирателите на БСП подкрепят действията на партията, защото така повече не може да се продължава. Той сравни политика с футболен мач – стадионите се изпразниха, защото хората знаят как ще свърши мачът. Кирил Добрев обясни, че на пленума в неделя са били решени няколко важни въпроса. „Беше подкрепено действието да търсим съмишленици за съвместно участие в Европейските избори. Предстои график за срещи с десетки организации и партии, които имат желание да се включат с нас в предстоящите избори. За нас е важно те да приемат няколко основни неща – това управление е опасно за държавата и то трябва да бъде свалено и да приемат „Визия за България“ и нашата европейска платформа. Всички останали разговори и пазарлъци по листите - БСП не води“, категоричен е той. „За първи път в страната има толкова огромно недоволство срещу този начин на управление, модел и стил, а Бойко Борисов е символът на това управление. При едни честни избори, този модел на управление ще приключи. В тази държава можем да живеем по-демократично, по-спокойно и по-добре“, каза още Кирил Добрев. 19.02.2019 г. гр. София", "date": "2019.02.19", "title": "Кирил Добрев: Искаме честни, справедливи избори и по-добрият да победи"}
{"url": "https://www.24chasa.bg/novini/article/7306911", "text": "10-годишно момиче е пострадало, след като било блъснато от 17-годишен румънски скиор на писта „Снежанка“ 3 в Пампорово. Инцидентът е станал днес около 14:30 ч. при спускане с висока скорост на чужденеца, който влачил и няколко метра българското момиче, съобщи директорът на полицията в Смолян старши комисар Николай Димов. Веднага на място пристигнал екип на Планинска спасителна служба, който е оказал първа помощ на пострадалото момиче, предаде  . „При пристигане на място, пострадалото дете беше адекватно, в съзнание и без видими наранявания. Впоследствие при преглед от медик се установи, че има леко комоцио“, коментираха от спасителната служба в Пампорово. От полицията уточниха, че работят по случая и изчакват резултатите от изследванията, които се правят в болницата в Смолян. „Имало е спречкване между родителите на децата, което е било по-скоро защитна реакция на румънското момче, което разказало, че бащата на другото го нападнало. По категоричен начин е нямало саморазправа и нарушаване на обществения ред“, категоричен бе старши комисар Димов.", "date": "2019.02.19", "title": "Румънец блъсна 10-годишно момиченце на ски писта в Пампорово, детето е с комоцио"}
{"url": "https://www.24chasa.bg/novini/article/7306915", "text": "Състав на Шуменския окръжен на днешното съдебно заседание по делото за железопътното произшествие в Хитрино постанови да бъде отложен разпитът на свидетеля Лука Паиш от Румъния. Това съобщи говорителят на съда Стилиян Стилиянов, цитиран от БТА. Прокурорът по делото Маргарита Георгиева и процесуалния представител на пострадалите в инцидента - адвокат Николай Димитров са възразили за повторния разпит на експерта, който е трябвало да даде показания в качеството си на свидетел, със становище, че ще поставят под въпрос истинността на казаното от призования преводач от румънски на български език, тъй като е бил на предходния разпит и е ангажиран със защитата на подсъдимите. Съдът е отложил разпита за следващото си заседание на 19 март, на което ще се изслушват и вещи лица по експертизи, за които страните по делото не са дали съгласие да бъдат прочетени и приети от съда, без да се изслушват вещи лица. Ще трябва да бъде осигурен и друг преводач, уточни Стилиянов. По думите му днешното съдебно заседание по делото е приключило в късния следобед, с четене и приемане на съдебно-медицински, химически, ДНК и други експертизи. Предявени са били и видеозаписи по делото, и веществени доказателства. Обвиняеми по делото са машинистите Димитър Михнев и Радослав Петков, и двамата от Русе, управлявали дерайлиралата на 10 декември 2016 г. в района на гара \"Хитрино\" влакова композиция, превозваща пропилен и пропан-бутан.", "date": "2019.02.19", "title": "Продължава делото за Хитрино, но отложиха разпит на румънски свидетел"}
{"url": "https://www.24chasa.bg/novini/article/7306918", "text": "\"Днес най-добрата почит към Апостола не са венците, а съзнанието, че не думи трябват, а дела. Че съдбата ни не е в ръцете на неколцина, а в нашите дружни усилия.\" Това заяви президентът Румен Радев в словото си по време на възпоменателната церемония по повод 146 г. от гибелта на Васил Левски. Тя се провежда в този час пред паметника на Апостола в столицата. На церемонията са и председателят на парламента Цвета Караянчева, вицепрезидентът Илияна Йотова, патриарх Неофит, столичният кмет Йорданка Фандъкова, шефовете на групите на ГЕРБ Цветан Цветанов, на БСП Корнелия Нинова и на ДПС Мустафа Карадайъ, министри, депутати, политици и дипломати и много граждани. На този ден даваме символичен рапорт пред Васил Левски, за да му кажем какво става с неговата и нашата България, с чистата и святата република. Още ли народната работа стои над всичко или вече просто й казваме политика, каза още президентът. От Дякона не ни останаха много написани думи, но и те са достатъчни, за да разберем какво мисли той за нашето време, каза Радев. И цитира някои от мислите, завещал ни Апостола. Работим изцяло български и не искаме да се видим по никого, извън българското. Но така ли е днес. В бляновете си той вижда как хората избират свободно своите управници и в тази нова България всичко зависи от вишегласието. Днес и това право е обект на посегателство, допълни Радев. Неслучайно пред османските власти Левски изрича горчиви думи: Нашите българи желаят свободата, но я приемат, ако им се поднесе вкъщи на тепсия. Той надживя всички превратности на историята ни. Портретите му видят като икони в много кабинети, но вярата е по-силна. Научи ни, че не само времето нас обръща, но и ние него. Показа ни,че робът може да е свободен, както може свободният да погуби свободата си. Това е въпрос на избор, каза още държавният глава. Този паметник се превърна в свято място на паметта на България, каза столичният кмет Йорданка Фандъкова. Въпреки предателствата Левски не прави компромис с вярата на народа и мечтата и каузата за свободна и независима България. Тази негова вяра събужда, създава и задължава, няма по-свято от нея, допълни тя. Цялото дело на Апостола било незавършващ урок какво означава да бъдем българи и свободни хора. Днес все по-малко държим сметка за тежестта на истината и съдържанието. Думите минават и често забравяме да видим кой какво е свършил. Свободата не е дума, а всекидневна работа, която се върши тихо и достойно, каза още Фандъкова. Дърпането в различни посоки не помага, защото, ако искаме да пребъде България и да я запазим чиста и свята, трябва да работим заедно, допълни тя. Скокът от робството към свободата, в който Левски увлича цял народ, който успя да да повярва в силата на своята общност и никога да не се отказва от нея. Левската крачка надмогна ли дребната суета на деня, каза още Фандъкова. Така се обръща времето, това изисква Отечеството, за което да сме разсъдливи, безстрашно и великодушни, допълни тя.                                                                                                                                                                                                                                                                                                                       ", "date": "2019.02.19", "title": "Радев: Най-добрата почит към Апостола е съзнанието, че съдбата ни не е в ръцете на неколцина, а в нас (Видео, снимки)"}
{"url": "https://www.24chasa.bg/novini/article/7306931", "text": "Редовното правителствено заседание ще се проведе както обикновено – в сряда, 20 февруари, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА НАЦИОНАЛНА ПРОГРАМА ЗА ПРОФИЛАКТИКА, НАДЗОР, КОНТРОЛ И ЛИКВИДИРАНЕ НА БОЛЕСТИТЕ ПО ЖИВОТНИТЕ, ВКЛЮЧИТЕЛНО ЗООНОЗИТЕ ЗА ПЕРИОДА 2019-2021 Г. Внася: министърът на земеделието, храните и горите 2. ДОКЛАД ЗА ДЕЙНОСТТА НА СЪВЕТА ЗА АДМИНИСТРАТИВНАТА РЕФОРМА ПРЕЗ 2018 Г. Внася: заместник-министър председателят 3. ПРОЕКТ НА РЕШЕНИЕ ЗА ОДОБРЯВАНЕ НА ГОДИШЕН ПЛАН ЗА ИЗВЪР­ШВАНЕ НА НЕЗАВИСИМ ВЪНШЕН КОНТРОЛ НА ИЗПЪЛНЕНИЕТО НА КОН­ЦЕСИОННИ ДОГОВОРИ ОТ АГЕНЦИЯТА ЗА ПРИВАТИЗАЦИЯ И СЛЕДПРИВАТИЗАЦИОНЕН КОНТРОЛ ЗА 2019 Г. Внася: министърът на икономиката 4. ПРОЕКТ НА РЕШЕНИЕ ЗА ОПРЕДЕЛЯНЕ НА ПРЕДСТАВИТЕЛ НА РЕПУБЛИ­КА БЪЛГАРИЯ В КОМИСИЯТА ЗА ОПАЗВАНЕ НА ЧЕРНО МОРЕ ОТ ЗАМЪРСЯ­ВАНЕ КЪМ КОНВЕНЦИЯТА ЗА ОПАЗВАНЕ НА ЧЕРНО МОРЕ ОТ ЗАМЪРСЯ­ВАНЕ И НА РЪКОВОДИТЕЛ НА ДЕЛЕГАЦИЯТА НА РЕПУБЛИКА БЪЛГАРИЯ В МЕЖДУНАРОДНАТА КОМИСИЯ ЗА ОПАЗВАНЕ НА РЕКА ДУНАВ КЪМ КОН­ВЕНЦИЯТА ЗА СЪТРУДНИЧЕСТВО ПРИ ОПАЗВАНЕ И УСТОЙЧИВО ИЗПОЛ­ЗВАНЕ НА РЕКА ДУНАВ. Внася: министърът на околната среда и водите 5. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНИЯТА ПО РЕШЕ­НИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „ДИМИТЪР ЙОРДАНОВ СРЕЩУ БЪЛГАРИЯ“ (ЖАЛБА № 3401/09), „КОПАНКОВИ СРЕЩУ БЪЛГАРИЯ“ (ЖАЛБА № 4829/12), „ДЕЛИН СРЕЩУ БЪЛГАРИЯ“ (ЖАЛБА № 62377/16), „ВЪЛКОВА СРЕЩУ БЪЛГАРИЯ“ (ЖАЛБА № 48149/09) И „ТОГРУЛ СРЕЩУ БЪЛГАРИЯ“ (ЖАЛБА № 20611/10). Внася: министърът на правосъдието 6. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТИ - ПУБЛИЧНА ДЪРЖАВНА СОБСТВЕНОСТ, НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“ ЗА ИЗГРАЖДАНЕТО НО „ПЪТЕН НАДЛЕЗ ПРИ СПИРКА КОВАЧЕВО“ НА КМ 107+423.59 ПО ТРАСЕТО НА ЖЕЛЕЗОПЪТЕН УЧАСТЪК СЕПТЕМВРИ - ПЛОВДИВ, В ОБХВАТА НА ПРОЕКТ „МОДЕРНИЗАЦИЯ НА ЖЕЛЕЗОПЪТЕН УЧАСТЪК СЕПТЕМВРИ - ПЛОВДИВ - ЧАСТ ОТ ТРАНСЕВРОПЕЙСКАТА ЖЕЛЕЗОПЪТНА МРЕЖА“, ПО­ЗИЦИЯ 1: „МОДЕРНИЗАЦИЯ НА ЖЕЛЕЗОПЪТНАТА ОТСЕЧКА СЕПТЕМВРИ – ПАЗАРДЖИК“. Внасят: министърът на транспорта, информационните технологии и съобщенията министърът на регионалното развитие и благоустройството 7. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗ­БИРАТЕЛСТВО В ОБЛАСТТА НА МАЛКИТЕ И СРЕДНИТЕ ПРЕДПРИЯТИЯ МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И МИНИСТЕРСТВОТО ЗА БИЗНЕС СРЕДА, ТЪРГОВИЯТА И ПРЕДПРИЕМАЧЕСТВОТО НА РУМЪНИЯ. Внася: министърът на икономиката 8. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 8 ЯНУАРИ 2019 Г. В БРЮКСЕЛ. Внася: заместник министър-председателят по правосъдната реформа и министър на външните работи 9. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕ­ДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАР­СТВО, ПРОВЕДЕНО НА 28 ЯНУАРИ 2019 Г. В БРЮКСЕЛ. Внася: министърът на земеделието, храните и горите 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА УСТРОЙСТВОТО НА ЧЕРНОМОРСКОТО КРАЙБРЕЖИЕ. Внася: министърът на туризма 11. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ДЕЙНОС­ТИТЕ И ЗАДАЧИТЕ ПО ОТБРАНИТЕЛНО-МОБИЛИЗАЦИОННА ПОДГОТОВКА И УСЛОВИЯТА И РЕДА ЗА ТЯХНОТО ОСЪЩЕСТВЯВАНЕ. Внася: заместник министър-председателят по обществения ред и сигурността и министър на отбраната", "date": "2019.02.19", "title": "Вижте какво решава правителството утре"}
{"url": "https://www.24chasa.bg/novini/article/7306956", "text": "Богатите държави са приели през миналата година под 5 на сто от наброяващите 1,2 милион бежанци, пребиваващи в по-бедни страни, които ООН иска да бъдат настанени за постоянно в богати страни. Това съобщи днес в Женева говорителка на Службата на Върховния комисар на ООН за бежанците, предаде ДПА. По-малко от 56 хиляди бежанци са имали възможност да участват в програмата на ООН за презаселване през 2018 г., каза говорителката Шабиа Манту. Тя отбеляза, че тази бройка и нивото от 5 процента са по-ниски от предишните три години, предава БТА. Сред регистрираните около 20 милиона бежанци по света Върховният комисариат е набелязал особено уязвимите - деца или жертви на насилие, изтезания или болести - и настоява богатите държави да ги приемат, отбеляза ДПА. \"Презаселването остава животоспасяващ инструмент за защита на най-изложените на риск\", посочи Манту. Тя призова \"правителствата и общностите по света да споделят отговорността в реагирането на кризи с принудително прогонване (на хора от родните места)\". Понастоящем агенцията на ООН за бежанците подготвя тригодишен план, за да повиши броя на презаселените и да увеличи броя на държавите участници в програмата. През миналата година САЩ са приели за постоянно най-много бежанци по програмата (17 хиляди), следвани от Канада със 7700, Великобритания с 5700 и Франция и Швеция по около 5000. Изнесените днес данни не включват хората, които директно са поискали бежански статут в богати държави и им е била осигурена защита. Над една трета от презаселените през годината по програмата на ООН са сирийци, а една трета - хора, избягали от насилието в Конго, съобщи ДПА.", "date": "2019.02.19", "title": "ООН: Намалява желанието на богатите държави да приемат бежанци"}
{"url": "https://www.24chasa.bg/novini/article/7306959", "text": "Написаният през 18 век труд от шотландския философ Дейвид Хюм \"Трактат за човешката природа\" вдъхновил лауреата на Нобеловата награда за физика Алберт Айнщайн при създаването на теорията на относителността, съобщава в. \"Дейли телеграф\". Този факт бил разкрит от самия Айнщайн в писмо, открито в университета в Единбург. То било намерено в архивите от проф. Дейвид Парди. Било е адресирано до австрийския философ и физик Мориц Шлик /1882-1936/, предаде БТА. Айнщайн изучавал с ентусиазъм и възхищение трудовете на Хюм, малко преди да създаде теорията за относителността. \"Вие правилно сте разбрали, че именно този ход на разсъжденията ми е оказал силно влияние върху моите усилия\", пише физикът. В своето творчество Дейвид Хюм /1711-1776/, считан за представител на емпиризма, е един от първите, които си задават въпроса съществува ли връзка между пространството и времето. Шотландският философ твърдял, че познанието започва с опита, но не се свежда до механичното му копиране.", "date": "2019.02.19", "title": "Шотландски философ вдъхновил Айнщайн за теорията му на относителността"}
{"url": "https://www.24chasa.bg/novini/article/7306981", "text": "416 учебни заведения, в които учат 255 269 деца и младежи, се реконструират и модернизират с 624 млн. лв. от Оперативна програма „Региони в растеж“ 2014-2020. Това каза министърът на регионалното развитие и благоустройството Петя Аврамова при посещението си във Видин днес. В областния град тя участва в дискусията „Европа в нашия дом“. Министърът посочи, че това е сериозен финансов ресурс, който е насочен към образованието. Имаме ясното съзнание, че ползите от него ще се видят след години, защото от това в какви условия растат деца ни, къде учат и къде спортуват, зависи какви хора ще станат, каза тя. През 2019 г. ще продължи обновяването на българските градове, болници и паркове с финансиране от програмата. Със средства от ОПРР 2014-2020 бяха създадени три фонда за градско развитие, които заедно с привлечения ресурс управляват около 600 млн. лв. От тях 210,4 млн. лв. са за Северна България. Тези средства са вече достъпни и могат да бъдат използвани от общините под формата на нисколихвени кредити и банкови гаранции в проекти за подобряване на градската среда и туризма. Апелът към общините е да бъдат активни. Добрата новина е, че през декември 2018 г. във Фондовете за градско развитие постъпиха и първите проектни предложения. Едно от тях е за реставрация и адаптация на синагогата във Видин и превръщането й в културен център. През последните две години в областта има сериозен напредък и в подобряване на енергийната ефективност, кадастъра и трансграничното сътрудничество. Предстои да бъде реализирана една от големите инвестиции – за над 25 млн. лв. в отрасъл ВиК. Проектът включва реконструкция на 1,5 км главен канализационен колектор в гр. Видин и реконструкция на 15,57 км довеждащи водопроводи. Той ще се реализира по Оперативна програма „Околна среда“ 2014-2020 г. През месец март „Водоснабдяване и канализация - Видин“ ЕООД ще внесе формуляра за кандидатстване в Министерството на околната среда и водите. Пред медии министър Аврамова коментира напредъка по проекта за пътя „Видин – Ботевград“. Агенция „Пътна инфраструктура“ подготвя обществена поръчка за строителството на участъка от Видин до Ружинци, която ще бъде обявена през пролетта. Работи се в синхрон с общините, които процедират парцеларните планове. Докато се извършват отчуждителните процедури, ще върви обществената поръчка, за да не се губи време. Вече има изготвени технически проекти за трасето от Видин до Монтана. За участъка от Мездра до Ботевград вече са отворени шест оферти за строителството на Лот 2, а процедурата за Лот 1 се обжалва. На 14-ти КЗК разгледа казуса, очаква се решението. Амбицията на министерството е реалното строителство по проекта да започне през 2019 година. Петя Аврамова подчерта значението на пътната инфраструктура за развитието на регионите. Искаме Северозападния регион да има по-ускорено икономическо развитие, каза тя и обърна внимание, че инвеститорите искат хубави пътища, за да вложат парите си, и обучени кадри. При посещението си във Видин министър Аврамова инспектира работата на служителите на Националното тол управление на входа от Румъния. На Дунав мост 2 са продадени електронни винетки на обща стойност 50 234 лв.", "date": "2019.02.19", "title": "Министър Петя Аврамова: Отпуснати са 624 млн. лв. за ремонти на 416 училища"}
{"url": "https://www.24chasa.bg/novini/article/7307003", "text": "Няколко души бяха погребани днес под лавина, паднала на писта в швейцарския ски курорт Кран Монтана, предаде Франс прес, като се позова на полицията в швейцарския кантон Вале. Инцидентът станал рано следобед на най-високо разположената писта Плен Морт, намираща се на близо 3000 метра над морското равнище, предава БТА. В сайта на курорта се посочва, че опасността от лавини е от втора степен по петстепенна скала. Най-често лавини падат в райони извън обработените писти и днешният случай е рядкост. Очаквайте подробности.", "date": "2019.02.19", "title": "Лавина погреба няколко души\nна писта в швейцарски ски курорт (Видео)"}
{"url": "https://www.24chasa.bg/novini/article/7307058", "text": "Делегация от Камарата на представителите на САЩ начело с нейния председател Нанси Пелоси се срещна в Брюксел с генералния секретар на НАТО Йенс Столтенберг, председателя на Европейската комисия Жан-Клод Юнкер, първия дипломат на ЕС Федерика Могерини и премиера на Белгия в оставка Шарл Мишел, предадоха ДПА и Ройтерс. По думите на Пелоси визитата на 50-членната двупартийна делегация, присъствала преди това на конференцията по сигурността в Мюнхен, цели да потвърди \"нашия ангажимент към трансатлантическия съюз, нашия ангажимент към НАТО, нашето уважение към Европейския съюз и нашата способност и желание всички ние да работим заедно\". \"Става дума за едно нещо: става дума за уважение\", подчерта тя пред репортери. Информационните агенции отбелязаха, че пристигането в Европа на близо една десета от американските конгресмени цели да увери ЕС и партньорите от НАТО, че САЩ остава лоялен партньор по време когато президентът Доналд Тръмп поставя под въпрос трансатлантическите отношения. На срещата с Юнкер, състояла се вчера, бяха засегнати \"много аспекти на това, което наричаме световен дневен ред и което ние все още вярваме, че ЕС и САЩ споделят в голяма степен\", каза Маргаритис Схинас, говорител на Юнкер. \"Знаем, че бъдещето на Америка и Европа е преплетено\", каза Елиът Енгел, председател на комисията по външна политика към Камарата на представителите. \"Както във всяко семейство има възходи и падения и разногласия. [. . .] Но ние сме от едно семейство\", добави той. Конгресменът Гери Конъли благодари на руския президент Владимир Путин, \"че ни събра заедно\", за бъдат потвърдени западните либерални ценности и подчерта \"недвусмислено\" ангажимента на САЩ към колективната сигурност и тези ценности.", "date": "2019.02.19", "title": "Делегация увери ЕС и съюзниците от НАТО, че САЩ остават ангажиран партньор"}
{"url": "https://www.24chasa.bg/novini/article/7306886", "text": "Сърбия признава президента на Венецуела Николас Мадуро, защото спазва международното право и зачита волята на народа, заяви външният министър Ивица Дачич, цитгиран от агенция Фонет и БТА. Тази страна има приятелско отношение към Сърбия. Що се отнася до Косово, Венецуела винаги е гласувала така, както е било правилно за Сърбия, каза Дачич. Външният министър подчерта, че Сърбия не бива да се меси във вътрешните отношения на други държави. Уважаваме волята на всяка страна, каза Дачич.", "date": "2019.02.19", "title": "Дачич: Сърбия признава Мадуро, зачита волята на народа"}
{"url": "https://www.24chasa.bg/novini/article/7305179", "text": "По-малко от месец имат депутатите да изберат нов състав на Централната избирателна комисия, след като в понеделник премиерът и лидер на ГЕРБ Бойко Борисов обяви, че все пак такава процедура ще има. Мандатът на настоящата комисия изтича през март. Според Изборния кодекс процедурата за избор на нови членове трябва да се проведе не по-рано от 3 месеца и не по-късно от 1 месец преди изтичането на мандата на действащите членове. В него е записано също, че членовете на ЦИК могат да изпълняват правомощията си и след изтичането на мандата до встъпване в длъжност на новите представители на комисията. Ръководството на комисията - председател, зам.-председатели и секретар, се избира от парламента, а останалите членове се назначават от президента. Правото да излъчат членове на ЦИК е на парламентарно представените партии и коалиции. Квота от по 1 член е отредена и на тези, които имат евродепутати, но са останали извън българския парламент. Освен тях предложения за избор на членове на ЦИК може да правят отделни депутати или парламентарните групи. Право да направят номинации имат и неправителствени организации. Предложенията се изпращат до депутатите, които може да издигнат съответния кандидат от своята партийна квота. За първи път това право се даде преди 5 г. при избора на сегашната ЦИК. Председателката ѝ Ивилина Алексиева е точно такава номинация, но бе избрана с подкрепата на БСП.  Иначе членовете на ръководството на ЦИК не може да са предложени от една и съща парламентарна група или от депутати от една и съща партия. Освен това при назначаването на членовете се запазва съотношението между парламентарно представените партии и коалиции, но без някоя от тях да има мнозинство в състава. Членовете на комисията се избират след публична процедура. После парламентарните партии и коалиции предлагат на Народното събрание за избор на председател, зам.-председатели и секретар. За останалите членове пък номинациите се изпращат до президента, който издава указ за назначаването им. Изисква се кандидатите за членове на ЦИК да са юристи, математици, политолози, социолози или експерти по информатика и компютърни науки или по обществени комуникации и информационни науки. Те трябва да имат поне 7 г. професионален опит, добра професионална репутация и да се ползват с обществен авторитет и доверие. Председателят на ЦИК трябва задължително да е юрист с не по-малко от 10-годишен стаж. ЦИК отговаря за провеждането на всички видове избори, включително национални и местни референдуми. Мандатът на членовете ѝ е 5 г. Комисията утвърждава образците на изборните книжа за всеки вот, определя условията за изработването, доставката и съхранението на изборните книжа и материали, както и за съхранението на техническите устройства за машинното гласуване. Тя отговаря за печатането на бюлетините, определя броя на секциите в чужбина и организира вота зад граница. Провежда обучението на другите избирателни комисии, контролира ги и ги назначава. ЦИК води публичен регистър на избирателите и осигурява възможност всеки да направи справка по ЕГН. Тя регистрира партиите, коалициите и независимите кандидати за участие във всички видове избори, както и инициативните комитети за президентски избори и за евродепутати. Съответно може и да заличи регистрацията им. ЦИК регистрира и обявява кандидатските листи. А чрез жребий определя и номерата на партиите и коалициите в бюлетината. Определя условията за участие на наблюдатели и застъпници и ги регистрира. ЦИК определя правилата за провеждане на предизборната кампания. Разглежда всички жалби и сигнали за нарушения. Отговаря и за машинното гласуване, което бе повод за скандали, тъй като комисията не успя да осигури устройства за последния вот за президент. Комисията възлага компютърната обработка на данните от гласуването и публикува окончателните резултати. Неин ангажимент е и разяснителната кампания.", "date": "2019.02.19", "title": "Депутатите имат по-малко от месец да изберат нова ЦИК"}
{"url": "https://www.24chasa.bg/novini/article/7306771", "text": "Задимяване на път София – Варна, в участъка между селата Абланица и Голец. Сигналът е подаден в 15.20 часа днес. По първоначални данни горят сухи треви от двете страни на пътя София – Варна, в участъка между селата Абланица и Голец. Няма опасност за близките населени места. Два екипа на пожарната извършват гасителни действия. Пътни полицаи регулират движението и в двете посоки. Това съобщиха от МВР. От полицията апелират водачите на моторни превозни средства да шофират в участъка с повишено внимание.", "date": "2019.02.19", "title": "Задимяване на път София – Варна, горят сухи треви"}
{"url": "https://www.24chasa.bg/novini/article/7306761", "text": "Много често първата известна информация, свързана с криминално деяние, е невярна или подвеждаща. Какво правят журналистите, за да стигнат до истината? Онлайн поредицата на bTV „ “ продължава с фокус върху криминалните новини, а ресорните журналисти на телевизията отговарят на някои от най-често задаваните въпроси от зрителите, свързани с разследването и отразяването на престъпления. В първите часове е много трудно да отделиш вярната от невярната информация, а дори при случаи, които изглеждат приключени, репортерите могат да имат съмнения и допълнителни въпроси. „Съветът ми към всички, които следят потока от информация в социалните мрежи, е да не вярват на първото, което видят, да си задават въпроси, да проверяват винаги информацията“, казва репортерът на bTV Новините Росен Цветков. Журналистите уточняват, че при всяко престъпление се спестява много информация, за да се стигне по-бързо до извършителя, а това поражда съмнения в зрители и читатели. Те обаче смятат, че и получената от официални източници информация, трябва да бъде допълнително проверена, дори това да е с риск на забавяне на новината. Как се интервюира престъпник? Какви рискове крие работата на ТВ оператора? Вижте цялото видео с отговори на тези и още въпроси  .", "date": "2019.02.19", "title": "Зад кадър с репортерите, които отразяват престъпления"}
{"url": "https://www.24chasa.bg/novini/article/7306308", "text": "Президентът на Русия Владимир Путин и израелският премиер Бенямин Нетаняху ще обсъдят на 21 февруари в Москва ситуацията в Близкия изток и Сирия, съобщи днес пресслужбата на Кремъл, цитирана от ТАСС. \"Планирано е да се обсъдят актуални въпроси на двустранното сътрудничество, предимно в търговско-икономическата и хуманитарната област, а също да се обменят мнения по текущото положение в Близкия изток, включително проблематиката по израелско-палестинското регулиране и обстановката в Сирия\", се казва в съобщението.", "date": "2019.02.19", "title": "Путин и Нетаняху ще обсъдят в Москва положението в Сирия и Близкия изток"}
{"url": "https://www.24chasa.bg/novini/article/7306331", "text": "\"БДЖ - Пътнически превози\" ЕООД поетапно обновява вагоните в съставите на пътническите и бързите влакове, които се движат в страната. Подобренията са в резултат на успешно реализираната ремонтна програма за извършване на капиталови и средни ремонти на вагони, собственост на националния железопътен превозвач. Това съобщиха от пресцентъра на БДЖ. В резултат на извършените ремонти до момента вече напълно обновени са 25 вагона, които са включени към композициите на влаковете по основните направления в страната. Плановете на дружеството са до края на 2019 г. след извършен ремонт да бъдат включвани в експлоатация до 15 вагона на месец. В желанието си максимално бързо ремонтираните вагони да бъдат включени в експлоатация, \"БДЖ - Пътнически превози\" ЕООД предварително се извинява на своите клиенти, в случай на забелязани пропуски или следи от скорошно извършени ремонти и освежаване. Поетапното обновяване на вагоните значително ще подобри условията за пътуване във влаковете, уверяват от превозвача. Именно в тази посока са насочени усилията на мениджърския екип в БДЖ - да бъде постигнато клиентоориентирано предлагане на транспортната услуга, се посочва още в съобщението.", "date": "2019.02.19", "title": "БДЖ обновява влаковете с ремонтирани вагони"}
{"url": "https://www.24chasa.bg/novini/article/7305033", "text": "Румъния е разтърсена отново от политическа драма, в центъра на която е бившата главна антикорупционна прокурорка Лаура Кьовеши. Става въпрос за поредния рунд от епичната вражда между нея и шефовете на управляващата румънска Социалдемократическа партия. Преди дни стана ясно, че Кьовеши е начело сред тримата фаворити за шеф на новосъздаващата се Европейска прокуратура, която трябва да заработи до 2020 г. Тъй като кандидатите за поста не се предлагат от държавите, управляващите в Букурещ нямаше как да спрат Кьовеши да се кандидатира и те, по всичко личи, правят всичко възможно да провалят шансовете ѝ за престижната позиция. Първо министърът на правосъдието Тудорел Тоадер изпрати писмо до европейските си колеги, в което представи в силно неблагоприятна светлина Кьовеши. Той я обвинява, че с румънските разузнавателни служби с оглед на сътрудничество по разследвания, свързани с националната сигурност или корупцията. Министърът прави сравнение с мрачните времена на политическата полиция на румънския комунистически режим. “Подобни протоколи, обявени за неконституционни, напомнят на преплитането на политика, Секуритате и прилагане на законите при комунистическия режим”, се казва в писмото. Преди това правосъдният министър се закани, че ще направи всичко по силите си, за да блокира евентуално назначение на Кьовеши. Паралелно тя бе призована да се яви на разпит като заподозряна в спецотдела за разследване на престъпленията в съдебната система - и то точно за да участва в процедурата за избор на европрокурор. Срещу Кьовеши са отправени обвинения в злоупотреба със служебно положение, получаване на подкуп и лъжесвидетелство. Тя призна, че всичко това ще удари по престижа ѝ пред евроинституциите. Основното обвинение е, че е получила подкуп от 268 689 леи (56 677 евро) от бизнесмена Себастиан Гица, когато е била главен антикорупционен прокурор на Румъния. Делото е образувано през декември 2018 г. след сигнал на самия Гица, който избяга в Сърбия, след като бе изпратен на съд по няколко дела за корупция. Той твърди, че за връщането от Индонезия в Румъния на бившия финансов директор на рухналия Национален инвестиционен фонд Николае Попа. Фондът рухна през 2000 г. Това бе един от най-големите финансови скандали в посткомунистическа Румъния. Попа бе осъден задочно на 15 години затвор през 2006 г. Той избяга и бе заловен в Индонезия през 2009 г. Върнаха го в страната през 2011 г., а междувременно присъдата му бе намалена до 10 г. и четири месеца затвор. През септември 2017 г. Попа бе освободен условно. Кьовеши е обвинена също, че като свидетел по дело през 2017 г. е излъгала, че не е имала никакви лични отношения с Гица. Пред радио “Европа Еф Ем” бившата антикорупционна прокурорка коментира получаването на призовката като опит да бъде попречено на кандидатурата ѝ за Европрокуратурата. “Разбира се, че започването на наказателно преследване е направено, за да бъда блокирана в тази процедура, а не за да бъде установена истината”, каза бившата боркиня №1 срещу корупцията в Румъния. Тя обаче посочи, че няма намерение да се отказва и ще се яви на решаващото изслушване в Европарламента на 26 февруари. Кьовеши и излетя за Брюксел на 18 февруари. Друг детайл, който не изглежда случаен, е, че прокурор по делото, образувано по сигнала на Гица, е Адина Флоря. Тя беше предложена от министъра на правосъдието Тудорел Тоадер за наследница на Кьовеши като главен антикорупционен прокурор, но кандидатурата ѝ беше отхвърлена от президента Клаус Йоханис. “От две години и половина съм тормозена. Наказателни жалби, дисциплинарни искове. Имам 4 дисциплинарни иска, Не съм единствената в тази ситуация. Всички, които си вършеха работата в магистратурата, имат проблеми. Председателката на Върховния съд има дисциплинарен иск, членовете на Висшия съвет на магистратурата, които са по-гласовити, са разследвани дисциплинарно. Прокурорите и съдиите, които коментираха правосъдните закони, са разследвани дисциплинарно”, заяви още Кьовеши. 45-годишната юристка ръководеше Националната дирекция за борба с корупцията от 2013 до 2018 г. По време на нейното ръководство стотици политици и членове на администрацията бяха съдебно преследвани и осъдени за корупция. Сред тях е и шефът на управляващите социалдемократи Ливиу Драгня, чиято условна присъда за изборни измами от 2015 г. го лиши от възможността да заеме поста премиер, когато партията му спечели изборите през 2016 г. Оттогава Кьовеши се превърна в негов враг №1 и атаките срещу нея се заредиха една сред друга. Въпреки че президентът Йоханис я бранеше до последно, в крайна сметка се стигна до отстраняването ѝ през лятото на 2018 г. Министърът на правосъдието Тоадер поиска оставката ѝ с мотив за превишаване на правомощия и фабрикуване на дела. Случващото се в Румъния, която в момента председателства Съвета на ЕС, разтревожи редица европейски политици. Председателят на комисията по европейски въпроси в Бундестага Гюнтер Крихбаум е изпратил писмо до първия зам.-председател на Европейската комисия Франс Тимерманс, в което посочва, че Според него разследването е политически мотивирано и има за цел “да осуети многообещаващата кандидатура на Лаура Кьовеши за поста главен прокурор на Европейската прокуратура”. “Какво още трябва да направи в усилията си за демонтиране на правовата държава румънското правителство, за да накара най-после ЕК да открие наказателна процедура по член 7-и”, пита в писмото си Крихбаум. Процедурата по чл. 7 води до замразяване на някои права на страните членки и по-специално правото на глас. Новият епизод около Кьовеши отново раздели румънското общество. Управляващата Социалдемократическа партия призова правосъдието да бъде оставено да си свърши работата. “Спрете да политизирате повдигането на обвинение на г-жа Кьовеши!”, апелира партията на страницата си във фейсбук. “Имайте доверие в правосъдието и оставете доказателствата да говорят, а не политиците”, поискаха социалдемократите. Румънският президент Клаус Йоханис пък настоя пред Специалния отдел за разследване на престъпленията на магистратите за разяснения по случая “Кьовеши”. Държавният глава отбелязва, че този специален отдел не трябва под никаква форма да бъде политически инструмент и средство за сплашване на магистрати и прокурори. Борбата с корупцията в Румъния ще продължи въпреки всички “агресивни усилия на онези, които искат да контролират правосъдието и да поставят на колене правовата държава”, се казва в изявлението на Йоханис. Дори бившият румънски президент Траян Бъсеску, който от ментор в един момент се превърна в отрицател на действията на Кьовеши, заяви, че ако румънската държава няма достатъчно силни доказателства срещу Кьовеши и не може да я изпрати веднага в съда, тогава тя трябва да продължи с кандидатурата си за главен европейски прокурор, защото се ползва с презумпция за невинност. ", "date": "2019.02.19", "title": "Разпитват Лаура Кьовеши за подкуп от 56 677 евро. Тя: Опитват да ме спрат за европрокурор"}
{"url": "https://www.24chasa.bg/novini/article/7306474", "text": "От утре започва въвеждането на база данни в Единната система за туристическа информация (ЕСТИ) и така хотелиерите ще могат да се включат в нея. Това заяви министърът на туризма Николина Ангелкова на пресконференция за представянето на ЕСТИ, която ще свърже в реално време и по защитени канали информационните регистри на хотелите с Министерството на туризма, НАП, МВР, общините. Това съобщиха от Министерството на туризма.  До 1 октомври 2019 г. предвиждаме гратисен период, през който в ЕСТИ следва да постъпи информация за всяко място за настаняване в страната. Министър Ангелкова увери, че системата е вече разработена на високо технологично ниво, тя ще помогне да се увеличат приходите от нощувките и допълнително ще гарантира сигурността на туристите. Чрез нея ще се отразява истинският брой настанени в туристическата база и реализираните от тях нощувки. Системата ще оптимизира събираемостта на постъпленията от туристическата дейност. Така ще се изсветлят и реалните приходи в отрасъла и ще се ограничи сивият сектор в него. Министерството на туризма е централен администратор на ЕСТИ. Паралелно ведомството стартира и обучението на представители на бизнеса и общините как да прилагат софтуерното решение. Пилотно проектът вече е задействан в пет общини – Столична, Бургас, Враца, Созопол, Велинград, които имат 80-90 процента готовност да го прилагат реално, стана ясно от думите на министъра. Тя подчерта, че според изискванията на Закона за туризма ЕСТИ няма да е публична и до нея ще имат достъп определен кръг оторизирани потребители от Министерството на туризма, НАП, МВР, общините и местата за настаняване чрез техните администратори. Санкции през гратисния период няма да се налагат. Според закона санкциите за неподаване на данни в ЕСТИ варират от 1000 до 3000 лв. При повторно нарушение санкцията става двойна, а при трето ще се пристъпва и към заличаване и отнемане на лиценза. Министерството на туризма ще прави на всеки две седмици мониторинг как функционира системата. При представянето на системата бяха демонстрирани възможностите на софтуера. Обучителен клип ще бъде изпратен на общините и туристическия бизнес, за да ги улесни при внедряване на технологията. Огнян Траянов, изпълнителен директор на фирмата изпълнител „ТехноЛогика“, съобщи, че системата вече е завършена, инсталирана и защитена в държавния хибриден частен облак. Тя се поддържа от екип и нужната информационна структура така, че да няма прекъсвания. Осигурени са три начина за попълване на данните – система към система, чрез файлове или през браузер в интернет. Чрез единен инструмент държавната администрация ще може да прави справки и анализи за туристическите данни. Системата е една от първите, интегрирани с централните елементи на електронното управление, и ще позволява електронна автентикация, електронно връчване и междурегистров обмен, което разрешава работа на едно гише, поясни Траянов. Доброто управление е електронното управление. ЕСТИ е силна платформа не само за управление на туризма, но и за бизнеса, и за статистиката, каза присъстващият на срещата зам.-кмет на София доц. д-р Тодор Чобанов. Той благодари за правилния подход на министерството при подготовката на системата, който включва гъвкавост, гратисен период и възможности за обучение. Системата бе подкрепена и от кметове и зам.-кметове на пилотните общини. Добрин Иванов, изпълнителен директор на АИКБ постави акцент върху функциите на ЕСТИ да изсветли сивия сектор в туризма, който е с голям принос за БВП на България. Системата ще компенсира липсващата информация между институциите, подчерта той и увери, че бизнесът ще бъде улеснен от разработката, защото не изисква разходи за нов хардуер. Според неговата оценка заради ЕСТИ Министерството на туризма се очертава да е сред претендентите за една от наградите „Икономика на светло“, които асоциацията традиционно присъжда. Подкрепа за новата система изказа и Константин Бояджиев, член на УС на Националния борд по туризъм и изпълнителен директор на „Галакси Инвестмънт Груп“ – дружество, собственик на международните вериги „Хилтън“ и „ИнтерКонтинентал“. Той изтъкна, че ЕСТИ реално ще повиши прозрачността в отрасъла и изказа готовност хотели на компанията и борда да бъдат включени в периода за обучение и тестване. На срещата присъстваха също съпредседателите на БХРА Атанас Димитров и Бранимир Миланов, представители на ръководствата на пилотните общини и др.", "date": "2019.02.19", "title": "Единната система за туристическа информация започва да работи от утре"}
{"url": "https://www.24chasa.bg/novini/article/7306477", "text": "Комплекс от древни храмове в Рим, свързан с убийството на Юлий Цезар, ще бъде отворен за посещения до три години, съобщи Асошиейтед прес, цитирана от БТА. Останките от древните храмове са под уличното ниво. Пешеходците могат да ги гледат отгоре от Ларго Арджентина, но руините са затворени за посещения. Достъп до тях има само колонията котки, доброволците, които ги хранят, и понякога археолози. Кметът на Рим Вирджиния Раджи обяви, че до края на 2021 в археологическия обект ще бъдат очертани алеи, така че туристите да могат да се разхождат сред руините. Спонсор на проекта е луксозната марка \"Булгари\", която финансира и реставрацията на Испанските стълби в Рим. Сред руините е каменен пиедестал от курията на Помпей, където е заседавал Сенатът и където е убит Цезар през 44 г. пр. н. е.", "date": "2019.02.19", "title": "Отварят за посещения храмов комплекс в Рим, свързан с убийството на Юлий Цезар"}
{"url": "https://www.24chasa.bg/novini/article/7306486", "text": "Преговарящите от името на китайското правителство са добре известни с неотстъпчивостта си. Русия и Китай например стигат до първите си гранични споразумения в началото на 18 век, но окончателното уреждане на въпроса е постигнато едва в края на 90-те, а руските преговарящи описват китайските си колеги като \"трудни и неемоционални\" извивачи на ръце. Хрумна ми да напиша тази статия ми хрумна, като си мислех за обещанието на президента на САЩ Донлад Тръмп да сложи край на голямото китайско \"ограбване\" на американската икономика. Силната ръка не се получи Така или иначе си мисля, че Тръмп имаше добри шансове, тъй като китайците се оказаха притиснати в ъгъла от големия американски търговски излишък, тясно свързан с, както се твърди, големи нарушения в областта на търговията и промишлеността. Тръмп просто трябваше да притисне Пекин още повече до стената с настоявания за \"свободна, честна и реципрочна\" търговия. Ето какво би означавало това въз основа на последните данни за американската търговия през първите 11 месеца на миналата година. През този период американският износ за Китай възлиза на жалките 111,16 милиарда долара или едва 7,2 процента от общите американки продажби в чужбина. В същото време китайският износ за САЩ е достигнал колосалните 493,49 милиарда долара. Тръмп просто трябваше да посъветва Китай да намали незабавно и необратимо износа си за САЩ до количествата на вноса си от Америка. Едва след като това Вашингтон можеше да прояви желание да обсъжда начини за допълнително развиване на стабилни и взаимно приемливи търговски отношения в Пекин. Това е типът реципрочна търговия, от която Китай се страхува. Това беше и причината, поради която сред европейските приятели и съюзници на САЩ се стигна до силна и шумно прокламирана позиция срещу търговската политика на Тръмп - те дружно възвеличаха фикцията \"мултилатерална търговска система\". И тогава, абракадабра: Тръмп посочи на Китай изход и му даде ключа за търговския спор. Неприемливо прекаляване Как? Тръмп явно е бил (зле) посъветван, че няма да е достатъчна готовността на Китай да намали двустранните търговски дисбаланси. Не, Вашингтон трябваше да наложи на Китай принудителни структурни реформи. Без тях, както често повтаря американският министър на търговията Уилбър Рос, дестабилизиращият китайски търговски излишък ще се завърне за нула време. Какви са тези принудителни структурни реформи, които САЩ искат Китай да направи? По същество те са три: защита на интелектуалната собственост, забрана на принудителното трансфериране на технологии и прекратяване на незаконните, нарушаващи пазарното равновесие промишлени субсидии. Китай отхвърля тези обвинения, което пък води до една очевидно непреодолима безизходица. Ясно беше, че Китай няма да приеме твърденията, че икономическото и промишленото му съживяване се основават на десетилетия кражби на интелектуална собственост и принудително прехвърляне на технологии. Пекин заявява, че това е клевета и част от опитите на Вашингтон да опетни и възпре Китай. Една от новините, изтекли от търговските преговори в Пекин миналата седмица, е пример за ключовите пречки. Твърди се, че Китай ще направи така, че промишлените му субсидии да отговарят на съответните правила на Световната търговска организация (СТО), но не желае да обсъжда въпроса с Вашингтон. Китай иска да работи със СТО, за да синхронизира своите мерки в търговията със съществуващите търговски разпоредби и арбитражни процедури. САЩ могат да участват в тези обсъждания като всеки друг член на СТО. За Вашингтон това е неприемливо, тъй като иска да запази \"контрола за принудително въвеждане\" като задействащ механизъм за търговските мита, в случай че реши, че Китай нарушава договорените правила за промишлените субсидии. Това по същество е целият американско-китайски търговски проблем - Пекин отхвърля изнудването на американския търговски принудителен механизъм и иска да работи в мултилатералната рамка на правилата на СТО. Тези разделителни линии в продължаващия с месеци диалог на равнище експерти са ясни и прости. Те не оставят място за преговори между американските и китайските държавни и правителствени лидери. Пекин изглежда разбира това, но Вашингтон явно вярва, че все още може да вкара Китай в собствения си свят. Това е отвратително невежество що се отнася до китайското умение за държавно управление. Инвестиционни мисли На 12 февруари \"Глобъл таймс\", вестник на Китайската комунистическа партия, пусна статия, в която се посочва, че САЩ са започнали търговските спорове, но сега изглежда имат желание за сделка. За Китай сделката ще се основава на дискусиите от края на миналата година между Тръмп и китайския президент Си Цзинпин на срещата на върха на Г-20 в Аржентина. Си Цзинпин вероятно се е съгласил с постепенно намаляване на огромния търговски излишък на Китай със САЩ, но няма начин да се е приел налагани от САЩ структурни реформи и принудителни американски механизми, които да служат като пусков механизъм за търговските мита по преценка на Вашингтон. Пекин има основание да вярва, че Тръмп, който се готви за кампания за преизбиране, ще приеме такова споразумение, отчасти защото ще се хареса на Уолстрийт, въпреки че така ще се запази едно непростимо, продължило с десетилетия пренебрегване на близо една трета от американската икономика (сумата от износа и вноса като дял от американския БВП). Резултатът: споразумението изглежда е готово. Китай ще продължи да има голям търговски излишък със САЩ и никога няма да приеме наложени от Вашингтон реформи на търговията и индустрията си. (БТА)", "date": "2019.02.19", "title": "Търговското споразумение между САЩ и Китай сякаш е близо, а Пекин ще получи всичко, което иска"}
{"url": "https://www.24chasa.bg/novini/article/7306496", "text": "Ситуацията в Косово излезе от състоянието на \"замразен конфликт\" и може да се влоши, заяви сръбският президент Александър Вучич пред жуналисти, цитиран от ТАСС. \"Като чух неотдавнашните изявления /от Прищина/, стана ясно, че те не възнамеряват да отменят търговските мита в близко време. Опасявам се, че излязохме от това, което се нарича \"замразен конфликт\" и днес можем да очакваме само влошаване на положението\", каза сръбският президент, предаде БТА. Вучич заяви, че Белград продължава да полага усилия за запазване на мира в региона въпреки \"изявленията на косоварите за обединение на Косовска Митровица /чиято северна част е населена със сърби/ и изказванията им за собственост на комбината Трепча. \"Предстои ни нелек период, но ще се постараем да запазим мира и стабилността, да запазим нашата държава и инационалните си интереси\", каза Вучич. Официалното предложение на Белград за разрешаване на въпроса за Косово е разграничаването, заяви днес пред журналисти външният министър Ивица Дачич, цитиран от Танюг. Министърът уточни, че възможната линия на разграничение не е очертана и утвърдена. Запитан къде може да мине границата между Сърбия и Косово, Дачич изрази желание да се намери приемливо и за двете страни решение. През последната година Белград и Прищина активно обсъждаха компромисно решение, свързано с коригиране на границата и размяна на територии. Двамата президенти - Александър Вучич и Хашим Тачи подкрепят този вариант, за разлика от косовския премиер Рамуш Харадинай, който е категорично против. САЩ настояват за постигане на окончателно споразумение и допускат варианта за корекция на границата. Германският канцлер Ангела Меркел обаче се обяви против промяна на границата на Балканите.", "date": "2019.02.19", "title": "Вучич: Ситуацията в Косово излезе от състоянието на \"замразен конфликт\" и може да се влоши"}
{"url": "https://www.24chasa.bg/novini/article/7306507", "text": "Председателят на Народното събрание Цвета Караянчева обсъди с Андрей Климов – член на Съвета на Федерацията на Федералното събрание на Руската федерация, възможностите за задълбочаване на парламентарното сътрудничество между България и Руската федерация. Съпредседателят на Групата за приятелство България – Русия Красимир Велчев също участва в разговора. Това съобщиха от пресцентъра на Народното събрание. Председателят на Народното събрание отбеляза, че отношенията между България и Русия се основават на дългогодишни исторически традиции, културна близост и приятелски връзки между двата народа. Българските народни представители отдават огромно значение на развитието на двустранния парламентарен диалог. Цвета Караянчева посочи, че навършването на 140 години от установяването на дипломатически отношения между България и Русия е важно събитие, което ще бъде отбелязано. Тя информира госта за честванията, посветени на 140 години от Учредителното събрание и приемането на Търновската конституция. Председателят на българския парламент декларира, че Народното събрание е готово да продължи да работи за утвърждаване и разширяване на парламентарното сътрудничество между България и Русия. Цвета Караянчева подчерта, че възможности за задълбочаване на сътрудничеството има в областите на икономиката, образованието и културата. Важно е да положим усилия за развитие на отношенията в областите на енергетиката и туризма, добави председателят на Народното събрание. Цвета Караянчева посочи, че българското Черноморие е желана дестинация от руските туристи и че страната ни полага усилия да стане предпочитано място за почивка през всички сезони на годината. Депутатът от Съвета на Федерацията на Федералното събрание на Руската федерация Андрей Климов отбеляза традиционно добрите отношения между България и Русия. Той изрази увереност, че парламентаристите от двете страни могат да си сътрудничат в редица области от взаимен интерес и подчерта, че групите за приятелство могат да играят голяма роля за активизиране на парламентарния диалог.", "date": "2019.02.19", "title": "Караянчева: Отношенията между България и Русия са с дългогодишни традиции (Снимки)"}
{"url": "https://www.24chasa.bg/novini/article/7306530", "text": "Приключи почистването на над 28 тона опасни токсични отпадъци, които бяха изхвърлени в района на село Гара Яна. Това написа във фейсбук кметът на София Йорданка Фандъкова. Веднага след получаване на сигнала в петък, 15.02, районът беше обезопасен и бе поставена станция за измерване на качеството на въздуха. Данните показват, че няма отклонения от нормите и няма опасност за гражданите. За да се предотврати въздействие върху почвата дирекция „Аварийна помощ и превенция“ на Столична община извърши третиране с хидратна вар по указания на РИОСВ – София. Благодаря за отличната координация и организация на всички институции, с които работихме - Главна дирекция „Пожарна безопасност и защита на населението“, Столичната дирекция на вътрешните работи (СДВР), МОСВ, РИОСВ и екипите на Столична община от дирекция „Аварийна помощ и превенция“ и Столичен инспекторат.", "date": "2019.02.19", "title": "Фандъкова: Почистени са токсичните отпадъци край Гара Яна"}
{"url": "https://www.24chasa.bg/novini/article/7306518", "text": "Огромен бетонен къс от изоставена недостроена сграда падна и премаза лек автомобил, паркиран непосредствено до оградата й на ул. \"Алфред Нобел\" в столичния квартал \"Гео Милев\". Снимки от инцидента публикуваха очевидци във фейсбук групата   Няма информация за пострадали.                                                                                                                                                                                                                                                                                                                       ", "date": "2019.02.19", "title": "Огромен бетонен къс премаза кола в София (Снимки)"}
{"url": "https://www.24chasa.bg/novini/article/7306524", "text": "Криминалисти от Първо РУП удариха поредната нарколаборатория в центъра на Бургас, задържани са двама мъже. Те са на 21 г. и 29 г., криминално проявени. Арестувани са в апартамент на ул.\"Александър Велики\". С тях бил и 29-годишен мъж от Сливен, съобщиха от Областната дирекция на МВР. При претърсване на жилището са открити няколко дози пико, канабис и много прекурсори за производство на синтетични наркотици - хапчета, фосфор, киселина, разредители. В избеното помещение към апартамента полицаите попаднали на мобилна лаборатория за пико. По случая е образувано досъдебно производство, уведомена е районната прокуратура. Полевата наркобаза в мазето на ул.\"Ал.Велики\" е поредната разбита от полицията през последните няколко месеца. \"Касае се най-вече за домашни лаборатории, при които в ниски условия на хигиена от неквалифицирани лица се добиват неясни по рода си и в повечето случаи опасни химични субстанции\", предупреждават от полицията в Бургас.", "date": "2019.02.19", "title": "Двама от Бургас в ареста, \"готвели\" пико в мазе"}
{"url": "https://www.24chasa.bg/novini/article/7305154", "text": "38% от българите гласуваха с преференция на последните парламентарни избори. Те отбелязаха личните си предпочитания за някои от кандидатите и така объркаха сметките на партийните централи. Това прави почти 1,4 млн. избиратели. С такъв личен вот е седнал в депутатската си банка всеки 6-и народен представител от сега действащия 44-и парламент. Пренареждането на листите с преференции стана известно като “феномена 15/15” от евроизборите през 2014 г., когато абсолютно неизвестният Момчил Неков измести от първото място соцлидера Сергей Станишев просто защото имаше късмета да е под №15 в червената листа - същия номер като този на БСП в бюлетината. (Виж долу.) На парламентарните избори обаче изместени водачи нямаше. След случая със Станишев законотворците “заковаха” първото място - записаха в Изборния кодекс, че при липса на посочена преференция такава се отчита за водача. Тогава пък преференцията удари вторите в листите. Феноменът 15/15 обърка сметките на почти всички партии. Но вече като 11/11 за ГЕРБ, 10/10 за БСП и 9/9 за ДПС. Къде заради личните предпочитания на хората, къде от неразбиране и объркване избирателите успяха да вкарат в парламента и много неочаквани хора. Най-много се оказаха късметлиите, чийто номер в листата съвпада с този на партията в бюлетината. Имаше обаче и съвсем целенасочено гласуване за фаворити. Е, безспорно най-много гласове събраха лидерите на двете най-големи партии - ГЕРБ и БСП. За Бойко Борисов лично гласуваха 10 595 души в столичния 25-и МИР и 9768 в Пловдив, където също бе водач на листата. Корнелия Нинова също взе значителен личен вот от 6996 преференции в 25-и МИР в София. (Виж по-долу списъка на отличниците.) Най-показателен обаче стана случаят с Цецка Цачева - не влезе депутат, защото преференциите разместиха листата на ГЕРБ в Плевен. Неуспялата кандидат-президентка на партията бе подредена от централата втора в листата след водача Ивайло Московски. Тя взе 3714 преференциални гласа, но те не стигнаха и беше изместена и от третия Пламен Тачев (с 4533 преференции), и от четвъртия Владислав Николов (с 5403 преференции). Феноменът 11/11 пренареди много от листите на ГЕРБ. От партията на Бойко Борисов поне публично обявиха, че няма да принуждават изстрелялите се нагоре по този начин да се оттеглят, тъй като това е “против правилата на демокрацията” - по думите на Томислав Дончев. Най-емблематичен е бившият пловдивски кмет Спас Гърневски. Колоритният политик, някога лице на СДС, стана депутат от ГЕРБ и заради късмета си да е №11. При нужни 4272 гласа той получи 4489 преференции. В 24-и столичен район Георги Марков бе изместен от второто място от 11-ия Борислав Борисов с 4500 преференции. Отново 11-ият в листата на ГЕРБ в 25-и столичен МИР избута надолу министъра на енергетиката Теменужка Петкова. Христо Гаджев изтегли печелившето число. Шефът на общинския съвет на “Родопи” Запрян Янков излезе втори след водача ген. Константин Попов в Пловдив-област. Трети се нареди общинският шеф на Раковски Младен Шишков с 3782 преференции, а бившият зам. областен управител на Пловдив Христо Грудев - 4-и с 2774. Заради преференциите изпадна първоначално поставената под №3 зам.-кметица на Карлово Данка Юртова. В Бургас Ася Пеева от Поморие излезе 2-а. 10/10 размести пък листите на БСП. Така втори в 25-и МИР в София стана Николай Цонков, като с 3624 преференции измести надолу параолимпиеца Михаил Христов - знакова гражданска квота на “Позитано” 20. В Русе 10-ият Георги Стоилов измести втория Добрин Данев и той изпадна от парламента. В Бургас депутат с 4566 преференции стана бившият местен лидер Димитър Стоянов. А в Пазарджик с 10/10 късмет извади Надя Клисурска. Тя обаче стана трета, защото вторият - Йордан Младенов, също се пребори за 4000 преференции. В Плевен соцактивът прати в парламента Чавдар Велинов с 3013 преференции заради късметлийския №10. С 3311 гласа подкрепа обаче младежкият лидер Стефан Бурджев го измести. В Пловдив-област с 10/10 депутат стана общински съветник и бивш футболист на “Ботев” Димитър Георгиев. Той бе от земеделците на Спас Панчев, но не го последва, когато лидерът му напусна червената коалиция. В Стара Загора пък 10-ата в листата - ексшефката на регионалния инспекторат по образованието Донка Симеонова, измести втория Георги Гьоков с 4596 гласа. Най-голям скандал с преференциите имаше в ДПС. Ангел Исаев стана депутат заради печелившия №9 в бургаската листа с 3366 преференции и измести от второто място Дурхан Мустафа. Ръководството на ДПС поиска Исаев да напусне парламента, но той отказа и беше изключен от групата. Сега е независим депутат. Въпреки силното проявление на феномена 15/15 немалко на парламентарните избори бяха и лично изработените преференции. Най-показателен пример за ГЕРБ бе Благоевград. Там най-голям вот събра директорът на Агенцията за метрологичен и технически надзор и бивш зам.-министър на туризма Александър Манолев. Подреден пети, с 6703 преференции той се изстреля до второ място. А последният от листата - 29-годишният футболен съдия и син на кмета на Симитли Апостол Апостолов - Стефан Апостолов, направи лична кампания и с 6637 от 22-и стана трети. Петричанинът Георги Динев с 5532 гласа скочи от 6-о на 4-о място. Така областният координатор на ГЕРБ Даниела Савеклиева остана 5-а, след нея остана зам.-кметът на Банско Александър Мацурев, а бившият областен управител Бисер Михайлов изобщо изпадна. Във Велико Търново 4-ата и 5-ата в листата - Клавдия Ганчева и Станислава Стоянова, заеха банките на втория и третия - проф. Любомира Попова и д-р Николен Стойнов. В Шумен също с лична кампания бившият областен управител Димитър Александров скочи от 6-о на 2-о място и измести Стефан Желев. Във Враца Красен Кръстев също размести листата на ГЕРБ с над 6000 преференции. В Пазарджик с лична кампания 5-ата Даниела Малешкова с 4026 преференции и 15-ата Десислава Тодорова взеха мандати. Осмият в Силистра Алтимир Адамов пренареди листата с най-много преференции. С личен вот бяха пренаредени и доста от червените листи. Във Велико Търново младият Явор Божанков от гражданската квота от 4-и стана втори с 3388 преференции и измести областния лидер Валентин Ламбев. В Благоевград с преференции след водача Тома Томов влезе Богдан Боцев вместо областния лидер Николай Бошкилов, но той пак стана депутат, тъй като БСП вкара трима. В Разград с най-много преференции беше Гюнай Хюсмен. През 2014 г. от последен в листата на ДПС той влезе в парламента с преференции и затова бе отлюспен. Сега бе кандидат от ГЕРБ и взе цели 5332 преференции, но партията на Борисов не успя да вземе втори мандат. В момента е областен управител. Неизвестният до 25 май 2014 г. кандидат на БСП за Европарламента Момчил Неков внезапно стана евродепутат №1 на партията си. Получи голям преференциален вот на изборите - над 34 хил., защото много хора се объркаха и отбелязаха №15 в бюлетината не само за БСП, но и за кандидат в листата. Преференцията току-що бе въведена и хората се ориентираха трудно. Всъщност младият Неков тогава пръв предвкуси бъдещия си фурор. Още на 24 април, когато ЦИК тегли жребия за подредба на партиите в бюлетината, той написа в профила си във фейсбук: “На 15 март утвърдиха листата, в която съм 15-и. След жребия номерът на листата на Коалиция за България е 15. Тук явно има външна намеса... Дано да донеса успех на всички, които ще гласуват с №15 на евроизборите. И да не се объркате и да сложите само Х в кръгчето.” Негов приятел пък предвидливо му отговаря: “Голям късметлия си, сега бабите, като задраскат 15 за партията и 15 за преференциалния вот - и Неков евродепутат.” От ръководството на БСП го натискали да се откаже, като му предлагали дори пост в изпълнителната власт, се говореше тогава. В крайна сметка избра да е евродепутат и между другото, бе сред най-активните млади членове на ЕП тези 5 години. Говори се, че можело пак да попадне в червената листа. Роден е през 1986 г. в Силистра, завършва Международни икономически отношения в УНСС. Автор е на две книги за политика. Член е на БСП в столичния район “Изгрев” и е работил в Комисията за защита на личните данни.  ГЕРБ, водач в 25-и МИР в София - 10 595 и 9768 като водач в Пловдив БСП, водач в 25-и МИР в София - 6996 ГЕРБ, 5-и в Благоевград - 6703 - не е депутат ГЕРБ, 22-и в Благоевград - 6637 ГЕРБ, Бургас (11-а в листата) - 6057 ГЕРБ, Враца - 6000 ГЕРБ, София (11-и в листата) - 5591 ГЕРБ, Петрич - 5532 ГЕРБ, Разград - 5332, не е депутат БСП, Благоевград - 5238 ГЕРБ, Плевен - 5403 ГЕРБ, Пазарджик - 4900 БСП, Стара Загора (10-а в листата) - 4596 ГЕРБ, 24-и МИР в София (11-и в листата) - 4500 БСП, Бургас, (10-и в листата) - 4566 , ГЕРБ, Плевен - 4533 ГЕРБ, Пловдив (11-и в листата) - 4489 ГЕРБ, Пловдив-област (11-и в листата) - 4323 БСП, Пловдив, 10-и става - 4264 БСП, Варна - 4100 ГЕРБ, Варна (11-о място) - 4100, не е депутат БСП, Пазарджик - 4181 ДПС, Благоевград - 4058 ГЕРБ, Пазарджик - 4026 БСП, Русе - 4000, не е депутат ГЕРБ, Пазарджик - 3974 ГЕРБ, Враца - 3900, не е депутат  ГЕРБ, Пловдив-област - 3782 БСП, Велико Търнова - 3777 БСП, София (10-и в листата) - 3624 ГЕРБ, Велико Търново - 3483 БСП, Велико Търново - 3388 БСП, Пловдив - 3528 ДПС, Бургас (9-и в листата) - 3366  БСП, Плевен - 3311 БСП, Плевен - 3311 , ГЕРБ, Велико Търново - 3276 БСП, Плевен - 3013 , БСП, Велико Търново, (10-а в листата) - 2758, не е депутат , ГЕРБ, Смолян - 2860, не е депутат , ГЕРБ, Смолян - 2693 , ГЕРБ, Търново - 2680 , БСП, Враца (10-и в листата) - 2459, не е депутат", "date": "2019.02.19", "title": "1,4 млн. преференции, всеки 6-и днес е депутат с личен вот"}
{"url": "https://www.24chasa.bg/novini/article/7306525", "text": "В Окръжния съд в Добрич са постъпили две молби за откриване на производство по несъстоятелност на „Евроманган“ ЕАД - село Църква, община Балчик – мина „Оброчище”. Те са внесени от изпълнителната агенция „Главна инспекция по труда“ – София, и „Енерго Про Продажби\"АД – Варна, заради неизплатени трудови възнаграждения на работници и непогасени задължения за доставка на електроенергия. „Енерго Про Продажби”АД твърди, че към момента на подаване на молбата мината има непогасени задължения в общ размер на 64 986 лева. В молбата на изпълнителната агенция „Главна инспекция по труда“ се посочва, че дружеството, в качеството му на работодател, не е изплатило трудовите възнаграждения към най-малко една трета от работниците и служителите му за повече от два месеца. Окръжният съд назначи съдебно-счетоводни експертизи, които трябва да изяснят има ли проверяваното дружество финансови затруднения, какъв характер имат те - временен, траен или необратим и в състояние ли е бил ответникът да покрива краткосрочните си задължения за проверяваните периоди. От Министерството на енергетиката /МЕ/ съобщиха, че е прекратено действието на договора за предоставяне на концесия за мина \"Оброчище\" през февруари тази година. Последната проверка от ведомството на мината е от 15 май 2018 г. След констатирано неизпълнение на концесионния договор, е отправна покана за доброволно изпълнение в 30-дневен срок. В определения с поканата за доброволно изпълнение срок не са изпълнени паричните задължения в размер на 130 хил. лв. Във връзка с неизпълнение на основно договорно задължение, а именно - за заплащане на концесионно възнаграждение, на 7 февруари МЕ е спряло действието на договор от 1 юни 1999 г. за предоставяне на концесия с предмет \"Особено право на ползване на подземни природни богатства - манганови руди чрез добив от находище \"Оброчище - Северозападен участък\". Спирането на правата по концесионния договор не отменя задължението на концесионера да поддържа за своя сметка рудника в предексплоатационно състояние с необходимия водоотлив и вентилация, се напомня в прессъобщението. По информация от служители на \"Евроманган\" АД, не са изплатени заплатите от юли 2018 г., а дължимите суми за електроенергията се плащат със закъснение. В края на януари е имало среща между представители на Министерството на енергетиката и Националния синдикат \"Защита\". Министерството на енергетиката има уверение от страна на \"Евроманган\", че ще започне изплащането на дължимите суми.", "date": "2019.02.19", "title": "Енергото и трудови инспектори искат дело за неизплатени задължения на мина „Оброчище”"}
{"url": "https://www.24chasa.bg/novini/article/7306546", "text": "Специализираните действия са осъществени от служители на ГДБОП и териториалното звено във Варна под ръководството на Специализираната прокуратура, съобщиха от пресцентъра на МВР. Шест-членна организирана престъпна група е задържана в рамките на проведената на 17 и 18 февруари т.г. специализирана операция. Петима от участниците са лекари, сред които и председателят на една от комисиите, шестият е брат на единия от лекарите – сирийски граждани, които имат български семейства и гражданство. Наблюдението над групата е започнало през месец май миналата година. За четири месеца са били установени над 200 лица, които са придобили неправомерно телкови решения. Според събраните данни двамата братя са изпълнявали ролята на посредници. Те мотивирали напълно здрави хора да получават пенсии и други облаги срещу заплащане от 1500 до 2000 лв. След предварителна уговорка и дадена конкретна парола ги пращали към лекарите от престъпната група. В случай, че клиентът нямал трудов стаж и не можел да получава пенсия, се налагало процентът на инвалидност да е много висок. При извършените процесуално-следствени действия в двама от лекарите са намерени 20 000 лв., а в две банкови касети - 1 480 000 лв. и над 200 000 лв. В хода на разследването са разпитани 31 свидетели. Към наказателна отговорност са привлечени шестимата участници в престъпната схема. По време на брифинга заместник-главният прокурор Иван Гешев представи данни за извършения до момента наказателно-правен анализ, свързан с аналогичен вид престъпления. Той е изведен на базата на предприета системна съвместна работа от МВР и прокуратурата.", "date": "2019.02.19", "title": "Вижте парите, които разследващи иззеха при акцията срещу измами с ТЕЛК във Варна (Снимки)"}
{"url": "https://www.24chasa.bg/novini/article/7306570", "text": "Снежните и ледени фигури, изваяни от близо 10 000 творци в китайския град Харбин, се разтопиха по време на необичайно топлото време. Това доведе до най-ранното досега затваряне на основната изложбена зона в рамките на прочутия Международен зимен фестивал на снега и леда, предаде Ройтерс, цитирана от БТА. Заради високите температури по време най-топлата зимна седмица в Северен Китай се наложи изложбената зона Айс енд Сноу Уърлд да бъде затворена - над 10 дни по-рано от планираното. \"Положението е кризисно\", казва представител на атракциона, допълвайки, че той е бил затворен от съображения за сигурност заради топенето на скулптурите от лед и сняг. Зимният парк в Харбин - град в североизточната част на Китай, известен със суровите си студове, е привлякъл над 1 милион посетители от отварянето си на 23 декември миналата година. Част от посетителите, платили да видят ледени копия на Колизеума и Миланската катедрала, не крият разочарованието си от ранното затваряне. Миналата година паркът беше затворен на 10 март, припомня агенцията. Леденият фестивал в Харбин всяка година привлича милиони посетители от цял свят и е ключов източник на приходи от туризъм за града, \"заключен\" във вътрешността на провинция Хейлунцзян.", "date": "2019.02.19", "title": "Снежните скулптури в китайския град Харбин станаха жертва на топлото време"}
{"url": "https://www.24chasa.bg/novini/article/7306612", "text": "Севернокорейска делегация пристигна във виетнамски град по трасето на важна жп линия до Китай, което породи предположения, че е възможно севернокорейският лидер Ким Чен Ун да пътува с влак или автомобил до виетнамската столица Ханой за срещата си с американския президент Доналд Тръмп, предаде Франс прес. САЩ и Северна Корея пратиха няколко екипа във Виетнам преди планираната за 27 и 28 февруари среща на върха, но властите не съобщават подробности за подготовката й, предава БТА. Виетнамски източник, участващ в планирането на дипломатически срещи на високо равнище, каза днес за АФП, че няколко севернокорейски представители са посетили вчера район на границата с Китай. \"Екип от Северна Корея беше вчера в Ланг Сон\", каза източникът, пожелал анонимност, уточнявайки, че севернокорейците са пристигнали с кола от Ханой. Японската телевизия \"Асахи\" съобщи, че севернокорейска делегация е пристигнала на гара в града в Северен Виетнам и е проучила пътищата в района. В Ланг Сон няма летище и предположенията, че Ким може да измине внушителното разстояние между Китай и Виетнам с влак или автомобил, не закъсняха. На първата си среща с Тръмп през юни миналата година севернокорейският ръководител пристигна в Сингапур със самолет, предоставен от Пекин. Пътуването с влак от Пхенян до Ханой през Пекин и Ланг Сон - разстояние от близо 4000 км - може да отнеме над 60 часа. Източник, цитиран от южнокорейския сайт \"Ен Кей Нюз\" обаче каза, че подобно пътуване може да създаде твърде много проблеми, смущавайки китайската високоскоростна жп мрежа, поради бавното движение на влаковете, използвани от севернокорейските лидери. Друга опция за Ким би била да пътува с влак до Пекин (което е правил вече няколко пъти), а оттам да лети със самолет до Ханой. Възможно е при престоя си във виетнамската столица Ким да отседне в шикозния хотел \"Мелия Ханой\", част от международната верига \"Мелия хотелс енд ризортс\", посочва ТАСС, позовавайки се на запознат източник. За сигурността на срещата на върха ще се грижат около 1000 души от специалните части и от виетнамската полиция, съобщи виетнамското министерство на обществената сигурност.", "date": "2019.02.19", "title": "Ким Чен Ун може да пътува с влак до Ханой за срещата с Доналд Тръмп"}
{"url": "https://www.24chasa.bg/novini/article/7306017", "text": "Голям пожар е избухнал преди минути във врачанското с. Бъркачево. Според хора от селото е пламнала къщата на 85-годишния Демир Пачов и жена му Станка в циганската махала. Огънят се разраснал бързо и заплашва да обхване и съседните къщи. Пожарната от Бяла Слатина вече е на място и се опитва да спре разпространението на пламъците. Все още не ясно каква е причината за пожара и дали не е причинен умишлено. 57-годишната Павлина Демирова опитала да се самоубие чрез огън в дома си и само намесата на съседи попречила на пламъците да обхванат цялата къща. С повече от 80 процента изгаряния по тялото, самозапалилата се бе приета в столичния институт „Пирогов” , но почина ден по-късно.", "date": "2019.02.19", "title": "Отново гори къщата, в която се самозапали 57-годишна ромка във Врачанско"}
{"url": "https://www.24chasa.bg/novini/article/7306040", "text": "Великобритания вероятно ще отложи Брекзита и няма да напусне ЕС през март, заяви днес бившият председател на Европейската комисия Жозе Мануел Барозу, цитиран от Ройтерс и БТА.  Дори да има сделка, е очевидно, че практически нещата не са готови, \"така че мисля, че ако Обединеното кралство поиска удължаване на член 50, страните от ЕС, естествено, ще приемат\", каза Барозу в ефира на \"Скай нюз\". Бившият председател на ЕК сега работи като неизпълнителен председател на банката \"Голдман Сакс\".", "date": "2019.02.19", "title": "Барозу: Великобритания вероятно ще отложи Брекзита и няма да напусне ЕС през март"}
{"url": "https://www.24chasa.bg/novini/article/7306014", "text": "Американци отгледаха в двора на къщата си в щата Луизиана грейпфрут, който постави едновременно два световни рекорда - за размер и тегло, съобщиха Юпи и БТА. Огромният грейпфрут е с обиколкка 73 см и тегло 3 кг и 589 гр. Уникалния плод забелязал първо внукът на семейство Мейър. Той растял на младо дърво, посадено преди няколко години. Започнали да се шегуват, че това е най-големият грейпфрут в света. Дъг и Мери Бет Мейър се свързали с рекордите на Гинес и министерство на земеделието на щата Луизиана. И двете институции изпратили представители, които сертифицирали грейпфрута. Предишният рекорд за тегло на грейпфрут е поставен в Бразилия през 2006 г. - 3 кг и 200 гр.", "date": "2019.02.19", "title": "Американци отгледаха гигантски грейпфрут, постави два рекорда"}
{"url": "https://www.24chasa.bg/novini/article/7306070", "text": "Токсично вещество е намерено в село Дянково при специализирана полицейска операция, проведена съвместно с ДАНС под ръководството на Окръжната прокуратура, съобщават от Областната дирекция на МВР в Разград. В рамките на предприетите действия при претърсване на адрес е открит 500-грамов флакон, в който е съхраняван 345 грама живак. Задържан е 43-годишен мъж, който е придобил отровното вещество с цел търговия. В хода на разследването към момента се установява по какъв начин и при какви обстоятелства живакът е попаднал у него. При изземането в следобедните часове на 18 февруари се включиха сили на спасителния отряд при РД“Пожарна безопасност и защита на населението“- ПБЗН-Разград, посочва По случая е образувано досъдебно производство по чл.353 Д, ал.1 от Наказателния кодекс, който предвижда за съхраняване не по установения ред на опасни вещества и с това създаване на опасност за живота и здравето на другиго наказание от лишаване от свобода до 4 години и глоба от 2000 до 5000 лева. Работата по документиране на престъплението продължава.", "date": "2019.02.19", "title": "Арестуваха мъж от Дянково, търгувал с живак"}
{"url": "https://www.24chasa.bg/novini/article/7306133", "text": "Голямо напрежение в Социалдемократическата партия (СДП). Опитът да се попречи на Лаура Кодруца Кьовеши да стане първият главен прокурор на ЕС предизвика както еуфория, така и тревога във върховете на партията. Някои лидери подкрепят безрезервно използването на Отдела за разследване на магистратите срещу бившата шефка на Националната дирекция за борба с корупцията (НДБК), независимо колко прозрачна е целта на разследването и колко много вътрешни и външни критики генерира това. Други се страхуват. Поради две причини: защото това може да мобилизира срещу партията сегмент от обществото, по-голям от онзи, който протестира през февруари 2017 г. Сегмент, който дори да не излезе на улицата в многобройна тълпа, ще излее яда си върху тях през месец май чрез избирателните урни. Страхуват се и от това, че ще се усложни плана им най-накрая да приемат извънредното постановление за правосъдието. И едните, и другите не крият удоволствието, което им носи мисълта, че жената, която толкова години ги плашеше до мозъка на костите им, сега трябва да \"се разписва\" и кой знае - може дори да бъде арестувана. \"Да види и тя какво е! Да видим какво ще каже, тя защо няма доверие в правосъдието, както ни призовава нас?!\". Само че някои, които внимават за сондажите, сочещи спад в цифрите, се питат каква ще бъде цената, която те и партията ще платят за това удоволствие. Дали цялата операция, сглобена набързо, за да блокира възхода на Кьовеши към ръководството на Европейската прокуратура, няма да избухне в лицето им? Дали Адина Флоря - прокурорът, внесен от \"Република Мазаре\" (Адина Флоря е от град Констанца, където дълги години кмет бе Раду Мазаре, осъден на 9 години затвор за корупция, който избяга в Мадагаскар - бел. прев.), няма да се провали и в обвиняването на бившата шефка на НДБК, след като се провали в поемането на институцията за борба с корупцията? Ами ако няма достатъчно доказателства, за да направи на пух и прах кандидатурата й? Ако се озоват с Кьовеши като европейски главен прокурор и изправени до стената от абсолютно всички чуждестранни партньори и милиони хора, които едва чакат първия случай тя да им даде урок? И освен това остават само два месеца до началото на кампанията за евроизборите! Колко ще им струва конкретно - в проценти, на изборите новият отворен фронт срещу най-активния политически сегмент от обществото? Не на последно място усещат, че външният натиск на тема правосъдие нараства стремглаво. Натискът бе много голям и преди съобщението за разследване на Лаура Кодруца Кьовеши. Не минава ден след поемането на председателството на Съвета на ЕС без европейско послание срещу вече взетите или подготвяни мерки от коалицията СДП-АЛДЕ в сферата на правосъдието. Подобен залп от критики и императивни призиви не е виждан от 2003-2004 г., когато им се напомняше по пет пъти на ден, че няма да влязат в ЕС, ако не се откажат от политическия контрол над магистратите. Днес, след като се видя лавината от послания в подкрепа, дошли както от Европа, така и от САЩ, вече не си правят илюзии. Намират се на прага на война със стратегическите съюзници! Какво означава това? Реакцията на евентуално извънредно правителствено постановление, което да отърве от присъди дори само онези, които са били съдени от петчленни състави на Върховния съд, би била още по-остра! (Конституционният съд на Румъния се произнесе миналата година, че петчленните съдебни състави на Върховния касационен съд са били сформирани неправилно, което доведе до преразглеждане на присъди - бел. прев.) Съчетаването на тези два удара - разследването на бившата шефка на НДБК с извънредно правителствено постановление за амнистия и помилване, ще бъде възприето като жест на предизвикателство, който не може да бъде толериран. Само си въобразяват? Не, убеди ги Гюнтер Крихбаум, председател на комисията по европейски въпроси в Бундестага, след като поиска официално от председателя на Европейската комисия да задейства процедурата, която бе започната спрямо Полша и Унгария: \"Какви други бъдещи стъпки в посока демонтиране на правовата държава се очакват още правителството на Румъния, за да задейства Европейската комисия процедура по активиране на член 7 от Договора на ЕС?\". С подобен залог на масата въпросите, които не им дават мира, са следните: ще имат ли кураж (министърът на правосъдието Тудорел) Тоадер и (премиерът Виорика) Дънчила да удържат обещанието от януари, когато казваха, че скоро ще приемат извънредното правителствено постановление за правосъдието? След като министърът на правосъдието се извини, че няма никаква връзка с разследването на Кьовеши, може ли още да се разчита на него? Има ли премиерът куража да се изправи срещу гнева, породен от опита за блокиране на Кьовеши, след като се колебае да издаде едно правителствено постановление? Въпросите, повдигани от местните лидери на СДП, които все още си позволяват да не аплодират всички решения на партийния шеф, стават още по-остри, макар да изглеждаше, че водите са се успокоили. С отиването на групата бунтовници в партията на (бившия премиер Виктор) Понта, борбата за надмощие в партията приключи. Драгня остана, така че победи. До преди седмица в СДП имаше почти единодушно убеждение, че докато във вътрешен план има спокойствие, няма голямо значение какво се случва навън. С това се обяснява защо някои социалдемократи говореха безгрижно за ново извънредно постановление за правосъдието, което да завърши акцията, започната от Конституционния съд чрез обявяването на протоколите с Румънската разузнавателна служба за неконституционни, и да доведе до анулиране на присъдите по големите дела от последните години. През януари, чрез гласа на премиера и на министъра на правосъдието, СДП каза на цялата страна, че поема отговорност за последиците. Защото бяха убедени, че реакцията на обществото няма да бъде подобна на онази отпреди две години. Почувстваха, че се намеси апатията. Толкова много се говореше за неизбежното извънредно постановление за амнистия и помилване, че хората се измориха да стоят на пост. Днес осъзнават, че се върнаха две години назад. Превръщането на Лаура Кодруца Кьовеши в жертва породи в социалните мрежи нов свеж бунт с емоционален заряд много по-висок от този, който поражда опасността от едно постановление в правосъдието. Вълната от възмущение съдържа сериозен потенциал за натрупване и катализиране на масова народна реакция срещу партията и лидера. И тъй като до евроизборите остават само три месеца - един изборен тест, който е доста релевантен за онова, което ще се случи на президентските избори, не е изненадващо, че някои шефове на филиали в СДП се питат дали все пак акцията срещу бившата шефка на НДБК няма да се окаже съкрушителният удар, който ще получи СДП. Удар, който да направи така, че да загуби не само президентските избори, но и да я извади от управлението предсрочно. Това, което изглежда не разбират тези лидери, е, че разследването на бившата шефка на НДБК и опитът да й се попречи да стане първият главен прокурор на ЕС няма почти никаква връзка с миналото. Не се търси толкова много наказание за онова, което е направила, или отмъщение, макар че със сигурност това доставя голямо удоволствие на мнозина от тях, колкото става дума за опит за промяна на бъдещето. Рисковете, които поема сега Ливиу Драгня в тяхно име, са част от същата стратегия, в която се вписа неговата реч от декември, насочена срещу ЕС, големите румънски и многонационални компании. В която се вписват и промените в съдебната система и поемането на контрола над институции, които би трябвало да бъдат независими. В която се вписват и законодателните и данъчните промени, които доведоха до отлагане на инвестициите в извличането на газ от Черно море. Това е стратегия за освобождаване - на него и на мрежата, която го подкрепя, от ограниченията, на които се съгласиха през 2004 г., след като Румъния влезе в НАТО и после в ЕС. Това е декларация за независимост. Независимо колко много хора искат да отмъстят на Кьовеши, ако атаката е насочена само срещу нея, политическата цена на антагонизирането на толкова много външни партньори и на такъв голям брой румънци, не се оправдава. Поемат този риск, защото целта всъщност са точно онези, които подкрепят Кьовеши за ръководството на Европейската прокуратура. Това е един нов провокативен жест към Европейската комисия, Европейската народна партия, многобройни важни европейски политици, срещу Германия, Франция и САЩ, срещу всички онези, които си позволяват да изискват от СДП \"червени линии\". Кьовеши е само един претекст. Едно име-символ, което дефинира влиянието на страните от ЕС и САЩ в Румъния. Едно влияние, което те смятат за смъртна опасност. Остава да видим дали цялата СДП ще поеме докрай рисковете на тази война. (От БТА)", "date": "2019.02.19", "title": "Истинският залог на случая Кьовеши"}
{"url": "https://www.24chasa.bg/novini/article/7306124", "text": "Министърът на енергетиката Теменужка Петкова ще участва на 20 февруари в петата министерска среща на Консултативния съвет за Южния газов коридор, съобщиха от министерството във вторник. Срещата ще се състои в Баку, Азербайджан. Участниците ще обсъдят напредъка по реализацията на Южния газов коридор, както и енергийната свързаност в региона на Югоизточна Европа. В рамките на събитието се очаква Петкова да се срещне с министърa на енергетиката на Република Азербайджан Парвиз Шахбазов, както и със съпредседателя на двустранната комисия за икономическо сътрудничество - министъра на селското стопанство Инам Керимов.", "date": "2019.02.19", "title": "Теменужка Петкова ще обсъди Южния газов коридор в Баку"}
{"url": "https://www.24chasa.bg/novini/article/7306132", "text": "Председателят на Събранието на Република Северна Македония Талат Джафери ще бъде на официално посещение в България утре - 20 февруари, съобщи пресцентърът на Народното събрание във вторник. В 8.40 часа Талат Джафери ще разговаря с председателя на Народното събрание Цвета Караянчева. След това гостът ще бъде приветстван от народните представители в пленарната зала. Той ще проследи гласуването на ратификацията на Протокола към Северноатлантическия договор относно присъединяването на Република Северна Македония. В 9.30 часа Караянчева и Джафери ще направят изявления за медиите. Македонският гост ще се срещне още със заместник министър-председателя по правосъдната реформа и министър на външните работи Екатерина Захариева.", "date": "2019.02.19", "title": "Председателят на Събранието на Северна Македония ще бъде на официално посещение в България"}
{"url": "https://www.24chasa.bg/novini/article/7306142", "text": "През последните две години има само две ефективни присъди за посегателство над медицински лица. Това каза пред журналисти във вторник председателят на Българския лекарски съюз д-р Иван Маджаров. За периода 2014-2016 год. има осъден един човек. По данни на Министерството на здравеопазването /МЗ/ от началото на тази година има 114 случая на вербална и 8 случая на физическа агресия в центрове за спешна помощ. Сред пострадалите вече има напускащи колеги, допълни д-р Маджаров, цитиран от БТА.  Агресията спрямо медицинските специалисти трябва да бъде пресечена по безкомпромисен начин. Продължаваме да настояваме институциите да бъдат максимално строги, да не се взимат предвид смекчаващи вината обстоятелства, настоя д-р Маджаров. Заместник-министърът на здравеопазването Бойко Пенков припомни, че МЗ има подписано споразумение с прокуратурата и че има разпореждане на главния прокурор за създаване на алгоритъм и привличане под незабавна отговорност за всеки, посегнал на медицинско лице. Съсловната организация възобновява националната кампания срещу насилието над медици под наслов \"Добрата дума лекува\". Инициативата е подкрепена и от омбудсмана Мая Манолова.", "date": "2019.02.19", "title": "За 2 години има само 2 ефективни присъди за побой над медицински лица"}
{"url": "https://www.24chasa.bg/novini/article/7306111", "text": "Най-вероятно за Франция е трябвало да бъде изведено 14-годишното момиче от бургаския квартал \"Акациите\", което общинари спасиха, съобщиха източници на 24 часа.  Детето е отишло с майка си в кметството в Меден рудник за вадене на акт за раждане, но отвън пред сградата имало микробус с хора, които чакали девойката, разкри пред 24 часа шефката на ЦАУ \"Взъраждане\" Магдалена Манолова. \"Явно всичко беше организирано. Вътре в коридора също имаше човек от техните. Една жена наблюдаваше и майката и дъщерята. После полицията прибра и нея\", каза Манолова.  Подозренията за трафик идват когато 14-годишното момиче остава за малко насаме с общинските служители. Детето започва да плаче и моли за помощ. Разказва,че го готвят за продажба във Франция, но без негово съгласие. Тогава служителите докладват на Манолова, а тя веднага се обажда на кмета Димитър Николов. Той нарежда да се действа бързо, алармирана е полицията, която идва за по-малко от 10 минути. Униформени прибират в районното всички в буса, жената, която наблюдава вътре в кметството, а по-късно отвеждат в Четвърто РУП майката и дъщерята.  По време на извънредната акция в сградата на кметството е пълно с хора, които си плащат местните данъци и налози. \"Притесних се за тях, не знаех как ще реагират хората в буса, ако разберат, че ние знаем за готвената продажба на момичето. Добре че полицията реагира много бързо\", казва Магдалена Манолова. В ОД МВР Бургас е започнало разследване, но засега от там не дават официална информация.  ", "date": "2019.02.19", "title": "Спасеното от бургаски общинари момиче готвено за продажба във Франция"}
{"url": "https://www.24chasa.bg/novini/article/7306141", "text": "Те са избягали от групата \"Ислямска държава\", която агонизира в източната част на Сирия, подтиквани по-скоро от глада, отколкото от угризенията: Клое и Шаима, две французойки, с които се срещна АФП, са готови да се върнат в страната си, но без да се отказват от консервативната си версия на исляма и за да бъдат съдени справедливо, а не \"като животни\". Зад телената ограда на огромния лагер за разселени Ал Хол в североизточната провинция Хасака, младите затворнички, чиито имена са променени, са покрити с дълъг никаб, който позволява да се видят само очите им, и са заобиколени от три мърляви дечица. Подобно на останалите 500 други чужденки, пристигнали в лагера през последните месеци, те са зорко следени от членовете на кюрдските сили, на сухата равнина с жълтокафяв цвят. Пленени в последните контролирани от Ислямска държава селища по течението на р. Ефрат, те са заподозрени, че не са се отказали от радикалната и яростна антизападна идеология на групировката. Те предупреждават още от начало екипа на АФП, че няма да споделят никакви подробности, позволяващи идентифицирането им, за да избегнат разкриването на имената им и заклеймяването на семействата им във Франция. По-словоохотливата, 29-годишната Клое от района на Лион, държи да изпрати послание, вперила ярките си сини очи в интервюиращите: \"Ние не сме животни. Ние сме човешки същества. Имаме сърца, имаме души!\" Репортер на АФП вече я беше срещнал преди седмица, когато тя напускаше село Багуз, където \"Ислямска държава\" все още държи последния си бастион. Всички знаят, че френското правителство се колебае да репатрира съпругите и децата на джихадисти - чувствителна тема в страна, която все още е белязана дълбоко от атентатите, извършени от 2015 година насам. С още по-голямо подозрение се гледа на тези, които са следвали \"Ислямска държава\" до последния й бастион. \"Не бяхме съгласни\" с бойците на ИД, твърди трийсетинагодишната Шаима, избягала пред петнайсетина дни със съпруга и децата си, за да се предаде на кюрдските сили. \"Но не можехме да кажем нищо, трябваше да мълчим\", добавя тя с лек акцент от Южна Франция. Клое добавя в унисон: \"Бойците на ИД ни заплашваха, те ни казваха \"Ще ви прережем гърлата, ще ви изнасилим\". Тя казва, че е избягала с помощта на каналджия, срещу 50 долара (44 евро). След последните седмици на притеснения дали ще избегне бомбардировките, намираща се в обръча на кюрдските сили и без да има храна за трите си деца, Шаима казва, че иска да се върне във Франция, предимно заради семейството си. Клое желае същото, но при едно условие: да може \"да живее свободно според предписанията на (своя) ислям и близо до децата си\". Гласът й внезапно става по-уморен, когато разказва как преди година и половина е загубила при бомбардировки две дъщери - на две години и половина и на шест. Но тя уверява, че не изпитва никакво желание за отмъщение и смята, че преживените страдания не й го позволяват. \"Убиха ми децата, но аз няма да отида да убия някого\". Доколко може да се вярва на разказаното от двете французойки? Те съобщават непроверими подробности за пътуванията си, браковете, живота си, който описват като мирен, със съпрузи, работещи в частния сектор - класика за затворничките на \"Ислямска държава\". Разказът им е противоречив. Те изразяват разочарованието си от ИД, която първоначално са смятали за идеална, за да \"живеят свободно своя ислям\", но накрая започнала да \"екзекутира много хора за нищо, без доказателства, дори и мюсюлмани\", казва Клое. Но и двете се въздържат да осъдят атентатите в Париж през 2015 година. \"Хората, направили това, са искали да си отмъстят\" за извършваните от Франция бомбардировки в Сирия, обяснява Клое. Те твърдят, че днес са движени от две неща: запазващата се привързаност към строга версия на исляма и защитата на децата си. И те вече изпитват опасения какво очаква децата на джихадисти след връщането им във Франция. Те ще бъдат разделени от родителите си, които ще бъдат арестувани заради принадлежността си към \"Ислямска държава\". \"Те ще ни отнемат децата, ще ги настанят в домове или в приемни семейства. Те ще бъдат разделени едни от други и ще израснат (по начин) противоречащ на възпитанието, което искаме да им дадем\", опасява се Хлое. \"И във Франция има много неща, които противоречат на нашата религия, например хомосексуализма, който е забранен от религията\". Те се надяват също, че ако се върнат във Франция може да получат леки присъди. \"Очаквам да бъдем съдени справедливо, поотделно за всеки случай, а не за всичко, което групата е направила\", казва Клое. Шаима би искала \"затворническа присъда, която не е прекалено дълга и може да бъде заменена с алтернативен начин за изтърпяване на наказанието\", която би й позволила \"да се радва на децата си\", защото \"само те ми останаха\". Съпругът й също е бил арестуван. Без съмнение това е самозалъгване: миналата година французойка, която беше съдена в Париж за това, че през пролетта на 2015 г. е живяла в Сирия с трите си деца и се е омъжила за член на Ислямска държава, получи седем години затвор. (БТА)", "date": "2019.02.19", "title": "Французойки, избягали от \"Ислямска държава\": Ще ни вземат децата"}
{"url": "https://www.24chasa.bg/novini/article/7306150", "text": "БСП няма да влезе повече в този парламент. Това заяви зам.-шефът на лявата група Крум Зарков след заседанието на Изпълнителното бюро на партията. За нас този парламент е изчерпан, не решава нито един от проблемите на гражданите и ще се саморазруши. Избори 2 в 1 са възможни, обясни Зарков. И уточни, че рестартът на политическия процес минава през избори. Що за парламентаризъм е този, в който премиерът, а не депутатите решават каква да е позицията им, попита соцдепутатът. Където се правят промени на все още необнародвани промени. Защо председателят на парламента е подписана 6-а в промените, първият по конституция човек е шести - това е мястото, което тази управляваща коалиция определя на парламентаризма, коментира той. Според БСП спасението на парламентаризма минава през разпускане на това Народно събрание. Затова червените са направили график за структурите си и тръгват из страната да решават проблемите на хората по места. Няма политическа стабилност, няма и икономическа, малкият бизнес е мачкан, няма и социална справедливост. Гражданите са толкова убедени в безсилието на институциите, че се самоорганизират, обясни Зарков. Призна обаче, че не приемат с лекота решението за напускане. Но трибуната на парламента има смисъл само, когато има последици и кой да ни чуе, обясни соцдепутатът. БСП няма да се върне в пленарната зала дори и ако президентът наложи вето на Изборния кодекс. \"Президентът е налагал 13 пъти вето, колко пъти се вслушаха в него. Ще ни трябват гаранции, че този път ще се вслушат в аргументите, иначе ще легитимираме само действията им\", категоричен бе Зарков. И обясни, че БСП часове наред са аргументирали тезите си за Изборния кодекс, но управляващите не ги чули. Лошата новина е, че урокът на управляващите не е научен. Късно снощи панически и без подготовка беше внесен нов законопроект. Но една грешка не може да бъде поправена с друга грешка, коментира червеният юрист. И обясни, че управляващите се опитват да неглижират ролята на държавния глава. Хубаво е, че ГЕРБ промени позицията си, но трябваше да се изчака президентът или да наложи вето и то да бъде обсъдено, или, ако пусне закона, да внесат нови промени, допълни Зарков. И обясни, че отново има безпрецедентна ситуация.", "date": "2019.02.19", "title": "БСП няма да се върне в този парламент дори и за ветото на Изборния кодекс"}
{"url": "https://www.24chasa.bg/novini/article/7306147", "text": "Втора съдебна инстанция - Пловдивският апелативен съд, определи мярка за неотклонение \"задържане под стража\" спрямо обвинен в трафик на почти 4 кг хероин от Турция през ГКПП Капитан Андреево 39-годишен мъж, съобщиха от съдебната палата. На 11 февруари Хасковският окръжен съд също постанови арест за Костадин Илиев. Той бе задържан на 7 февруари при проверката на пункта на управляван от него лек автомобил и откриването на дрогата на стойност 259 545 лева в акумулатора  Колата била на неговия приятел Н. Т., с който осъществили над 15 пъти пътувания в югоизточната ни съседка и който се издирва по случая от органите на МВР, се уточнява в съобщението на съда. Вторият заподозрян минавал границата пеша и трябвало да заплати на Илиев при завръщането им у нас според обясненията му 500 лева. Според апелативните съдии, по делото са събрани достатъчно доказателства. От тях може да се обоснове предположение, че задържаният е съпричастен към повдигнатото му обвинение, са мотивите за определението. Наказателният кодекс предвижда лишаване от свобода от 15 до 20 години, ако вината на подсъдимия бъде доказана.", "date": "2019.02.19", "title": "Оставиха в ареста мъж, обвинен в контрабанда на 4 кг хероин от Турция"}
{"url": "https://www.24chasa.bg/novini/article/7306148", "text": "Около 60 дефилета ще се състоят в рамките на Седмицата на модата в Милано, която започва днес, предаде Франс прес, цитирана от БТА.  Колекциите си прет-а-порте за жени за сезона есен/зима 2019-2020 г. ще представят прочути модни къщи и дизайнери, сред които \"Фенди\", \"Прада\", Джорджо Армани, \"Мисони\", Антонио Марас, \"Москино\" и Роберто Кавали. Модна къща \"Гучи\" също се завръща в Милано, след като миналата година представи колекцията си в Париж. Венецианската модна къща \"Ботега Венета\" пък ще представи първата колекция на новия си творчески директор, младия британски дизайнер Даниъл Лий, който е работил за \"Селин\". Брандът \"Бенетон\", който е известен с шокиращите си рекламни кампании, ще покаже облекла, проектирани от Жан-Шарл дьо Кастелбажак. Седмицата на модата в Милано ще бъде повод да се забравят скандали, възникнали през последните няколко месеца. Долче и Габана бяха бойкотирани в Китай, след като в социалните мрежи бяха качени видеа, определени като расистки и сексистки. \"Гучи\" изтегли от продажба пуловер с висока почти до очите яка и процеп с червена уста, като се извини във връзка с оплаквания, че дрехата наподобява карикатура на афроамериканско лице. \"Прада\" също бе обвинена в расизъм заради свои аксесоари за чанти, единият от които напомня маймуна с червени устни и е като шарж на афроамериканско лице.", "date": "2019.02.19", "title": "Започва седмицата на модата в Милано"}
{"url": "https://www.24chasa.bg/novini/article/7306161", "text": "НАСА разпространи снимки на спускаемия апарат \"Чанъе-4\" и лунохода \"Юйту-2\", които Китай успешно \"достави\" на Луната в първата в историята мисия за изследване на обратната й страна, пише в. \"Дейли експрес\", цитиран от БТА. Спускаемият апарат \"Чанъе-4\" успешно кацна на обратната страна на Луната на 3 януари. Модулът се спусна в кратера Фон Карман в южното й полукълбо, където \"разтовари\" лунохода \"Юйту-2\", припомня изданието.", "date": "2019.02.19", "title": "НАСА показа снимки на китайските апарати\nна обратната страна на Луната"}
{"url": "https://www.24chasa.bg/novini/article/7306205", "text": "Пловдивският апелативен съд остави в ареста 46-годишен мъж от пловдивското село Брани поле, задържан с голямо количество наркотици. Той е арестуван на 8 февруари на бул. \"Кукленско шосе\" с амфетамини на стойност 7 482 лв. Това съобщиха от пресцентъра на Съдебната палата. Наркотикът е открит в товарния автомобил на подсъдимия, а в дома му е намерена електронна везна. Тестът за наркотици на мъжа е показал положителен резултат за марихуана и амфетамини. За държането на наркотични вещества с цел разпространение законът предвижда наказание лишаване от свобода от 2 до 8 години и глоба от 5 000 до 20 000 лева, а за шофиране след употреба на наркотични вещества - от 1 до 3 години лишаване от свобода, припомнят от съдебния пресцентър. Задържаният е осъждан два пъти за държане на наркотици и въпреки че е изтърпял наказанията си, Апелативният съд приема, че е налице реална опасност от извършване на друго подобно на инкриминираното престъпление в случай на по-лека мярка за неотклонение. Определението на съда е окончателно.", "date": "2019.02.19", "title": "Мъж, задържан с амфетамини за над 7 000 лева, остава в ареста"}
{"url": "https://www.24chasa.bg/novini/article/7306204", "text": "Районният съд в Елхово постанови мярка за неотклонение \"задържане под стража\" на Станислав Щилиянов,  , съобщиха от прокуратурата. Обвиняемият се е опитал да превози нелегалните имигранти от землището на крайграничното село Лалково към вътрешността на страната с цел да набави за себе си имотна облага, се казва в обвинението. Според прокуратурата, ако е на свобода, обвиняемият може да се укрие или да извърши друго престъпление. Определението на Районния съд може да бъде обжалвано пред Окръжния съд в Ямбол.", "date": "2019.02.19", "title": "Трафикант, опитал да прекара мигранти в страната, остава в ареста"}
{"url": "https://www.24chasa.bg/novini/article/7305846", "text": "Ранените и семействата на жертвите в катастрофата на 13 февруари край село Ласкарци в Северна Македония трябва да осигурят необходимите документи и да ги внесат в застрахователната компания \"Еуросиг\", за да получат обезщетения, съобщава скопският \"Слободен печат\". Призивът бе отправен от директора на компанията \"Еуросиг\" Кадри Моринай, който изрази съболезнования на семействата на починалите. На ранените ще се изплатят по 4 500 евро, а на семействата на загиналите - до 9000 евро. Общата сума възлиза на 675 милиона евро, заяви Моринай, цитиран от БТА.  Автобусът на компанията \"ДурмоТурс\" е имал застраховка и според закона, в случай на катастрофа, пътниците следва да получат обезщетения. 14 души загинаха, седем от които на място, в тежка катастрофа, която се случи на 13 февруари на пътя Скопие - Тетово. Над 20 души бяха приети в болница, някои от които в много тежко състояние. Правителството обяви два дни на траур.", "date": "2019.02.19", "title": "По 9 000 евро ще получат семействата на загиналите в жестоката катастрофа в Северна Македония"}
{"url": "https://www.24chasa.bg/novini/article/7305847", "text": "„Ще изчакам какво ще се приеме в Народното събрание отново като промени в Изборния кодекс и тогава ще подготвя жалба до Конституционния съд” – каза в Добрич омбудсманът Мая Манолова. Според нея, преференцията ползват над 1,3 млн. избиратели и би било трудно да им се отнеме, още повече, че е право, което вече е дадено. „В момента в 13 общини има местни обмудсмани, по-рано са били в 24 – на фона на 265 общини. Има страх в местната и централната власт от силен обществен посредник. Имахме идея да направим национална мрежа на обмудсманите, но тя се оказа с много дупки. Най-много са те в Северна България, където омбудсман има в Шумен” – каза още Манолова. „Обръщам се персонално към председателя на Народното събрание, към председателите на парламентарни групи, както и към народните представители, с настойчива молба законопроектът, който внесохме аз и местните обществени посредници преди една година да бъде припознат от някой народен представител и да бъде поставен на обсъждане. С промените, които предлагаме в Закона за местното самоуправление и местната админисрация, ние предлагаме облекчени процедури и правила за избора на местни омбудсмани – с половината от гласовете на общинските съветници.. Предлагаме още финансирането им да става чрез делегирани средства от централния бюджет за общините, където са избрани местни обществени посредници, което ще им гарантира повече независимост и автономност” – заяви Манолова. В законопроекта се предлага да се избират омбудсмани във всички общини, които са над 10 000 души. Тя съобщи още, че Венецианската комисия работи по проблематиката на обмудсманите и предлага те да имат дълъг мандат – като например от 9 години, за да не зависят от властите, които се сменят при избори. Манолова участва в Добрич в среща - публично обсъждане за избор на местен обществен посредник. с кмета Йордан Йорданов, общински съветници, граждани, представители на НПО. По-късно тя се срещна с миньори от мангановата мина „Оброчище“. Там не са получавали заплати от 7 месеца, а мината не работи – стана ясно на срещата. Манолова и кметът Йордан Йорданов поднесоха цветя на паметника на Васил Левски по повод 146 години от гибелта на Апостола.", "date": "2019.02.19", "title": "Мая Манолова предлага по-леки правила за избор на омбудсмани в общините"}
{"url": "https://www.24chasa.bg/novini/article/7305852", "text": "Едногодишният престой в космоса на Скот Кели е активирал прекомерно имунната му система и е променил дейността на някои от гените му в сравнение с брата му близнак, който остана на Земята, съобщи Асошиейтед прес, цитирана от БТА.  Учените не могат да кажат дали промените са за добро или лошо. Резултатите от уникалното изследване обаче повдигат нови въпроси с оглед на изпращането на хора до Марс. Изследването на братята близнаци даде на специалистите възможност да проследят как се променя човешката биология, кои гени се включват и изключват в космоса различно в сравнение със Земята. Една от установените промени е, че имунната система на Скот Кели е била свръхактивирана. \"Сякаш тялото реагира на тази чужда среда по начин, както ако в него има загадъчен организъм\"- каза генетикът Кристофър Мейсън от екипа. Лекарите търсят същите признаци и у други астронавти. Откакто започна изследването на космоса, НАСА следи за ефекта му върху здравето на астронавтите, например загуба на костна маса, заради която са предвидени упражнения. Обикновено престоят в безтегловност е до шест месеца. Скот Кели обаче остана на Международната космическа станция рекордните за САЩ 340 дена. \"Никога не съм се чувствал съвсем нормално в космоса\" - каза Кели, който е вече пенсионер, пред Асошиейтед прес. Той даде за пример обичайните проблеми със задържане на течности, главоболие, трудно концентриране и лошо храносмилане. Паралелното изследване с брат му близнак обаче даде нов поглед на молекулярно ниво. Марк Кели също е бивш астронавт. Окончателните резултати от изследването още не са готови, но учените представиха някои от тях в края на миналата седмица на конференция на Американската асоциация за научен напредък. Много гени на Скот Кели, свързани с имунната система, са станали свръхактивни. Това не е промяна в ДНК, а в генната експресия - как гените се включват и изключват и увеличават или намаляват производството на протеини. Учените са забелязали и увеличение на маркер в кръвта, който стимулира имунната система. В същото време други клетки, които са ранна реакция срещу вируси, са били по-малко. Генната активност се променя като реакция на всякакъв вид стрес. Почти всичко се е нормализирало малко след завръщането на Скот Кели на Земята през март 2016 г. Активираните гени, свързани с имунитета, обаче са останали \"нащрек\" шест месеца. \"Общо взето, нещата са насърчаващи - каза Крейг Къндрот от НАСА. - Няма нови основни предупредителни сигнали\". От четиримата руснаци, живели в космоса повече от година, специалистите на НАСА знаеха, че това е възможно. \"Целта ни обаче е не само възможното - каза Къндрот. - Искаме астронавитте ни не само да оцелеят\". Изследването с близнаците показва на НАСА за какво да следи през бъдещите мисии. Скот Кели тази седмица навършва 55 години.", "date": "2019.02.19", "title": "Едногодишният престой в космоса на Скот Кели е активирал прекомерно имунната му система"}
{"url": "https://www.24chasa.bg/novini/article/7305865", "text": "Ирландският вицепремиер призова днес хората да не се презапасяват с медикаменти преди излизането на Великобритания от ЕС, тъй като Ирландия има запаси за най-малко осем седмици и ще осигури доставки от други страни от ЕС, предаде Ройтерс, цитирана от БТА. Въпреки голямата си фармацевтична индустрия, Ирландия разчита на Великобритания за много лекарства. Някои от тях може да не бъдат одобрени за употреба в ЕС, ако Великобритания напусне на 29 март без сключено споразумение, каза Саймън Ковини пред радио Ар Ти И. \"Фармацевтите и хората като цяло не трябва да се презапасяват с лекарства, защото самото презапасяване води до проблеми С доставките\", добави той. Ковини увери, че страната има запаси, които ще стигнат за 8 до 12 седмици. Той говори преди правителствено заседание за одобряване на законодателни инициативи, чрез които Ирландия да се подготви в случай на Брекзит без сделка. Въпреки това ирландското правителство неколкократно каза, че не очаква такъв изход.", "date": "2019.02.19", "title": "Ирландия призова гражданите си да не се презапасяват с лекарства преди Брекзита"}
{"url": "https://www.24chasa.bg/novini/article/7305874", "text": "Шефката на Комисията за финансов надзор Карина Караиванова ще депозира днес оставката си пред парламента, тъй като от 1 март ще започне работа като представител на България в Европейската банка за възстановяване и развитие. По решение на кабинета тя ще смени досегашния ни представител там Калин Митрев. Това съобщи Караиванова на брифинг в комисията. Тя направи отчет на свършеното от екипа и до момента. Подчерта, че за 2,5 години от 6-годишния й мандат е изпълнила ангажиментите, които е поела. След нейното напускане комисията остава само с трима членове, които според нея са достатъчен брой за вземането на решения. Парламентът трябва да избере наследник на Караиванова. До момента още няма номинации. Много вероятно е изборът да е между двама от нейните сегашни заместници- Бойко Атанасов и Диана Йорданова.", "date": "2019.02.19", "title": "Шефката на финансовия надзор подава оставка днес"}
{"url": "https://www.24chasa.bg/novini/article/7305870", "text": "Жена на 29 години от Нови пазар била въведена в заблуда след обаждане по телефона от мъж, който се представил за финансов сътрудник към банкова институция. Това е нова за региона схема за измама, съобщиха от пресцентъра на ОД на МВР в Шумен. Непознатият мъж обяснил на жената, че фирмата в която работи предлага няколко услуги, между които съдействие за рефинансиране на банкови кредити или съдействие за теглене на заеми от банкови институции и я попитал дали има парични затруднения. След като получил утвърдителен отговор казал, че ще съдейства. Последвали още няколко обаждания от които разбрал в коя банка жената има кредит и какъв е размерът на задълженията й. След като му дала и ЕГН-то си, приела ново обаждане от мъжа, който казал, че е проучил кредитното й досие и ще съдейства да се рефинансира кредита й, но трябвало да изтегли по-голяма сума и да заплати само 280 лева за услугата. Парите трябвало да бъдат преведени на името на една от \"служителките\" във фирмата. Жената превела исканата сума, но получила повторно обаждане, с искане да преведе още 900 лева. Парите трябвало да бъдат в нейна сметка като гаранция и ако имало закъснение по обслужване на кредита, вноската щяла да бъде погасявана с тях. На името на същата \"служителка\" били преведени още 900 лева. След като жената от Нови пазар не получила очакваните от нея документи за одобрение и рефинансиране на кредита, вчера подала сигнал за измамата в полицията. По случая е образувано досъдебно производство.", "date": "2019.02.19", "title": "29-годишна повярва на ало измамник, представил се за финансов сътрудник"}
{"url": "https://www.24chasa.bg/novini/article/7305866", "text": " Той е в тежко състояние. Освен луксация на раменна става в следствие на побоя, има инфекция, проблеми с бъбреците, но няма непосредствена опасност за живота му, казаха медиците. Марин бил трудоустроен заради множество заболявания. Нямал семейство и карал старините си сам в селото. Около 3 ч. през нощта на 14 февруари в дома на възрастния мъж нахлули двама мъже и го заплашили с убийство, ако не им даде парите си. След като го пребили, той дал наличните си 340 лв.. След това нападателите го заключили в стая на втория етаж на къщата и напуснали жилището. Едва на 18 февруари след обед дядо Марин бил намерен от съседи, които не го били виждали от няколко дни. Те веднага сигнализирали полицията. Пред жилището на самотния старец пристигнали и спешни медици, които го откарали във Великотърновската болница. За грабежа са задържани двама мъже от селото и се изясняване съпричастността им към извършеното престъпление. Работата по образуваното досъдебно производство.", "date": "2019.02.19", "title": "Дядо Марин - бит, ограбен и заключен,\nе в реанимацията във Велико Търново"}
{"url": "https://www.24chasa.bg/novini/article/7305894", "text": "Националният фронт за спасение на България ще се яви самостоятелно на изборите за Европейски парламент, а бившият вицепремиер Валери Симеонов ще е водач на листата, съобщи  Областните организации единодушно са подкрепили номинацията на лидера, като зад нея е застанала и партия „Средна европейска класа”, която, също като НФСБ, е част от „Обединени патриоти”. Самият Симеонов не дойде на коалиционния съвет в МС. Вместо него, депутатът Борис Ячев обясни защо е пропаднало единното явяване на националистическото обединение. По думите му няколко седмици текли преговори в двустранен формат само с ВМРО, като от „Атака” не пращали представител. Ячев посочи, че и другите партии имали действия към самостоятелно явяване и към нова номинация на Ангел Джамбазки: \"Не можем да позволим НФСБ безкрайно да чака и да протака, да гледаме как другите правят номинации, а ние да нямаме никаква подготовка\". Депутатът все пак си остави вратичка за евентуален пореден обрат в предизборния сюжет: „Разговори в коалицията не е имало повече от месец. Не мога да кажа какво е добре. Ако има покана и организация за някакъв разговор с колегите, ние ще се отзовем, не сме високомерни“. Позицията на НФСБ за Изборния кодекс е, че преференцията с нисък праг руши коалиционното и политическото поведение, като създава излишна мотивация за боричкане в партийна листа. Така НФСБ ще гласуват и в пленарна зала срещу преференциите, стана ясно от думите на Ячев. Той подчерта, че инициативата за вдигане на прага за разместване на листата не е на неговата партия. По отношение на новия състав на ЦИК, за НФСБ това „не е драма”, но от партията не виждат как може да се случи до евровота. В Министерския съвет новината за решението на НФСБ предизвика изненада, но всички други лидери на партиите в управлението бяха категорични, че ще работят за стабилността му - въпреки предизборната кампания, в която се очертава да са конкуренти.", "date": "2019.02.19", "title": "НФСБ отиват сами на евроизборите, Валери Симеонов - водач на листата"}
{"url": "https://www.24chasa.bg/novini/article/7305881", "text": "Министър-председателят Бойко Борисов поднесе цветя пред паметника на Васил Левски в столицата по повод 146 години от смъртта на Апостола на свободата. Това съобщиха от правителствената информационна служба.  Премиерът Борисов отдаде почит към делото и паметта на великия български революционер. Цветя поднесоха и вицепремиерът Красимир Каракачанов и лидерът на \"Атака\" Волен Сидеров.", "date": "2019.02.19", "title": "Борисов поднесе цветя пред паметника на Васил Левски в София (Видео, снимки)"}
{"url": "https://www.24chasa.bg/novini/article/7305863", "text": "Над 60 души са загинали през последните седмици, след като избягали от последния контролиран от \"Ислямска държава\" регион в Източна Сирия, предаде Асошиейтед прес, цитирана от БТА. Говорителят на неправителствената организация Международен спасителен комитет Пол Донохо съобщи вчера, че изтощението и недохранването са сред водещите причини за смъртта на най-малко 62 души. Две трети от жертвите са деца на възраст под една година, починали по пътя или малко след пристигането в бежанския лагер. През последните няколко седмици над 30 000 души напуснаха последните контролирани от джихадистите райони и пристигнаха в лагера Ал Хол в провинция Хасака. С това общият брой на намиращите се в лагера достигна почти 42 000 души. Водените от кюрдите сили продължават да се бият с екстремистите от ИД, които държат малка ивица земя.", "date": "2019.02.19", "title": "Над 60 загинали в Сирия, бягайки от територия на \"Ислямска държава\""}
{"url": "https://www.24chasa.bg/novini/article/7303353", "text": "Националният проект “Образцова община”, който “24 часа” започна, сравнява 265-те български общини. Оценките са с няколко компонента. Единият от тях е гласуването на гражданите, което вече се случва на специалния сайт, който създадохме -  . Ако харесвате определен град и смятате, че си заслужава да бъде подкрепен за качество на живот, инфраструктура, благосъстояние, “умни” градски решения и градски дух, влезте в сайта   и да дайте гласа си. Интернет гласуването носи 20% от оценката на общините в кампанията “Образцова община”. Вотът става в седем прости стъпки ( ). Вотът на гражданите е единият компонент, по който ще се оценява коя община е образцова. Вторият е - факти от кметовете, които са най-запознати с конкретните постижения. Обърнахме се към тях с молба да попълнят специален въпросник. Проектът ще даде ясна картина доколко населените места в България са добри за живеене и се развиват. Нещо, което се прави за първи път за всичките 265 общини в България. Класацията “Образцова община” се базира на индекса за градско развитие на ООН. И ползва пет групи критерии, които са обективни, за да се установи качеството на живот, състоянието на инфраструктурата, благосъстоянието, дигиталното развитие и градският дух. До голяма степен дължим индекса и на председателя на Световната федерация на недвижимите имоти (ФИАБЦИ) Асен Македонов ( ), с чието любезно съдействие имаме право да ползваме индекса за градско развитие на ООН като основа и на нашия индекс. Македонов е един от авторитетните експерти от специалния експертен съвет, до когото ще се допитваме за оценяването на общините. Защото третият компонент в оценката са обективни статистически данни, сред които например основните икономически показатели като брутен вътрешен продукт на самата община, средната работна заплата в нея, нивото на общата и на младежката безработица. Ще ползваме също данни за състоянието на пътната инфраструктура в общините, за екологичната инфраструктура, за подготвеността на общината да се бори срещу замърсяването на околната среда и т.н. Кампанията “Образцова община” започна на 21 януари и ще продължи до септември. Проектът ще бъде изключително полезен за местните власти, защото ще им даде реална представа за напредъка в тяхното развитие, кои са силните и слабите им страни и какво трябва да променят, за да подобрят живота на своите граждани.  Преди няколко месеца имах удоволствието да дам интервю за “24 часа” и една от темите, които разисквах, беше за инициативата на ООН и ФИАБЦИ да създадат т.нар. Perception Index за развитието на градовете през погледа на техните жители. Тази инициатива е световна и вече 550 града в света са се включили в нея. Идеята да се направи на същия принцип и индекс за развитието на общините е чудесна, защото за първи път в България ще се даде възможност на гражданите да кажат какво точно мислят за общината, в която живеят. Резултатите от тази анкета ще бъде хубаво да се доведе до знанието на всеки кмет, за да бъдат тези хора вкарани в час. Защото не е достатъчно само да направиш една хубава ограда или да смениш плочките в населеното място. Нужно е да полагаш всеобхватни усилия за подобряване на благосъстоянието на общината, за да бъдат жителите ѝ доволни. Призовавам гражданите да участват активно в гласуването, още повече че то е изцяло онлайн. Не е нужно да ходят някъде, да се редят на опашки, да попълват документи. Достатъчно е да кажат честно и искрено какво мислят по всеки един от критериите, които ще прочетат в сайта. Така ще се види и дали хората по места са доволни от тази управляваща сила, която е представлявала местната власт за последните няколко години. Наближават местни избори. Ако хората са доволни - нека продължат да ги избират. Най-хубавото на тази инициатива на вестник “24 часа” е, че тя ще се прави периодично. Това ще позволи да се види дали в дадената община има някакво развитие и по кой точно показател има прогрес и по кой - обратното. Резултатите от тези периодични тестове са интересни и за управляващите на национално ниво, защото ще покажат доколко усилията им да подобрят живота на хората зависи и от местната власт и от доброто им сътрудничество с нея. В крайна сметка една община не живее само с това, което тя е изкарала, а и от субсидии от централния бюджет.", "date": "2019.02.19", "title": "Харесва ли ви вашият град? Подкрепете го в проекта “Образцова община”"}
{"url": "https://www.24chasa.bg/novini/article/7305899", "text": "Постоянен арест за един адвокат и двама куриери на Цветан Василев, наложи състав на Специализирания наказателен съд (СНС). Тримата задържани – Мартин Апостолов, Георги Запрянов и Здравко Босаков са обвинени за пране на пари през 2013 г. Според Специализираната прокуратура парите са източвани през \"фирми-бушони\" от КТБ. Обвиненията срещу тримата са по делото, което държавното обвинение води срещу съпругата на Цветан Василев – Антоанета. Решението не е окончателно,  Един от арестуваните – Мартин Апостолов е адвокат, считан за изключително близък до Василев, което се потвърждава и от участието му в ръководството на една от ключовите фирми на фалиралия банкер – ТЦ ИМЕ, която е имала ключова роля около източването на КТБ. Другите двама арестувани – Георги Запрянов и Здравко Босаков са били също сред най-близкия кръг около Василев преди рухването на банката. Макар да са се грижили предимно за осигуряване на логистиката на бившия банкер, двамата имат участия в търговски дружества, които също са получавали необезпечени кредити от фалиралия трезор. След бягството на Василев от България, имената на двамата се появяват в различни публикации, според които, Запрянов и Босаков са имали грижата ежемесечно да транспортират големи суми пари до Белград. Тези финансови средства са нужни за осигуряването на луксозния начин на живот на Василев и семейството му в Сърбия, както и за плащането на скъпата му частна охрана в сръбската столица. В последните години двамата бивши шофьори на Василев, които са имали ролята и на негови персонални икономи, са били ключов фактор и в трансфера на парични потоци, идващи от близки до Цветан Василев лица, с които са покривани разходите по издръжката на мрежата от поръчкови медии, \"журналисти\", анализатори и интернет тролове, ангажирани с опазване на интересите на фараона у нас, пише \"Правен свят\".", "date": "2019.02.19", "title": "Постоянен арест за адвокат и двама куриери на Цветан Василев"}
{"url": "https://www.24chasa.bg/novini/article/7305908", "text": "Опит за митническа измама чрез нелегален износ на критично застрашен вид европейска змиорка Anguilla Anguilla е предотвратен на Летище София, на 15.02.2019 г., от митнически инспектори от Главна дирекция „Митническо разузнаване и разследване“, сектор Авиоконтрол, и митнически служители от ТД Югозападна. Това съобщиха от Агенция \"Митници\". Авиопратка, с направление Малайзия и тегло 1010 кг., е спряна за щателна проверка по метода „анализ на риска“. 90-те контейнера от стиропор, съдържащи милиони екземпляри, са били обявени в митническите документи като „шаран и толстолоб за зарибяване“. При проверката се установява, че контейнерите в действителност съдържат 200 кг. живи екземпляри, във фаза „млада змиорка“ (кристална фаза), с приблизителна дължина 7 – 8 см. За случая е информирана РИОСВ София, чийто експерти дават експресно експертно становище, потвърждаващо съмненията на митническите служители - че задържаните змиорки са от критично застрашения вид европейската змиорка (Anguilla Anguilla), защитен от Конвенцията за международната търговия със застрашени видове от дивата флора и фауна (CITES). По първоначални данни пратката е пристигнала от друга европейска държава и според маркировка на контейнерите е изпратена от фирма, която има разрешение за улов. Въпреки това контейнерите са били обявени с друг вид стока, което представлява митническо нарушение. Бебетата- змиорки са транспортирани спешно със съдействието на „Зелени Балкани“ към Спасителния център на Аквариума във Варна в опит да бъдат спасени, тъй като при опита за износ са били опаковани в неблагоприятни за вида условия. Змиорките Anguilla Anguilla са с голяма търговска стойност, тъй като цената на малките змиорки на азиатските пазари достига до 2000 долара за килограм. Случай със задържани змиорки от същия вид на Летище София имаше и в началото на 2015 г., когато митническите служители са задържали над 2 милиона екземпляра в същата фаза на развитие, пътуващи като чекиран багаж в осем контейнера от Мадрид за София.", "date": "2019.02.19", "title": "Хванаха пратка с 200 кг застрашени змиорки на Летище София (Видео, снимки)"}
{"url": "https://www.24chasa.bg/novini/article/7305912", "text": "Европейският пазар е основен за българските производители, той е силно конкурентен. Но за нас връзките със страните извън ЕС също са много важни и родните земеделски стопани и преработватели трябва да имат възможност да излязат на добри пазари като Мароко и Северна Африка. Това заяви министърът на земеделието, храните и горите Румен Порожанов на среща с посланика на Кралство Мароко Н.Пр. г-жа Закия Ел Мидауи. Тя предаде покана за участие на български фирми на най-голямото мароканско земеделско изложение, което ще се проведе от 16 до 21 април. През миналата година на него са участвали представители на 70 страни, сред които 23 африкански държави и е посетено от над 1 млн. души. Мароко е и дистрибуционен център на стоки за останалата част от Африка, може да бъде разглеждана като платформа за българските износители, а от своя страна България е врата за Балканите, заяви г-жа Ел Мидауи. За засилване на търговско-икономическото сътрудничество между двете страни се предвижда създаване на смесена Българо-мароканска търговска камара. Министър Порожанов припомни, че по време на европредседателството, а и сега, приоритет на България е засилването на международните контакти. Той разказа, че предстои създаването на българо-саудитска съвместна компания за инвестиции в българското земеделие като резултат от 15-месечна активна дейност с Кралство Саудитска Арабия. Преди 3 седмици беше подписан и протокол от смесената българо-египетска комисия, на която министър Порожанов е съпредседател. Работи се по организирането на следваща среща с представители на бизнеса в Кайро. Големите инвестиции в едната или другата страна са сложен процес, но когато има взаимен интерес е абсолютно реалистично да се случат, заключи министър Порожанов.", "date": "2019.02.19", "title": "Порожанов: Българските производители могат да излязат на добри пазари като Мароко и Северна Африка"}
{"url": "https://www.24chasa.bg/novini/article/7305938", "text": "Вече направихме предложение за процедура за смяна на Централната избирателна комисия. Това каза пред журналисти в парламента зам.-председателят на ГЕРБ Цветан Цветанов, след заседание на лидерите на управляващата коалиция, предаде БТА. В средите на БСП обаче се говори, че Корнелия Нинова иска да отстрани от ЦИК членовете на нейната партия, които са там от предишното ръководство на социалистите, каза Цветанов. Вътрешните противоречия на БСП винаги излизат като национална тема, посочи Цветанов. Нинова принуди всички депутати на БСП да не участват в заседанията на парламента и ако някой реши да влезе в пленарна зала, ще бъде обвинен, че има договорки с управляващите и пак ние ще бъдем основните виновници за разкола в БСП. Това е стягане на дисциплината с един авторитарен начин на поведение, каза Цветанов. Хубаво е, че в ГЕРБ няма авторитарен лидер, какъвто е Корнелия Нинова, имаме демократичен лидер, защото, когато се чуят различни мнения, премиерът Борисов винаги е готов да направи отстъпка, каза още Цветанов. За нас не е проблем да номинираме в ЦИК тези, които са си вършили работата - проблемът е за БСП, защото те искат да махнат хората, които не са на Корнелия Нинова, каза Цветанов. На Коалиционния съвет беше обсъдена концепцията на интеграция на ромите и ние се съгласихме, че има текстове, които трябва да бъдат оптимизирани. За нас е изключително важен механизмът за образованието, за да бъдат включени в него над 40 000 деца, каза още Цветан Цветанов. За мен и за ВМРО е важно трите патриотични формации да се явят заедно на изборите за Европейски парламент, но ако някоя партия реши да се яви самостоятелно или в коалиция с други, това е нейно право, каза лидерът на ВМРО Красимир Каракачанов. Това не отменя ангажиментите ни към управлението и мнозинството в парламента, подчерта той. Преференциите в изборите се нещо добро, стимулират хората да работят повече, каза още Каракачанов. В последните няколко седмици не сме обсъждали общото явяване на изборите за европарламент, но както казва г-н Сидеров, ще си вземем бележка, каза Каракачанов в отговор на журналистически въпрос.", "date": "2019.02.19", "title": "Цветанов: Корнелия Нинова иска да отстрани от ЦИК членовете на нейната партия"}
{"url": "https://www.24chasa.bg/novini/article/7305906", "text": "35-годишна жена е скочила от моста на бул. \"Витоша\" и бул. \"България\" тази сутрин около 10 ч. Тя веднага е била откарана в болница от екип на Бърза помощ, но въпреки усилията на лекарите по-късно е починала от нараняванията, съобщиха от СДВР. На мястото е направен оглед. По случая се води разследване. Ще бъдат разпитани и очевидци на трагедията.", "date": "2019.02.19", "title": "Млада жена загина след скок от мост на бул. \"България\" в София"}
{"url": "https://www.24chasa.bg/novini/article/7305951", "text": "Управителка на клон на банка в Нова Загора е задържана заради това, че е теглила пари от сметките на клиенти без тяхното знание. Престъплението е извършвано в продължение на много време. По информация на   отклонената сума е около 400 000 лева. Случаят се разследва от полицията в Сливен. Очаквайте подробности.                                                                                                                                                                                                                                                                                                                       ", "date": "2019.02.19", "title": "Задържаха управителка на банков клон, изтеглила 400 хил. лв. от сметки на клиенти"}
{"url": "https://www.24chasa.bg/novini/article/7305949", "text": "Повдигнаха обвинение срещу 19-годишния Алекс Иванов за убийството на 35-годишния Валери Дъбов, както и за опит за убийство на повече от едно лице. Това е съобщила пред  говорителят на окръжната прокуратура в Кюстендил Мариана Сиракова. Алекс е задържан с прокурорско постановление за 72 часа, като най-вероятно за утре се подготвя искане до окръжен съд- Кюстендил за постановяването на постоянна мярка „задържане под стража“. Алекс Иванов е със забрана да напуска пределите на страната. Дванадесет души са задържани за масовото сбиване пред заведение в центъра на Кюстендил в неделя сутринта, когато беше убит Дъбов, а петима души бяха ранени.", "date": "2019.02.19", "title": "Повдигнаха обвинение на 19-годишния Алекс за убийството в Кюстендил"}
{"url": "https://www.24chasa.bg/novini/article/7305950", "text": "С над 1000 тона въглероден диоксид (СО2 ) е замърсен Пирин за последните шест месеца, като само за януари цифрата е 250 тона. Тези стряскащи данни предостави кметът на Банско Георги Икономов на членовете на Парламентарната комисия по околна среда по време на работната му среща с тях в Банско. Информацията идва от поставената през миналата година броячна камера на входа на Парк \"Пирин\" над Банско. \"Дори не искам да мисля колко е увредена природата в Пирин вследствие на автомобилните газове през последните 10 години. Нека еколозите да сметнат. И нека след това убедят обществеността, че изграждането на лифтове в планините вреди на природата\", коментира кметът Икономов. На срещата той представи и потенциала на ски зона Банско и възможностите за нейното развитие, както и изградените два екологични инфраструктурни обекта - Пречиствателната станция за отпадни води и Топлоцентралата на биомаса, която общината управлява. Всички обществени обекти в гр. Банско, включително и няколко хотела и частни домове се отопляват екологично. Така е и в Добринище. Това е реалност, с която малко общини могат да се похвалят и е конкретна мярка за подобряване на екологичните показатели.", "date": "2019.02.19", "title": "Пирин замърсен с 1000 тона въглероден диоксид заради липсата на втора кабинка"}
{"url": "https://www.24chasa.bg/novini/article/7305969", "text": "Националният омбудсман Мая Манолова ще сигнализира Министерството на енергетиката да започне проверка за изпълнението на концесионния договор за мангановата мина \"Оброчище\", предава БТА. Следя ситуацията в рудника от няколко години и положението става все по-лошо. Мината реално не работи, част от работниците са съкратени, а другите от седем месеца не са получавали заплати, заяви омбусманът след среща с миньорите в Добрич. По думите й толерансът, който е даден на концесионера - \"Евроманган\" ЕАД, не е сработил и Министерството на енергетиката трябва да вземе решение за концесията. \"Оброчище\" е една от четирите най-големи манганови мини в света и сигурно ще се намери нов концесионер, който да разработва природното богатство и да изпълнява социалните ангажименти към работниците, каза Манолова. Омбудсманът допълни, че ще настоява и за предприемане на процедура по обявяване в несъстоятелност на концесионера.", "date": "2019.02.19", "title": "Манолова ще сигнализира за концесията на мина \"Оброчище\""}
{"url": "https://www.24chasa.bg/novini/article/7305968", "text": "Пилотирана експедиция до Марс ще е възможна в средата на 30-те години на този век, но дотогава необходимите за подобно пътуване технологии предстои да бъдат отработени по време на полети до Луната, заяви директорът на НАСА Джим Брайдънстайн, цитиран от ТАСС и БТА. \"Ориентираме се към средата на 30-те години на този век\", каза той пред телевизия Ем Ес Ен Би Си. \"Предстои ни още много работа, тъй като в съответствие с президентската директива ще осигурим устойчиво присъствие на Луната. Не възнамеряваме само да забием там националния флаг и да оставим отпечатъци от ботушите на астронавти, а след това да изоставим за половин век проекта\", посочи Брайдънстайн.  \"Ще привлечем към тази програма международни и търговски партньори. Ще се отправим там, вземайки със себе си роботи и луноходи. В крайна сметка ще намалим свързания с космическите полети риск, ще проверим надеждността на технологиите и доколкото е възможно, ще разработим технологии за многократно използване на Марс. Полетът до Луната продължава три денонощия, а Земята и Марс са в подходящо за полет положение веднъж на всеки 26 месеца. Следователно става въпрос за двугодишно пребиваване на марсианската повърхност\", посочи още той. По думите му, изследванията с помощта на марсоходите \"Кюриосити\" и \"Опортюнити\" и на космическия апарат \"ИнСайт\" предоставиха нови данни за геоложкия строеж на Марс. \"Установихме, че Марс притежава магнитосфера, която осигурява защита срещу космическата радиация, че в далечното минало там е имало плътна атмосфера и океан, заемащ две трети от територията в северното полукълбо, или казано с други думи, имало е подходящи за живот условия. Резултатите от нови изследвания навеждат на мисълта, че на марсианската повърхност има сложни органични съединения. Това не означава, че там има живот, а че са налице нужни за живота съставки.\" През 2020 г. НАСА планира да изпрати на марсианската повърхност още един апарат за събиране на информация, въз основа на която учени ще преценят вероятността да е съществувал живот на Марс в далечното минало, както и възможността човек да живее на тази планета в бъдеще.", "date": "2019.02.19", "title": "Пилотирана експедиция до Марс - в средата на 30-те години на този век"}
{"url": "https://www.24chasa.bg/novini/article/7305967", "text": "Бизнесдамата Евгения Банева, която е обвинена за участие в престъпна група, присвояване, пране на пари и данъчни престъпления, остава в следствената килия. Това реши апелативният спецсъд, който потвърди ареста й от първата инстанция. Според тримата съдии има доказателства по делото, че Банева е виновна за престъпленията, в които е обвинена. Те обаче упрекнаха прокуратурата, че е повдигнала обвинения на бизнесдамата за период, през който тя не е била изпълнителен директор на \"Полимери\", за да присвоява пари. Магистратите прецениха, че заради тежките обвинения срещу Банева на свобода тя може да извърши друго престъпление. Така накратко звучаха аргументите на съда да остави Банева зад решетките. По-рано тя поиска да излезе на свобода, за да се грижи за трите си малолетни деца, които в момента били поверени на нейни роднини.", "date": "2019.02.19", "title": "И апелативният съд не пусна Банева. Тя искаше вкъщи при трите си деца"}
{"url": "https://www.24chasa.bg/novini/article/7305976", "text": "Общински служители от Бургас са предотвратили продажбата на 14-годишно дете зад граница, съобщиха от общинската администрация. Разплитането на случая започва миналата седмица в териториалната дирекция в комплекс \"Меден рудник\". Ромско семейство от квартал \"Акациите\" отива там с дъщеря си, за да ѝ бъде изваден нов акт за раждане, тъй като оригиналният документ е изгубен. Той е необходим за издаването на други важни документи при пътуване зад граница и удостоверяване на родителски права. Поведението на фамилията обаче се сторило подозрително на служителите на отдела за административно обслужване на гражданите. Те използвали момент, когато детето останало само за кратко, за да разговарят с него. Тогава момичето споделило, че ще бъде изведено в чужбина против волята му и поискало помощ. След като разбира за подготвяното престъпление, директорът на ЦАУ \"Възраждане\" Магдалена Манолова сигнализира направо в районното полицейско управление. В разговора си със служителите на реда тя обяснява, че е необходимо да се действа бързо, преди участниците в схемата да са разбрали за разкриването на случая. Патрулните коли и разследващите екипи пристигнали за по-малко от 10 минути. Магдалена Манолова през цялото време поддържа връзка с тях и в същото време се опитва да забави семейството при издаването на документа, който те искат да получат възможно най-бързо. При последвалата акция са задържани няколко души. По случая е образувано досъдебно производство.", "date": "2019.02.19", "title": "Общинарка спаси 14-годишна, родителите искали да я продадат в чужбина (Обновена)"}
{"url": "https://www.24chasa.bg/novini/article/7305983", "text": "Хърватската полиция откри няколко десетки мигранти в камион и задържа двама предполагаеми трафиканти на мигранти, предаде Асошиейтед прес, цитирана от БТА.  Полицията съобщи, че патрул е спрял камион със словенски номера близо до адриатическото крайбрежие рано във вторник край Грачац, южна Хърватия. Властите работят по установяване на самоличността на мигрантите, които могат да поискат убежище в Хърватия, която е членка на ЕС. Хърватската държавна телевизия съобщи, че мигрантите са предимно от Бангладеш, Пакистан и Индия.", "date": "2019.02.19", "title": "Хърватската полиция откри няколко десетки мигранти в камион"}
{"url": "https://www.24chasa.bg/novini/article/7305990", "text": "Председателят на Европейската комисия Жан-Клод Юнкер ще приеме отново утре вечер британския премиер Тереза Мей, съобщи говорител на институцията, цитиран от БТА. Той уточни, че главният преговарящ на ЕС по въпроса с оттеглянето на Великобритания Мишел Барние вчера се е срещнал с представители на британското правителство. На тази среща за пореден път е било посочено, че ЕС няма да се предоговаря постигнатото споразумение с Лондон. ЕС не приема възможността предвидената в споразумението предпазна мярка за ирландската граница да има ограничено във времето действие или да бъде отменяна едностранно, уточни говорителят. Тази седмица продължава търсенето на промени, които биха получили широка подкрепа в британския парламент, добави той. По неговите думи подобни промени могат да бъдат само в рамките на решенията на Европейския съвет.", "date": "2019.02.19", "title": "Жан-Клод Юнкер ще се срещне утре отново с британския премиер Тереза Мей"}
{"url": "https://www.24chasa.bg/novini/article/7306010", "text": "Карл Лагерфелд е починал от рак на панкреаса. Той си отиде внезапно в понеделник през нощта на 85-годишна възраст. Модният дизайнер не се появи на модното шоу в Париж, което се случва за първи път в кариерата му и това предизвика голямо безпокойство сред почитателите му. Френската преса съобщи, че той е бил откаран по спешност в болница в Париж. Във вторник следобяд модна къща „Шанел“, чийто креативен директор бе германецът, съобщи за кончината му. Лагерфелд е роден на 10 септември 1933 в Хамбург. Кариерата си започва през 1955 година, печелейки съровневание на международния панаир за вълнени изделия. Праща скиците си за вълнено палто и с тях получава първа награда. По-късно сам признава, че това е било случайност. „Невероятно е, че започнах професионалния си живот с рисунка на вълнено палто в конкурс, в който участваха 200 000 души. Кой може да посочи реално коя от тези 200 000 рисунки е наистина най-добрата? Така че наградата беше случайност.“ Дизайнерът се мести в Париж и започва работа първо за Chloe, после за Balmain и Patou. През 1983 година го канят на работа в „Шанел“. Прочутата луксозна модна къща е потънала в забвение, а задачата на германеца е да й върне стария блясък. Задача, която той успява да изпълни бързо. От 35 години е главен дизайнер на „Шанел“ и всяка година сътворява по осем дамски модни колекции. Френската преса го нарича Карл Велики. Той пък дарява на модния свят не само красиви дрехи, а и модели от ранга на Клаудия Шифър – негово лично откритие. За себе си дизайнерът казва: „Аз съм земен човек, не хвърча в облаците. Просто стъпвам по земята не на този свят.“ За болестта на Лагерфелд не се знаеше много. Миналият април в интервю за „Нумеро“ той заявява, че е напълно здрав. „Подложих се на безброй прегледи, няма нещо, което да не е здраво у мен. След 10 години отново ще си говорим“, казва той.   Творческият директор на \"Шанел\" е бил приет в болница вчера. От няколко седмици обаче е бил с влошено здравословно състояние.                                                                                                                                                                                                                                                                                                                                                                                                                                                                                                                                                                                                                                               ", "date": "2019.02.19", "title": "Рак на панкреаса уби Карл Лагерфелд (Снимки+видео)"}
{"url": "https://www.24chasa.bg/novini/article/7305998", "text": "Комитетът за предотвратяване на изтезанията към Съвета на Европа отново осъди в понеделник условията на задържане на мигрантите в Гърция и изтъкна \"достоверни твърдения\" за \"случаи на малтретиране\" от полицията на кандидати за убежище, предаде АФП. \"Чужденците, лишени от свобода от гръцките власти, трябва да бъдат третирани хуманно и тяхното достойнство трябва да се зачита\", отбелязва Комитетът за предотвратяване на изтезанията към Съвета на Европа в доклад, съставен след десетдневно посещение в Гърция през април 2018 г. \"Условията на задържане бяха значително под нормите в някои полицейски участъци и гранични пунктове\", по-специално в североизточната част на страната, на границата с Турция, \"където чужденците прекарваха нощта в две килии с отблъскваща мръсотия\", посочват експертите от организацията. В същия район един център за задържане бе \"толкова пренаселен, че мъжете, семействата, децата и бременните жени бяха наблъскани в продължение на седмици, дори месеци, в помещения, които предоставяха не повече от 1 квадратен метър площ на човек\", се казва още в доклада. Комитетът обръща също внимание на редица \"достоверни твърдения\" за прояви на полицейско насилие /плесници, юмручни удари, ритници, удари с палка и словесно насилие/ спрямо чужденци, задържани в района на Еврос и на остров Лесбос. Според други свидетелства мигранти са били изтласкани на турския бряг на река Еврос /река Марица/, по която преминава границата с Турция. Все по-голям брой случаи на преминаване на мигранти се регистрират в този район. Някои лица са заявили, че са били \"малтретирани\" от \"полицаи и от граничари или от членове на /пара/военни отряди\" по време на тези предполагаеми операции за прогонване. Комитетът за предотвратяване на изтезанията към Съвета на Европа препоръчва \"отново\" на гръцките власти \"да увеличат значително броя на домовете\" за настаняване на малолетни без придружител и призовава Атина да \"преразгледа изцяло политиката /си/ относно /тяхното/ задържане\". В отговора си, публикуван в този доклад, Атина посочва, че \"не е била установена никаква дисциплинарна отговорност на гръцката полиция\" за прояви на полицейско насилие и подчертава, че лошите условия в района на Еврос са се дължали именно на \"миграционния натиск\". През 2017 г. предишен доклад на Комитета за предотвратяване на изтезанията към Съвета на Европа осъждаше като \"недопустими\" условията на задържане на хиляди мигранти в Гърция.", "date": "2019.02.19", "title": "Съветът на Европа критикува условията на \nзадържане на мигрантите в Гърция"}
{"url": "https://www.24chasa.bg/novini/article/7306012", "text": "Специализираната полицейска операция с цел установяване и задържане извършители на „телефонни измами“ е проведена вчера на териториите на областите Плевен и Добрич под ръководството на ГД „Национална полиция“, съобщиха от пресцентъра на МВР. В хода на предприетите действия била получена информация за 84-годишна жена от Добрич, която получила обаждане по домашния си телефон и убедена да „помогне на полицаи в задържането на измамници“ тя се канела да хвърли през терасата плик със събраната сума. В резултат на предприетите бързи действия, в момент на вземането на 7 500 евро, бил задържан 37-годишен варненец, изпратен на домашния адрес като „куриер“. По същото време на територията на град Левски служители от ОД МВР-Плевен задържали в лек автомобил двама рецидивисти от Павликени – на 31 г. и 23г., за които е установена съпричастност към извършеното в Добрич престъпление. При обиск в джоба на панталона на водача било намерено пликче с бяло прахообразно вещество, а тестът за шофиране след употреба на наркотици дал положителен резултат. В рамките на извършените процесуално-следствени действия са открити веществени доказателства, съотносими към подготовката и реализирането на измамата. Тримата мъже са задържани в полицейския арест до 24 часа. По случая е образувано досъдебно производство, като работата по него продължава под наблюдението на прокуратурата и в посока установяване и на други участници към извършеното престъпление.", "date": "2019.02.19", "title": "Хванаха ало измамници при спецакции в Плевен и Добрич"}
{"url": "https://www.24chasa.bg/novini/article/7306207", "text": "Държавната корпорация Роскосмос и американската компания \"Спейс адвенчърс\" подписаха нов договор за полет на двама туристи до Международната космическа станция (МКС) до края на 2021 г. , предаде ТАСС, цитирана от БТА.  От Роскосмос отбелязаха, че вече са пристъпили към създаване на пилотиран кораб \"Союз МС\" и ракета-носител \"Союз-2\" за полет на туристи в космоса. Извършването на всички дейности по разработване на космическите технологии ще е за сметка на космическите туристи. Русия и \"Спейс адвенчърс\" изпратиха първия турист в космоса през 2001 г. - на орбита бе Денис Тито. В космоса вследствие на сключването на подобни договори досега са били 7 космически туристи, единият от които два пъти. През 2015 г. в съответствие с подписания от Роскосмос и \"Спейс адвенчърс\" договор се предвиждаше певицата Сара Брайтман да полети в космоса. Тя обаче прекъсна подготовката си и се отказа от полета, изтъквайки семейни причини.", "date": "2019.02.19", "title": "Роскосмос и \"Спейс адвенчърс\" сключиха договор за полет на двама космически туристи до МКС"}
{"url": "https://www.24chasa.bg/novini/article/7306227", "text": "66-годишен от село Нова Черна е ощетен с 16 000 от телефонни измамници, съобщават от Пресцентъра на полицията в Силистра. Преди дни той се доверил на телефонно обаждане от мъж, представящ се за полицейски служител, и приел да участва в акция за залавяне на измамници. Сложил в торба наличните си 16 000 лв. и я оставил до табелата на изхода на селото в посока Русе с уверението, че парите ще му бъдат върнати на 15 февруари. Когато това не се случило, мъжът изчакал още два дни и тогава отишъл в районното управление в Тутракан да си ги търси. По случая е образувано досъдебно производство.", "date": "2019.02.19", "title": "16 000 лв. струва на жител на тутраканско село „залавянето” на телефонни измамници"}
{"url": "https://www.24chasa.bg/novini/article/7306240", "text": "Опит за контрабанден внос от Турция на фреон в бутилки и препарати за растителна защита на стойност близо 400 000 лв. предотврати екип на митническа мобилна група. Това съобщиха от Агенция \"Митници\". Контрабандните стоки са открити при митническа проверка на Митнически пункт Лесово на влизащ в страната от Турция товарен автомобил, управляван от български гражданин. Камионът е пристигнал на МП Лесово на 16.02.2019 г. на трасе „Входящи товарни автомобили“. Според представените документи, той е превозвал 24 000 кг. дървени пелети за отопление. По метода „анализ на риска“, екип на митническа мобилна група селектира камиона за щателна митническа проверка. При извършената проверка е установено, че вместо декларираната стока, камионът превозва бутилки с газ фреон и препарати за растителна защита. Контрабандните стоки са иззети. По случая е образувано досъдебно производство, което се провежда от разследващ митнически инспектор от териториален отдел „Митническо разузнаване и разследване Южна морска“ в ГД „Митническо разузнаване и разследване“ на Агенция „Митници“, под надзора на Окръжна прокуратура - Ямбол. Работата по случая продължава. Окръжна прокуратура – Ямбол е внесла в съда искане за определяне на мярка за неотклонение „задържане под стража“ спрямо Любомир Л. Той е обвинен за това, че на 16.02.2019 г. през ГКПП „Лесово“, обл. Ямбол, от Република Турция в Република България, с товарен автомобил влекач, в едно с полу-ремарке, пренесъл през границата на странната, без знанието и разрешението на властите, стоки за търговски цели в големи размери (бутилки с газ фреон) и препарати за растителна зашита, които са били целия товар в камиона - на обща стойност 371 760 лева.", "date": "2019.02.19", "title": "Иззеха контрабанден фреон и препарати за растителна защита за близо 400 000 лв."}
{"url": "https://www.24chasa.bg/novini/article/7306237", "text": "Проби от питейната вода на община Червен бряг са показали неприемлива мътност и наличие на нитрати. Това сочат данни на Регионалната здравна инспекция /РЗИ/ в Плевен. Мониторингът на водата се отнася за периода 11-17 февруари. Четири от пробите, взети от Червен бряг, и по една от селата Рупци и Реселец са показали неприемлива мътност. В две от пробите от питейната вода на село Горник е установено наличие на нитрати над допустимото по стандарт. През периода не са възникнали инциденти, водещи до здравен риск, който да изисква предприемане на специални мерки от страна на РЗИ - Плевен за преустановяване на водоподаването, се посочва в съобщението.", "date": "2019.02.19", "title": "Проби от питейната вода на Червен бряг са показали неприемлива мътност"}
{"url": "https://www.24chasa.bg/novini/article/7306261", "text": "За броени часове полицаи от РУ-Първомай задържаха извършителки на кражба от дома на възрастно семейство от село Искра. По първоначални данни, вчера преди обяд две непознати момичета влезли в къщата на 81-годишен мъж и съпругата му под предлог че искат да пият вода и на тръгване задигнали 150 лева. В резултат на предприетите незабавни издирвателни действия, малко след получаването на сигнала, в полицейския арест били отведени две жителки на село Брягово - на 21 и 15 години. Срещу тях е образувано бързо производство.", "date": "2019.02.19", "title": "Момичета обрали възрастно семейство от село Искра"}
{"url": "https://www.24chasa.bg/novini/article/7306265", "text": "Пожарна безопасност и защита на населението. За последните 24 часа екипите на пожарната са реагирали на 234 сигнала за пожари, спасителни и помощни операции. Мъж на 55 години от Варна и жена на 53 години от гр. Искър са загинали вчера при битови пожари. 40 селскостопански животни бяха задушени при пожар в стопанска постройка в Берковица, огнената стихия унищожи 2000 бали фураж. Вчера в 7.25 часа във варненската пожарна било получено съобщение за пожар в едноетажна къща кв. Аспарухово на ул. \"Розова долина\". Два екипа огнеборци пристигнали незабавно на посочения адрес и погасили пожара за по-малко от 15 минути. Въпреки бързите им действия при инцидента е загинал собственикът на имота - мъж на 55 години. Причината за възникването на огъня е неправилно ползване на отоплителен уред - печка на твърдо гориво. При пожара е унищожено домашно имущество. В ранния следобед на вчерашния ден в оперативния център на пожарната в Плевен било съобщено за пожар в къща в гр. Искър. За ликвидиране на произшествието били изпратени огнеборци от службата в Кнежа. При пожарогасенето било открито тялото на собственичката на имота - 53-годишна имота. Пожарът е унищожил домашно имущество, а най-вероятната причина за възникването на огъня е небрежност при боравене с открит огън - незагасена цигара. Малко преди 12 часа вчера е получен сигнал за пожар в стопанска постройка в гр. Берковица, област Монтана. Към мястото на произшествието били изпратени седем огнеборци с два пожарни екипа. Огънят е причинил задушаването на 40 селскостопански животни, унищожени са й 2000 бали фураж. Спасени при пожара са селскостопанската постройка и 190 селскостопански животни. Причината за инцидента е небрежност при боравеното с открит огън.", "date": "2019.02.19", "title": "За последните 24 часа екипите на пожарната са реагирали на 234 сигнала за пожари"}
{"url": "https://www.24chasa.bg/novini/article/7306260", "text": "Американският сенатор социалист Бърни Сандърс обяви, че ще участва в президентските избори в САЩ през следващата година, съобщава „Ройтерс”. Новината е обявил той в имейл до подкрепящи го граждани. За решението си той се похвали и в Twitter. 77-годишният политик ще се състезава за вота на избирателите за втори път, след като през 2016 г. се представи добре на вътрешните избори на Демократическата партия, но беше изпреварен от Хилари Клинтън, предаде  „Целта ми е да се създаде правителство и икономика, които да работят за всички, а не само за някои”, пише в съобщението си, призовавайки да го подкрепят при анкетата за издигането на кандидатурата му. Сандърс е сред лидерите за поста на предстоящите избори, според социологически проучвания. Повечето от опонентите му в партията обаче прокламират подобни на неговите политически идеи, което може да затрудни постигането на същата подкрепа от преди четири години. Предварителните вътрешни избори започват през февруари 2020 г., а победителят от Демократическата партия вероятно ще се изправи срещу президента Доналд Тръмп на вота през ноември. В редиците на Републиканската партия има брожения срещу държавния глава, но е малко вероятно номинацията да бъде различна. Сенаторът е един от най-яростните критици на Тръмп, като в имейла до избирателите си той го нарича „най-опасният президент на САЩ в новата история на Америка”. „Изправяме се срещу президент, който е патологичен лъжец, расист, сексист, ксенофоб и разрушава устоите на съвременната американска демокрация, като управлява авторитарно”,пише в съобщението си Сандърс. За вътрешната номинация на Демократичната партия Сандърс ще се състезава със сенаторите Кори Брук, Камила Харис, Кристен Джилибранд и Елизабет Уорън.", "date": "2019.02.19", "title": "Бърни Сандърс отново се включва в надпреварата за президентския пост в САЩ"}
{"url": "https://www.24chasa.bg/novini/article/7306276", "text": "60-годишна шофьорка от Обзор се качи с колата си на тротоара и рани трима пешеходци, единият от които е дете. Ранените се разминали без сериозни наранявания. Прегледани са в болница, оказана им е първа помощ и са освободени за домашно лечение. Инцидентът станал в понеделник следобед на ул. \"Георги Димитров\" в Дългопол. 60-годишната жена била зад волана на фиат. По неизвестни до момента причини изтървала контрола над автомобила, качила се на тротоара и помела 22-годишен мъж, 19-годишно момиче и дете, които вървели по него. По случая е образувано досъдебно производство.", "date": "2019.02.19", "title": "Шофьорка рани трима на тротоар в Обзор"}
{"url": "https://www.24chasa.bg/novini/article/7306278", "text": "5 лекари и 1 посредник са арестувани от ГДБОП и специализираната прокуратура при акцията срещу фалшиви ТЕЛК-ове във Варна и Силистра, съобщиха разследващите на брифинг. В банкова касета на един от корумпираните доктори са намерени 1,4 млн. лв. ,в друга - 270 хил. лв. Разпитани са 31 души, на които са били издадени ТЕЛК решения и са вземали инвалидни пенсии без да имат право на това. \"Работили са като търговско предприятие\", каза зам.-главният прокурор Иван Гешев. В основата на схемата са лекар кардиолог от Варна и брат му, които са търсили \"клиенти\". Двамата са уважавани в лекарските среди. Кандидатите са изпращани при лекари от ТЕЛК комисии от престъпната група. Трябвало да кажат паролата \"Много поздрави от Р.\", за да започнат да се обработват докумените им. Някои забравяли да кажат паролата и после се връщали. Тарифата била от 1500 до 2500 лв. Свързвали се с лаборанта, доктора от рентгена и руги специалитсти, които трябвало да изкарат здравия - болен и да го уредят с пенсия. \"90% от фалшивите ТЕЛК-ове са издадени на турскоговорящи български граждани. С цигани не са работили\", каза директорът на ГДБОП главен комисар Ивайло Спиридонов за престъпната група от лекари във Варна.", "date": "2019.02.19", "title": "1,4 млн. лв. в банкова касета на лекар от схема за фалшиви ТЕЛК-ове"}
{"url": "https://www.24chasa.bg/novini/article/7306289", "text": "Франция подкрепя териториалната цялост на Грузия, заяви френският президент Еманюел Макрон на днешната си среща в Париж с грузинската президентка Саломе Зурабишвили, предаде Асошиейтед прес. Избраната наскоро Зурабишвили е родена във Франция е работила като френски дипломат. Макрон осъди създадените граници между провинциите Южна Осетия и Абхазия и останалата част на Грузия. Тбилиси изгуби контрол върху двата района след войната с Русия през 2008 г., припомня АП. Френският президент отбеляза, че Франция винаги е призовавала Русия да спазва условията на мирното споразумение от 2008 г. Зурабишвили благодари на Франция за подкрепата и призова за по-тясно икономическо, военно и културно сътрудничество между двете страни. Френският президент Еманюел Макрон съобщи, че заедно с председателите на Националното събрание Ришар Феран и на Сената Жерар Ларше ще посети днес парижкия Мемориал на Холокоста след поредица антисемитските прояви във Франция, предаде Франс прес. \"В 18,15 часа ще бъда при Мемориала на Холокоста, за да припомня за тази болезнена рана в историята ни, да припомня какво е Републиката и какво - антисемитизмът - отрицание на това, което е Републиката и Франция\", заяви пред журналисти държавният глава, предава БТА. Макрон направи изявление малко преди да бъде съобщено, че са били осквернени около 80 гроба на еврейското гробище в община Катзенем, Елзас. Префектурата на департамент Ба Рен, където се намира общината, осъди категорично позорния акт. Пред радио Ер Те Ел министърът на вътрешните работи Кристоф Кастанер каза, че президентът ще посети оскверненото гробище преди да отиде при Мемориала на Холокоста. По-рано Жерар Ларше и Ришар Феран обявиха, че ще се поклонят пред Мемориала в центъра на Париж, като \"символичен жест в проява на солидарност с еврейската общност във Франция\" и за да потвърдят отново \"обвързаността си с ценностите на Републиката\". \"За пореден път искам да заяви, че всеки път, когато французин бива оскърбен, заплашен или по-лошо - ранен или дори убит, понеже е евреин, оскърбена, заплашвана, ранена или убита бива самата Република, и не евреите са тези, които трябва да се защитават, а Републиката\", отбеляза Макрон след среща с грузинската президентка Саломе Зурабишвили. Макрон потвърди, че няма да се включи в планирания във френската столица митинг в отговор на зачестилите антисемитски актове във Франция. \"Хубаво е, че политическите партии ще участват\", каза той. Президентът ще говори по темата по време на годишната вечеря, организирана от Съвета на еврейските институции във Франция. \"Ще кажа какви действия бихме искали да предприемем\", уточни той.", "date": "2019.02.19", "title": "Макрон: Франция подкрепя териториалната \nцялост на Грузия"}
{"url": "https://www.24chasa.bg/novini/article/7306292", "text": "В София и в страната 762 аптеки утре няма да работят. Това каза за БТА Антон Вълев, председател на Национална аптечна камара. Близо 40 от аптеките са в София, уточни той. Затварянето на аптеките е в знак на протест, чрез който от Камарата настояват за национална лекарствена политика, а \"не хаос и прокарване на корпоративни интереси\" в сферата на здравеопазването; за въвеждане на Национална система за електронна рецепта, електронно досие на пациента, дигитализация на здравеопазването; за интегриране на Европейската система за верификация на лекарствата в Националната система за електронна рецепта; за интегриране на Националната система за следене на наличностите от лекарства в аптеките против нерегламентирания реескпорт в системата за електронна рецепта; за електронна свързаност на аптеките със системата на НАП и др. От камарата настояват още и за създаване на реални финансови инструменти, чрез които аптеките да могат да въведат всички тези системи, тъй като е непосилно да бъдат въведени за тяхна сметка и без възможност да калкулират тези разходи в цената на услугата. В призив за национален протест, изпратен и до БТА, се допълва, че трябва да има \"единни държавни цени на лекарствата, отпечатани от производителя върху опаковката на всяко лекарство, а не както сега само във веригите аптеки, част от вертикалната структура на някои заводи и дистрибутори, лекарството да се предлага на пациента на цена по-ниска от тази, на която същите продават лекарството на необвързаните с тях аптеки на магистър-фармацевти\".", "date": "2019.02.19", "title": "Над седемстотин аптеки в София и страната утре няма да работят"}
{"url": "https://www.24chasa.bg/novini/article/7306294", "text": "Срокът за смяна на фискалните устройства за икономическите оператори, които използват компютърни системи за управление на продажбите, се удължава до 30 септември 2019 година, съобщиха от Министерството на финансите. Според наредба Н18 срокът за тези фирми беше 31 март. \"След анализ на реалните проблеми, регламентираният срок до 31 март остава за тези, които са регистрирани по ДДС и използват обикновен касов апарат, който не е свързан с компютърна система за управление на продажбите\", заявява министърът на финансите Владислав Горанов.", "date": "2019.02.19", "title": "Удължават срока за смяна на касовите апарати до 30 септември 2019 г."}
{"url": "https://www.24chasa.bg/novini/article/7306680", "text": "Полицията на Северна Македония пази по 24 часа пътните табели с името Република Северна Македония, поставени миналата сряда на граничните пунктове на страната, поради опасността да бъдат повредени, унищожени или откраднати, съобщава местният интернет сайт Сакам да кажам, цитиран от Танюг и БТА. На граничните пунктове има постоянни полицейски групи, които са там не само заради пътните табели с новото име на страната, а и за защита на междуграничното пространство от свободно минаващи хора. Неофициално обаче полицаите имали за задача постоянно да стоят пред новопоставените табели поради опасността противници на новото име на страната да ги повредят, както стана с табелите на магистралата \"Приятелство\", която преди това се наричаше \"Александър Македонски\". Скоро след промяната на старите пътни табели с името \"Александър Македонски\" с нови с името \"Приятелство\", което бе първата стъпка към изграждане на доверието с Гърция, табелите бяха повредени. Досега никой не е отговарял за повреждането им. Според закона наказанието за кражба, унищожаване или повреждане на пътните табели е глоба от 300 евро за физическо лице, а за юридическите лица, отговарящи за поддържането на пътищата, глобата е 2000 евро.", "date": "2019.02.19", "title": "Полиция пази по 24 часа пътните табели с името Република Северна Македония"}
{"url": "https://www.24chasa.bg/novini/article/7306703", "text": "Силният шум в небето над остров Майот снощи вероятно е бил предизвикан от падане на метеорит в крайбрежните морски води, предаде ТАСС. Това се казва в съобщение на властите на тази отвъдморска територия на Франция, посочва БТА. Местни жители увериха, че видели \"огнено кълбо\" и чули \"силна експлозия\". В социалните мрежи са качени снимки и видеа, на които се вижда ярка експлозия в небето. По всичко изглежда, че мястото на падането на метеорита е отдалечено от брега. Местните власти са се обърнали към френски астрономи, за да бъде потвърдена информацията за падането на небесното тяло.", "date": "2019.02.19", "title": "Метеорит вероятно е паднал близо до остров Майот в Индийския океан (Видео)"}
{"url": "https://www.24chasa.bg/novini/article/7306722", "text": "Футболистите на ФК \"Левски\" поднесоха цветя пред паметника на Васил Левски по повод 146 години от смъртта на Апостола на свободата. Футболистите отдадоха почит към делото и паметта на великия българин. Заедно с футболистите цветя поднесоха изпълнителният директор Павел Колев и треньорът Георги Дерменджиев.                                                                                                                                                                                                                                                                                                                       ", "date": "2019.02.19", "title": "Футболистите на ФК \"Левски\" поднесоха цветя пред паметника на Васил Левски (Снимки)"}
{"url": "https://www.24chasa.bg/novini/article/7306762", "text": "122 пешеходци, неспазващи правилата за движение и 9 водачи, отнели предимство на пешеходци, са санкционирани в дните от 4 до 15 февруари в област Монтана. Нарушенията са установени от екипи на Пътна полиция при провеждането на 33 специализирани полицейски операции. По време на акцията няма глобени възрастни хора, придружаващи деца. Поради зачестилите инциденти Пътна полиция ще осъществява активна контролна дейност eжемесечно по отношение на поведението на пешеходците. Маршрутите на полицейските наряди и местата за контрол ще се определят съгласно ежемесечни анализи на пешеходната аварийност в региона. Съгласно Закона за движение по пътищата, пешеходците трябва да пресичат само на обозначените за целта места, да се движат по тротоара или банкета на пътното платно.На пешеходците е забранено да навлизат внезапно на платното за движение, да пресичат платното за движение при ограничена видимост, да извършват търговия и услуги на платното за движение. През 2018 г. на територията на област Монтана са станали 33 тежки ПТП с участието на пешеходци, при които са загинали2-ма пешеходци, а 31 са ранени. Катастрофите с пешеходци се нареждат на второ място по аварийност през 2018 г. в областта, след сблъсъците между движещи се МПС.", "date": "2019.02.19", "title": "122 пешеходци и 9 водачи са глобени по време на акция „Пешеходец” в област Монтана"}
{"url": "https://www.24chasa.bg/novini/article/7306780", "text": "Да бъде ограничен достъпът на туристи до Седемте рилски езера предвижда проект на Национален парк \"Рила\", който ще бъде реализиран в следващите четири години. Целта е да бъде опазена природата. Проектът е на стойност близо 12 млн. лв., предава  . В района на Седемте рилски езера има регламентирани само три пътеки, туристите обаче използват около двайсет маршрута. Това води до ерозия на почвата, от която се образува кал в езерата. Затова туристите ще трябва да се движат по предварително маркирана тясна линия. Ще се опитваме да изсмукваме и тинята от езерата, тази тиня, тъй като съдържанието ѝ е високо на минерали ще го наслагваме, там където са ерозирали пътеките, и тези, които сме затворили, каза Кирил Андонов, директор на Национален парк \"Рила\". От парк \"Рила\" предвиждат и монтирането на нова модерна техника, с която ще се засичат и залавят бракониерите, тъй като ловът в защитените зони е забранен. Ще показва локацията там, от където произлиза изстрела. Това ще позволи директно насочване на парковата охрана и реагиране точно на място, допълни Андонов. За последните десет години в парка са станали 12 големи пожара, затова ще бъде изградено и противопожарно депо с техника за гасене.", "date": "2019.02.19", "title": "Проект предвижда ограничаване на достъпа на туристи до Седемте рилски езера"}
{"url": "https://www.24chasa.bg/novini/article/7306794", "text": "Въвеждането на общоевропейски пряко приложим регламент, който да наложи използването на стандартно или на лятно часово време във всички държави-членки, би довело до излишно свръхрегулиране, което няма да е съобразено с нуждите и условията в различните части на ЕС. Това коментира българският евродепутат от ГЕРБ/ЕНП Емил Радев на заседание на комисията по правни въпроси на Европейския парламент, която днес гласува своето становище във връзка с преустановяване на сезонните промени на часовото време в ЕС, съобщиха от пресцентъра на ПП ГЕРБ. В комисията се наложи мнението, че промяната трябва да стане по един хармонизиран начин във всички държави-членки. Практиката на промяна на часовото време два пъти годишно, възприета през последните 40 години, е обект на все повече критики от страна на гражданите и бизнеса. „Превъртането на часовника засяга не само функционирането на вътрешния пазар, но също така повдига многобройни опасения относно общественото здраве. Редица проучвания сочат, че броят на инцидентите и сърдечните удари се увеличава през дните след смяна на часовото време”, отбеляза Емил Радев. Според него държавите-членки трябва да могат сами да направят своя избор, но се нуждаят да им бъде предоставено повече време, преди директивата да започне да се прилага. „Така промяната ще може да се подготви по един съгласуван и координиран начин за всички, за да не се създават пречки пред правилното функциониране на единния пазар и да се избегне евентуална фрагментация в часовите зони между съседни държави”, смята Емил Радев. След приемане на предложението държавите вече няма да сменят времето два пъти годишно, а ще изберат едно часово време, което да запазят за постоянно. „Предложението на Комисията бе това да стане до април тази година, но Европейският парламент успя да удължи срока с още една година - до април 2020 г.“, уточни Радев. Той допълни, че по искане на Европейския парламент през лятото на 2018 г. ЕК проведе обществена консултация по въпроса, като отговори бяха получени от над 4,5 млн. граждани. 84% от тях се обявиха за премахване на смяната на часовото време.", "date": "2019.02.19", "title": "Емил Радев: Регламентът за промяната на часовото време не трябва да води до свръхрегулация"}
{"url": "https://www.24chasa.bg/novini/article/7306818", "text": "\"В една партийна листа всеки има право да се бори за първото място. Не им харесва на тези партии, които мислят, че и магаре да хвърлят, хората трябва да го изберат. Хубавото е на преференциите, че хората имат право да изберат. И Валери Симеонов иска да отпадне преференцията\", заяви вицепремиерът и министърът на отбраната Красимир Каракачанов пред  . \"Поводът за коалиционния съвет днес беше, че е необходимо да се затегне дисциплината. Когато хората са те избрали за народен представител, стой в парламента и се бори\", добави той.  \"Нямам нищо против ДПС да подкрепя ГЕРБ за важни неща. Да ги подкрепят за бюджета, само че те не го правят. Подкрепял съм разумни решения без значение дали са били от ГЕРБ, или БСП\", каза още Каракачанов. \"Според НФСБ дали в коалиционен формат, или самостоятелен, Валери Симеонов трябва да води листата. Без значение кой ще се явява на изборите, важно за мен е друго - да се запази мнозинството в парламента и правителството да е стабилно\", допълни той. Вицепремиерът предложи официално чрез вътрешни избори да се определи кой да оглави листата на евроизборите, ако \"Обединени патриоти\" се явят заедно. ", "date": "2019.02.19", "title": "Каракачанов: Вътрешни избори да решат кой да оглави евролистата на Патриотите"}
{"url": "https://www.24chasa.bg/novini/article/7306863", "text": "Кандидатът за кмет на Истанбул Бинали Йълдъръм днес предаде поста председател на парламента на депутата от Истанбул Джелял Адан, съобщи Анадолската агенция, цитирана от БТА. Досегашният председател на Меджлиса Йълдъръм снощи подаде молба за оттегляне от поста заради участието му в местните избори в Турция на 31 март като кандидат за кмет на Истанбул. Тази сутрин Йълдъръм предаде поста на своя заместник Адан. През последните седем месеца опитах да работя усилено и в хармония с всички групи (в парламента) на базата на принципа за по-малко спорове и повече консенсус, каза Йълдъръм пред журналисти в парламента по време на церемонията по предаване на поста на председател на Меджлиса. Напускам поста със спокойно сърце, заяви Йълдъръм. Временният председател на Меджлиса Адан на свой ред каза, че Йълдъръм се оттегля от поста си в парламента, за да служи на най-големия мегаполис в Турция - Истанбул. Като гражданин, живеещ в Истанбул, мисля, че \"Вашето ново пътуване е шанс за Истанбул и Турция\", добави Адан. Очаква се турският парламент да избере нов председател в неделя - 24 февруари, информира Анадолската агенция.", "date": "2019.02.19", "title": "Джелял Адан е новият председател на турския парламент"}
