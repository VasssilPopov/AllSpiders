{"url": "https://www.24chasa.bg/novini/article/7480961", "text": "Израелската армия заяви, че е разрушила и последния от откритите три \"тунела за атаки\", прокопани от Хизбула под границата между Ливан към Израел, предаде ДПА, цитирана от БТА. Тунелът, прокопан от село Рамиех в Южен Ливан до Израел, е бил открит през януари. Хизбула е планирала да проникне през тунела в израелските селища край границата, за да нападне цивилни граждани като част от плановете си за война, заяви армията. Тя уточни, че е разрушила частта от тунела на ливанска територия, а останалата част е била запълнена със запечатващи материали, което прави тунела неизползваем. Миналия месец мироопазващите сили на ООН в Ливан ЮНИФИЛ потвърдиха, че са открити три тунела с изход в Израел. С унищожаването на последния тунел завърши \"Операция Северен щит\", която Израел предприе на 4 декември за откриване и неутрализиране на трансграничните тунели, нарушаващи суверенитета на Еврейската държава.", "date": "2019.05.30", "title": "Последният тунел на Хизбула, прокопан под ливанската граница, е разрушен"}
{"url": "https://www.24chasa.bg/novini/article/7480916", "text": "Украинските депутати днес отказаха да приемат оставката на действащото правителство, като отново се опълчиха на новоизбрания президент, предаде Асошиейтед прес, цитирана от БТА. Володимир Зеленски е изправен пред враждебен парламент, доминиран от поддръжници на бившия президент Петро Порошенко, отбелязва агенцията. Президентът свика предсрочни парламентарни избори на 21 юли в опит да вкара повече свои привърженици в парламента и преди извънредния вот депутатите се стараят да блокират усилията на президента да състави по-лоялно правителство. Върховната рада днес не прие оставката на премиера Володимир Гройсман и запази правителството му, след като миналата седмица отхвърли предложението на Зеленски за поправки в изборното законодателство. Молбата на премиера за оставка бе подкрепена от 97 депутати при необходими минимум 226. Така правителството ще продължи да изпълнява задълженията си в пълен състав, предаде ТАСС. Преди гласуването Гройсман заяви, че ще приеме всяко решение на парламента \"с уважение\". \"Моето решение за оставка не беше емоционално, а съзнателна позиция - още никога в живота си не съм прехвърлял отговорността на друг\", добави той. След гласуването Гройсман заяви, че е готов да продължи работата си, като отбеляза, че сега положението в страната е сложно. \"Например, тази година ни предстои да изплатим 417 милиарда гривни (15,6 млрд долара) за обслужване на държавния дълг, а това е една трета от бюджета на Украйна\", подчерта премиерът. Той обеща да продължи реформите, като подчерта, че промените ще вървят по-бързо, ако парламентарните фракции се обединят и гласуват. Гройсман обяви решението си да подаде оставка на 20 май, след като новият президент в първата си реч заяви, че правителството трябва да се оттегли. Според конституцията правителството автоматично подава оставка след избирането на нов състав на Върховната рада, а не след избирането на нов президент, така че Зеленски няма законодателни възможности да принуди кабинета да се оттегли преди изборите на 21 юли, посочва ТАСС. Проекти за постановления на президента за освобождаване от длъжност на двама министри и на председателя на СБУ - Службата за сигурност на Украйна, бяха регистрирани днес в парламента. Съответната информация бе поместена на сайта на Върховната рада. По-рано днес администрацията на президента съобщи, че внася документите и че Зеленски настоява за спешното им разглеждане. Президентът във встъпителната си реч бе призовал за отстраняването на външния министър Павло Климкин, министъра на отбраната Степан Полторак и шефа на СБУ Васил Грицак, както и на главния прокурор Юрий Луценко. Това според държавния глава трябваше да стане в рамките на два месеца. Климкин бе подал заявление за оставка веднага след избирането на Зеленски, припомня ТАСС. Днес стана известно, че той няма да придружава президента при първата му визита в чужбина в Брюксел на 4 и 5 юни. Полторак написа заявлението си на 20 май, а същия ден Грицак също обяви намерението си да излезе в оставка. Рапорт за уволнение подадоха и всичките му заместници. Администрацията на президента подготвя и документи за уволнението на Луценко, заяви днес пресслужбата на президентството. Лидерът на президентската партия \"Слуга на народа\" Дмитрий Разумков вчера бе заявил, че Зеленски не внася постановления в Радата за уволнението на Луценко поради липсата на подкрепа за това решение от депутатите. В понеделник самият Луценко заяви, че няма да напусне длъжността до сформирането на новия парламент. Той уточни, че е готов да подаде оставка, след като новият парламент сформира нови органи на властта и държавните дела преминат в \"нови надеждни ръце\".", "date": "2019.05.30", "title": "Украинският парламент запази правителството"}
{"url": "https://www.24chasa.bg/novini/article/7480879", "text": "Днес, с полет от Мадрид, бе осъществено предаването на българска гражданка. Тя бе обявена за международно издирване в Шенгенска информационна система от 31.08.2018 г. въз основа на Европейска заповед за арест, издадена от Специализираната прокуратура, за участие в организирана престъпна група, укриване на данъци в особено големи размери и пране на пари, съобщават от пресцентъра на МВР. В резултат на проведените действия на българските и испанските полицейски структури, както и своевременния обмен на информацията чрез бюрата „СИРЕНЕ“ на България и Испания, българката и съпругът й бяха задържани от испанската полиция в Барселона на 07.03.2019 г. Предаването на българската гражданка е реализирано на основание влязло в сила решение на компетентния съд в Кралство Испания, с което се допуска изпълнението на издадената от Специализираната прокуратура Европейска заповед за арест.", "date": "2019.05.30", "title": "Вижте как Маринела Арабаджиева пристига на летище София (Видео)"}
{"url": "https://www.24chasa.bg/novini/article/7480870", "text": "Почина актьорът на Сатиричния театър \"Алеко Константинов\" Тодор Близнаков, съобщават от \"Сатирата\". Близнаков е роден на 17 октомври 1951г. Работил е в ДТ – Добрич и ДТ - Сливен. През 1996 г. е поканен в трупата на Сатиричния театър.  Починал е ТОДОР БЛИЗНАКОВ. Светъл чешит, прекрасен приятел, от хората, с които се разбираш от половин усмивка, един поглед... Безкрайно начетен, ходеща енциклопедия за музика, кино, литература... От актьорите, които могат да те изненадат с неочаквано решение, с щурост и усет към дребните подробности, правещи ролята жива и запомняща се. Светъл ти път, Тоти! Ще те помним!", "date": "2019.05.30", "title": "Почина актьорът на Сатиричния театър Тодор Близнаков"}
{"url": "https://www.24chasa.bg/novini/article/7480895", "text": "Кметът на район \"Северен\" в Пловдив - инж. Ральо Ралев, е бил задържан днес. Той е арестуван в района на Университета по хранителни технологии в града, твърди trafficnews.bg Качулки са влезли и в районната администрация на \"Северен\". По неофициална информация става въпрос за акция на КПКОНПИ. \"Може би е операция на колеги от София, ние не участваме\", каза шефът на пловдивската полиция Атанас Илков. От прокуратурата също заявиха, че не били информирани за задържането на районния кмет.", "date": "2019.05.30", "title": "Арестуваха кмета на район \"Северен\" в Пловдив"}
{"url": "https://www.24chasa.bg/novini/article/7480889", "text": "Американският президент Доналд Тръмп заяви, че ако Иран иска преговори, той е на разположение, предаде Асошиейтед прес. Тръмп отбеляза, че иранската икономика страда от американските санкции и Иран се превръща в \"отслабена страна\". На фона на ескалиращото напрежение между Вашингтон и Техеран президентът твърди, че Иран иска да сключи сделка, съобщава БТА. Иранския върховен лидер аятолах Али Хаменей обаче смята, че евентуални преговори със САЩ биха донесли единствено вреди. Вчера той заяви, че страната му няма да преговаря по въпроси, свързани с военния й капацитет. Хаменей твърди, че Техеран не се опитва да се сдобие с ядрени оръжия, и то не поради санкциите или САЩ, а понеже ислямският закон (шериат) ги забранява. \"Ако те искат да преговарят, аз съм налице\", каза Тръмп пред журналисти днес в Белия дом.", "date": "2019.05.30", "title": "Тръмп: Ако Иран иска да преговаря, аз съм на разположение"}
{"url": "https://www.24chasa.bg/novini/article/7480850", "text": "Град на децата е артистична намеса в най-високия от пловдивските хълмове – Младежкия, известен с детската железница. През 2019 г. децата от Пловдив ще бъдат поканени да се присъединят в изграждането на град на децата. Тук, с подкрепата на професионалисти, децата ще участват активно в градското планиране като архитекти и строители. Заедно те ще издигнат техен собствен град от дърво, рециклирани строителни и индустриални материали, както и от материали, дарени от домакинствата в Пловдив. Еднодневна феерична съвкупност от работилница и спектакъл на Римски стадион като подарък за най- малките зрители и почитатели на уличното изкуство. Събитието ще започне с лаборатория, в която ще бъдат създадени вятърни кукли и хвърчила с помощта на деца и младежи на възраст от 11 до 17 години. Участниците в работилницата ще се усетят не само като зрители, но и като създатели, ще имат възможност да се присъединят към артистичния екип на испанската театрална компания и заедно ще представят пъстрия и атрактивен уличен спектакъл „Вятърната градина“. ула на НУМТИ „Д.Петков“ Легенда за вълшебната маслодайна роза – царицата на световете, Старосел, целодневно събитие, вход свободен, начало 11 часа. Празникът в Старосел, посветен на маслодайната роза и производителите на розово масло, пресъздава ритуала на розобера с демонстрация, танц и песни.", "date": "2019.05.30", "title": "Накъде с децата в Деня на детето"}
{"url": "https://www.24chasa.bg/novini/article/7480937", "text": "Реликви на две от децата-светци от Фатима бяха откраднати от църква във Верона, докато бяха на обиколка в Италия, съобщи Асошиейтед прес. Полицията издирва двама заподозрени след кражбата, която е станала вчера, предаде БТА. Откраднатите реликви са малки парчета от дрехи, принадлежали на португалските овчарчета Франсишку и Жасинта Марту, както и копие от корона и броеница от статуя на Дева Мария от Фатима. Франсишку и Жасинта Марту, които казаха, че им се е явила Дева Мария преди повече от 100 години, бяха обявени за светци на 13 май 2017 г. Португалският гр. Фатима е едно от най-важните места за поклонение на католиците.", "date": "2019.05.30", "title": "Откраднаха реликви на децата-светци от Фатима от италианска църква"}
{"url": "https://www.24chasa.bg/novini/article/7480947", "text": "„Единият вариант е да работя всеотдайно, мобилизиращо, за да спечелим общинските избори. Другият вариант беше да си подам оставката и да изляза от партията от всички ръководни позиции. Той предложи трети вариант. Аз обаче останах на тези 2 варианта и предпочетох, че по-правилно е да си тръгна. Никога не взимам емоционални решения”, заяви Цветан Цветанов, малко след като напусна партийната централа в 19 часа. И допълни, че отношенията му с Борисов са прекрасни, предаде  „Човек трябва винаги да уважава човека, с когото е работил. А ние все пак 18 години сме заедно на политическата сцена – в проекта, в МВР, в Столична община. За мен той си остава Бойко Борисов”, заяви Цветанов. Решението слага край на тандема Борисов - Цветанов, който работи заедно 18 години и управлява държавата - 13 години.", "date": "2019.05.30", "title": "Цветанов: Борисов ми предложи вариант, но аз предпочетох да си тръгна"}
{"url": "https://www.24chasa.bg/novini/article/7480938", "text": "Минути след като научихме, че известният режисьор Георги Дюлгеров е блъснат от кола, докато карал колелото си, успяхме да се свържем с него. \"Боли ме, много ме боли. Предстои ми тежка операция. Счупена е шийката на дясното бедро\", едва успя да каже той. Телефонът замлъкна. Разбрахме, след минути са го отвели в операционната зала. Желаем успешно възстановяване на 75-годишния автор на култови български филми като \"Авантаж\", \"Черната лястовица и \"Мера според мера\". Дръжте се, маестро Дюлгеров.", "date": "2019.05.30", "title": "Режисьорът Георги Дюлгеров от \"Пирогов\":\nБоли ме, много ме боли!"}
{"url": "https://www.24chasa.bg/novini/article/7480777", "text": "Най-новият депутат от ГЕРБ Мария Белова е предложението на партията за нов председател на Комисията по земеделието и храните в Народното събрание,  Белова положи клетва като народен представител на 16 май на мястото на Десислава Танева, която бе избрана за нов министъра на земеделието, храните и горите, след като Румен Порожанов подаде оставка. Мария Белова е излъчена за депутат от изборен район Сливен и е юрист по образование.", "date": "2019.05.30", "title": "ГЕРБ предлага Мария Белова за шеф на Комисията по земеделието в НС"}
{"url": "https://www.24chasa.bg/novini/article/7480776", "text": "Румен Радев връчи днес почетния знак на държавния глава на Павел Поппандов, съобщиха от прессекретариата на президента. Той присъства на премиерата на книгата на големия български актьор „Значи съм живял. Автобиография“, която се състоя в рамките на Пролетния базар на книгата в Националния дворец на културата. „Тук съм, за да изкажа своето дълбоко уважение към един голям талант и към гражданин с ясна позиция, съвест и чувство за отговорност към нашето общество“, заяви президентът. Държавния глава посочи, че Павел Поппандов притежава безспорен талант и страст на сцената, с които предизвиква не само любовта на поколения българи, но и уважението на своите критици и опоненти. „Всички ние тук, със своето присъствие ти казваме не само, че си живял истински, пълноценно, борбено, всеотдайно. Ти продължаваш да живееш“, заяви президентът. „Пожелавам ти да продължаваш да разказваш приказката за българския талант. За хората, които съзидават, творят и продължават да отстояват истината“, посочи още държавният глава.", "date": "2019.05.30", "title": "Румен Радев връчи почетния знак на президента на актьора Павел Поппандов"}
{"url": "https://www.24chasa.bg/novini/article/7480794", "text": "Американският президент Доналд Тръмп похвали преди планираното си посещение в Лондон двамата най-изявени защитници и пропагандатори на излизането на Великобритания от Европейския съюз, в момент на политически сътресения след оставката на министър-председателката Тереза Мей, предаде Ройтерс. Пред журналисти Тръмп каза, че много уважава британските политици Борис Джонсън и Найджъл Фараж, и ги смята за приятели, но отказа да сподели дали подкрепя някой от тях за приемник на Мей, която ще се оттегли на 7 юни, предаде БТА. \"Найджъл Фараж е мой приятел. Борис ми е приятел. Харесвам ги, но не съм мислил да ги подкрепям. Може би не е моя работа да подкрепям един или друг човек, но изпитвам голямо уважение и към двамата\", каза Тръмп на тръгване от Белия дом за събитие в Колорадо, на което ще държи реч. В кратко изявление пред журналисти в Белия дом Тръмп посочи, че двамата с Ердоган са разговаряли по въпроса за освобождаването на учен от НАСА с турско и американско гражданство, прекарал близо три години в затвора по обвинения, свързани с тероризъм. Освобождаването на Серкан Гьолге дойде след телефонен разговор между Ердоган и Тръмп. Турските власти не представиха обяснение за освобождаването. \"Благодаря на президента Ердоган. Обсъдихме тази тема\", заяви президентът на САЩ. Гьолге бе вкаран в затвора през юли 2016 г., когато се бе прибрал в родната си страна. Той бе осъден през февруари 2018 г. на седем години и половина лишаване от свобода за членство в терористична организация. При обжалването присъдата му бе намалена на пет години, а обвинението променено на \"подпомагане на терористична организация\", напомня ДПА.", "date": "2019.05.30", "title": "Тръмп похвали Джонсън и Фараж - най-видните пропагандатори на Брекзит"}
{"url": "https://www.24chasa.bg/novini/article/7480799", "text": "Нарендра Моди положи клетва за втори петгодишен мандат като премиер на Индия след триумфалната изборна победа на неговата Индийска народна партия, предаде Франс прес. Церемонията по встъпването в длъжност на Моди бе ръководена от президента Рам Нат Ковинд пред президентския дворец в Делхи в присъствието на 8000 души. В новия кабинет няма да участват по здравословни причини външната министърка Сушма Сварадж и финансовият министър Арун Джейтли. На церемонията присъстваха лидери от Южна и Югоизточна Азия, поканени като част от усилията на премиера да изгради икономически партньорства в региона. Моди обаче не покани пакистанския премиер Имран Хан, което е знак, че се запазва напрежението между регионалните съперници и ядрени сили Индия и Пакистан, отбелязва Асошиейтед прес.", "date": "2019.05.30", "title": "Нарендра Моди положи клетва за втори премиерски мандат"}
{"url": "https://www.24chasa.bg/novini/article/7480796", "text": "Партньорските отношения с Демократичния съюз за интеграция /ДСИ/ са стабилни, доверието между мен и лидера на партията Али Ахмети е голямо. Даваме си сметка, че има определени слаби кадри в нашите редици и затова говорим за промените и те се случват. Обществеността улавя слабостите и затова се правят корекции и в СДСМ, и в ДСИ, заяви премиерът на Северна Македония и лидер на СДСМ Зоран Заев, отговаряйки на журналистически въпрос колко е стабилна коалицията с Демократичния съюз за интеграция, цитиран от БТА. На въпрос за новите т.нар. \"бомби\" от подслушани разговори на лица от ДСИ, които вчера били пуснати във Фейсбук и дали ще поиска отговорност от коалиционния партньор, тъй като има индикации за престъпност, Заев каза, че не е чул, че са се появили нови \"бомби\" и не може да ги коментира защото, като каза, не знае дали са от публикуваните материали, които притежаваше СДСМ, или са нови.", "date": "2019.05.30", "title": "Заев: Партньорството с Демократичния съюз за интеграция е стабилно"}
{"url": "https://www.24chasa.bg/novini/article/7480815", "text": "Най-малко трима души загинаха при преобръщане на лодка в река Рейн в района на границата между Германия и Франция, предаде ТАСС, като се позова на в. \"Билд\". Сред загиналите при злополуката, станала недалеч от Отенхайм, е 6-годишно дете. Още едно дете се издирва. Всички жертви са германски граждани. Засега не е ясно дали трагедията е станала на територията на Германия или на Франция.", "date": "2019.05.30", "title": "Лодка се преобърна в Рейн, най-малко трима са загинали, сред които 6-годишно"}
{"url": "https://www.24chasa.bg/novini/article/7480723", "text": "Япония и Русия си размениха днес обвинения на срещата в Токио между министрите на външните работи и на отбраната на двете страни, които не постигнаха напредък по спора за суверенитета на спорните острови, предадоха осведомителните агенции, цитирани от БТА. На съвместната пресконференция руският външен министър Сергей Лавров каза, че Москва е обезпокоена от плановете на Токио да изгради две наземни системи за противоракетна отбрана \"Иджис ашор\" (Aegis Ashore), а японският му партньор Таро Коно обвини Русия, че надгражда военното си присъствие на островната верига, за която претендират и двете държави. Лавров отхвърли тази критика с аргумента, че Русия оперира на своя територия. Спорът е за контролираните от Русия Южни Курилски острови, които в Япония са наричани Северни територии. В края на Втората световна война руски войски превземат островите, от които впоследствие местните японски жители са изселени в Япония. Този териториален спор е основната причина за факта, че между Москва и Токио досега няма сключен мирен договор. В днешната среща във формат \"две плюс две\" в японската столица участваха и министрите на отбраната на двете държави Такеши Ивая и Сергей Шойгу. По думите на Ивая той обяснил на своя събеседник, че \"военното надграждане в Северните територии е неприемливо за Япония\". Японският министър заяви, че след като Шойгу изразил загриженост по повод разполагането на \"Иджис ашор\", той го уверил, че това не цели да заплашва националната сигурност на Русия, а само да укрепи отбранителния потенциал на Япония. Министерската среща в Токио предшества разговорите между японския премиер Шиндзо Абе и руския президент Владимир Путин в кулоарите на форума на Г-20 в Осака в края на юни.", "date": "2019.05.30", "title": "Япония и Русия и днес не постигнаха напредък по спора за Курилските острови"}
{"url": "https://www.24chasa.bg/novini/article/7480722", "text": "Когато стотици птици кайри бяха открити мъртви на брега на остров Сейнт Пол в Аляска през 2016 г., местните жители се разтревожиха, че става въпрос за епидемия от птичи грип. Но изследване установи, че тези емблематични морски птици са станали жертви на климатичното затопляне, предаде АФП. Около 350 умрели качулати тъпоклюни кайри Fratercula cirrhata и качулати конюги Aethia cristatella бяха открити между октомври 2016 г. и февруари 2017 г. на брега на острова в Беринговия проток, между САЩ и Русия. Изследването обаче показва, че между 3100 и 8500 птици са намерили смъртта си през този период. Те не са били убити от вирус или някакво заболяване, а просто са умрели от глад, тъй като климатичното затопляне ги е лишило от достатъчно храна. \"По телата им нямаше мазнини, мускулатурата им бе изключително слаба\", поясни Джулия Париш от Вашингтонския университет. Кайрите, които се разпознават лесно благодарение на големите клюнове, напомнящи тези на папагали, са само един от индикаторите за опустошителните последствия от климатичното затопляне върху морските екосистеми, отбелязаха учените. Резултатите от изследването са публикувани в PLoS One.", "date": "2019.05.30", "title": "Птиците кайри загинали заради климатичното затопляне в Арктика"}
{"url": "https://www.24chasa.bg/novini/article/7480728", "text": "Президентът на САЩ Доналд Тръмп разкритикува съперниците си, които призовават да започне процедура по импийчмънт срещу него и нарече това \"огромен тормоз над президента\", предаде ДПА, цитирана от БТА. Представители на Демократическата партия призовават за импийчмънт на Тръмп, но партийните лидери са по-предпазливи, като заявяват, че трябва да се изготви изключително убедителен казус, преди да се пристъпи към такава процедура, за да може да бъдат привлечени достатъчно републиканци. \"Това е мръсна дума, грозна, отвратителна дума. Не е имало тежко престъпление, нито закононарушение, така че как можете да говорите за импийчмънт?\", попита реторично Тръмп. Специалният прокурор Робърт Мълър заяви след края на разследването си на руска намеса в президентските избори в САЩ от 2016 г., че екипът му не е оневинил, но и не е обвинил президента за възпрепятстване на правосъдието по време на разследването, като обърна внимание на становище на правосъдното министерство, че не може да се повдигат обвинения на действащ президент. \"Русия не ми е помагала да бъда избран. Аз си помогнах да бъда избран\", заяви Тръмп и обвини Мълър, че не е обективен. По думите му Мълър е пристрастен, защото той не го е избрал да оглави ФБР и добави, че двамата са имали бизнес спор преди години. \"Той е човек, който не харесва Доналд Тръмп\", каза президентът по адрес на Мълър.", "date": "2019.05.30", "title": "Тръмп разкритикува призивите за импийчмънт: Това е мръсна дума"}
{"url": "https://www.24chasa.bg/novini/article/7480733", "text": "На днешното си заседание Общинският съвет в Ловеч даде съгласие за безвъзмездно прехвърляне на собствеността на общински имоти в полза на Агенция пътна инфраструктура /АПИ/ за изграждането на АМ „Хемус“, предаде  Имотите са в землищата на селата Славяни, Лисец и Баховица. Процедурата е във връзка изграждане на АМ “Хемус“, включително пътен възел Плевен и център за управление. Те са част от 134 –километровата отсечка п.в. Боаза – п. в. Велико Търново, строителството на която е разделено на шест етапа. Изграждането на първия - от Боаза до п.в. Дерманци започна преди месец. Очаква се скоро, след решаването на проблема с отчуждителните процедури да започне строителството и на останалите два участъка до п. в. Плевен. Трасето от Боаза до там трябва да бъде завършено до края на следващата година.", "date": "2019.05.30", "title": "Община Ловеч дава безвъзмездно имоти на АПИ за изграждането на АМ „Хемус“"}
{"url": "https://www.24chasa.bg/novini/article/7480752", "text": "Египет има много добри практики в туризма, свързани с механизми за привличане на повече посетители, особено в крилата на сезона, които могат да са полезни и у нас. Това заяви министърът на туризма Николина Ангелкова при подписването на Меморандум за разбирателство между Министерството на туризма на Република България и Министерството на туризма на Арабска република Египет с египетската й колега д-р Рания Ал-Машат. Двете парафираха документа днес в Бургас в присъствието на кмета на града Димитър Николов, съобщиха от пресцентъра на Министерството на туризма. Министър Ангелкова посочи, че целта на документа е да бъдат задълбочени приятелските отношения и сътрудничеството между двете страни, както и да се създаде възможност за обмен на опит за насърчаване на рекламата и популяризирането на България в Египет и обратно. Документът дава основата и очертава конкретен план за действие, коментира още тя. Имаме идея да инициираме побратимяване на египетския град Александрия и Бургас, информира министър Ангелкова. И уточни, че това е много добро начало на сътрудничество на местно ниво. Чест е за мен да работя с българския министър, заедно ще създадем нови работни места и в България, и в Египет, каза д-р Рания Ал-Машат. Тя посочи още, че отчитайки важността на туризма в икономките на двете страни, е важно да се насърчава развитието на този сектор. Египет стартира туристическа програма в края на 2018 г. с много реформи, които ние внедряваме и искаме да споделим с България, коментира министър Рания Ал-Машат. Тя сподели още, че европейските туристи в Египет са много важни и иска да види повече българи там. Кметът на Бургас Димитър Николов заяви, че сътрудничеството на местно ниво ще е интересно и партньорските контакти са много полезни. Той допълни, че общината е центърът с най-развит летен туризъм на Южното Черноморие и ще се радва добрите практики в туризма на двете държави да се прилагат в страните ни.  Той поясни пред БНР, че ще покани кмета на Александрия в Бургас, а в морския град се очаква и изложбата „Тутанкамон и мистерията около него“.", "date": "2019.05.30", "title": "В Бургас чакат мумията на Тутанкамон"}
{"url": "https://www.24chasa.bg/novini/article/7480757", "text": "Няма грешка при определянето на размера на партийните субсидии. Това заяви председателят на Бюджетната комисия в парламента Менда Стоянова, цитирана от  , в коментар на получаването на повече от 13 лева на глас от партиите и коалициите, въпреки че по закон е определената сума е 11 лева. За да се избегнат подобни тълкувания, комисията прие на първо четене промените в Закона за политическите партии, с които се определя, че партиите и коалициите ще получават субсидия на база на действителните гласове, спечелени от самите тях. По време на заседанието стана ясно, че не само през последните няколко години, но от 2001 година има подобни неточности. На въпрос на \"Хоризонт\" дали тогава не трябва да се направи ревизия от 2001 година, Стоянова отговори: \"Не виждам причина да се прави и тази ревизия, ако трябва да бъдем точни, защото в крайна сметка законът е спазен. Но, след като общественото мнение счита, че неправилно са получавани, поне някакво частично връщане на пари да има\".", "date": "2019.05.30", "title": "Менда Стоянова: Няма грешка при определяне на размера на партийните субсидии"}
{"url": "https://www.24chasa.bg/novini/article/7480769", "text": "Имам работа, която е много интересна и много трудна, каза главният изпълнителен директор на Световната банка Кристалина Георгиева по повод на спекулациите, че е готвена за шеф на ЕК. На хипотетични въпроси отговори нямам, нашата организация спекулации не коментира, отвърна на журналистите Георгиева преди лекцията си на тема \"Светът и ние\" във ВТУ. Тя коментира, че страната ни е в много добро икономическо състояние в един свят, който е изправен пред много повече трудности днес. \"Виждам две неща, в които България днес стои много добре - позиционирането на страната ни в ИТ сектора. Това е важно, защото бъдещата икономика е дигиталната. Страните, които са готови за нея днес, ще успеят утре. И второ - тук сме в един град, където най-сетне демографската тенденция се обръща от свиване към увеличаване и много се надявам да го видим и на други места в България\", каза във Велико Търново Кристалина Георгиева.", "date": "2019.05.30", "title": "Кристалина Георгиева: Аз, шеф на Еврокомисията? Имам работа, която обичам"}
{"url": "https://www.24chasa.bg/novini/article/7480826", "text": "Режисьорът Георги Дюлгеров е в \"Пирогов\", след като е бил блъснат от кола днес. За това съобщи във фейсбук журналистът Игор Марковски.  Създателят на филми като „Мера според мера“, \"Авантаж\" и \"Козелът\" е със сериозни наранявания, но е жив. \"Днес следобед някакъв джигит връхлита с колата си върху Дюлгеров, който в този момент кара колело из малките улички на София\", пише Марковски. В момента на Дюлгеров се правят обстойни прегледи за оценка на състоянието му, контактен е и на този етап няма непосредствена опасност за живота му, заявиха от \"Пирогов\".", "date": "2019.05.30", "title": "Режисьорът Георги Дюлгеров е в \"Пирогов\", блъснала го е кола"}
{"url": "https://www.24chasa.bg/novini/article/7479935", "text": "Отпадна опасността от цунами след силното земетресение в Салвадор, предаде Асошиейтед прес. Министерството на околната среда съобщи в изявление чу опасността от цунами е преминала и не са установени промени в морското равнище. По-рано салвадорските власти издадоха предупреждение за цунами след земетресение с магнитуд 6,6 край тихоокеанското крайбрежие, информира БТА. Земетресението беше усетено преди разсъмване. Според Геофизическия институт на САЩ трусът е бил с магнитуд 6,6 и епицентър на 40 км южно от столицата Сан Салвадор, на дълбочина 65 км. Земетресението накара жители на столицата да напуснат домовете си, като си светеха с фенерчета. Някои райони на столицата останаха без електричество. Часове след труса няма данни за жертви или съществени материални щети.", "date": "2019.05.30", "title": "Отпада опасността от цунами след силното земетресение в Салвадор (Обновена)"}
{"url": "https://www.24chasa.bg/novini/article/7480833", "text": "Турските сили за сигурност днес иззеха 13 килограма метамфетамини при обиск в магазин за дрехи в средиземноморския град Анталия, съобщи в. \"Дейли Сабах\", цитиран от БТА. Полицията е задържала собственика на магазина, както и съпругата и сина му. Полицията е действала след получен сигнал. Матамфетамините са били разпределени в кутии, скрити в магазина. Дирекцията на полицията в Анталия съобщи, че иззетото днес количество метамфетамини е най-голямото конфискувано количество метамфетамини в средиземноморския курорт досега.", "date": "2019.05.30", "title": "Иззеха 13 кг метамфетамини в Анталия"}
{"url": "https://www.24chasa.bg/novini/article/7480849", "text": "Наложените санкции на собственици на скандално нашумелите къщи за гости ще бъдат платени от нарушителите, а не от данъкоплатците. Това заяви министърът на земеделието Десислава Танева по повод решението на Върховният административен съд, който вчера окончателно обяви за нищожна методиката за определяне на санкциите по програмата за селските райони, предаде  По думите й, нарушителите ще бъдат санкционирани заради прякото действие на регламента за селскостопанска политика приет от Европейския парламент. \"Всички нарушители ще бъдат санкционирани, така както регламента го казва. Пряко се прилага. Всеки нарушител в мониторинговия период ще бъде санкциониран и санкциите ще бъдат за негова сметка, всичко останало е част от процедурата. Регламентът пряко се прилага, всички санкции ще бъдат платени от нарушителя, няма промяна в това отношение\", каза още Танева.", "date": "2019.05.30", "title": "Министър Танева: Нарушителите с къщи за гости ще си платят санкциите"}
{"url": "https://www.24chasa.bg/novini/article/7480844", "text": "Сръбският премиер Ана Бърнабич бе обявена за персона нон грата в Косово заради нейни думи, оценени като расистки от Прищина - нов сигнал за напрежението между двете страни, предаде агенция Франс прес. Косовският външен министър Беджет Пацоли написа във Фейсбук днес, че няма да разреши на Ана Бърнабич да влиза в Косово, докато следва \"расистка и ненормална идеология\" срещу косовското население и националностите, които живеят в Косово, предаде БТА. Повод за решението му е изказване на Бърнабич вчера, че косовските албанци са хора, \"дошли от гората\". Президентът Хашим Тачи също осъди думите на Бърнабич, \"още едно доказателство за патологичната омраза на сегашния режим в Сърбия към гражданите на Косово\". В отговор на изявлението на Пацоли Бърнабич изрази увереност, че \"може да отиде в Косово, когато поиска\". \"Това са хора, които отначало възпрепятстват свободното движение на стоки, а следващата им крачка е да ограничат човешките свободи\", каза тя, цитирана от ТАСС.", "date": "2019.05.30", "title": "Обявиха Ана Бърнабич за персона нон грата в Косово"}
{"url": "https://www.24chasa.bg/novini/article/7480716", "text": "Змия ухапа мъж от Флорида в момент, в който вдига капака на тоалетната си чиния рано сутринта в неделя, предава БГНЕС. Питонът, дълъг 1,20 м „е излязъл от тоалетната и го е ухапал“ по ръката, според полицейски доклад. Полицаите казват, че 52-годишният Балтазар Джимено не е собственик на змията и няма представа как невъзмутимото влечуго се е плъзнало в апартамента му в Корал Спрингс. Джимено е бил лекуван в дома си от служители на спешните служби след ухапването от змията в продължение на 6 часа. Питонът е бил заловен от полицейските служители на Корал Спрингс и впоследствие откаран до ветеринарен кабинет за преглед и третиране срещу инфекция.", "date": "2019.05.30", "title": "Змия изскочи от тоалетна чиния и ухапа мъж от Флорида"}
{"url": "https://www.24chasa.bg/novini/article/7480674", "text": "\"Никой не е бил по-твърд с Русия от мен\", заяви пред репортери в Белия дом американският президент Доналд Тръмп, ден след изявлението на специалния прокурор Робърт Мълър относно разследването за руска намеса в президентската кампания през 2016 г. , предаде Асошиейтед прес. \"Русия изобщо не ми е помогнала\", каза Тръмп. По думите му Русия би предпочела Хилари Клинтън да бъде избрана, а не той, предаде БТА. Тръмп заяви още, че ще направи \"драматично\" изявление за южната граница с Мексико по-късно днес или утре, което ще засяга хората, пресичащи границата незаконно, и че това ще бъде \"най-голямото\" изявление по темата до днес.", "date": "2019.05.30", "title": "Доналд Тръмп: Никой не е бил по-твърд с Русия от мен"}
{"url": "https://www.24chasa.bg/novini/article/7480680", "text": "Партията на унгарския премиер Виктор Орбан \"Фидес\" не вижда големи шансове за сътрудничество с крайнодясната група на Матео Салвини в Европейския парламент. Това обяви днес Гергей Гуяш, началник на канцеларията на премиера Орбан, предаде Ройтерс. \"Уважаваме италианския вицепремиер и италианското правителство и резултата на \"Северната лига\" като най-силна партия в Италия след изборите за Европейски парламент\", каза Гуяш. \"Въпреки това не виждам големи шансове за сътрудничество на партийно ниво или в обща парламентарна група\", добави той.", "date": "2019.05.30", "title": "Близък до Орбан: \"Фидес\" няма да влиза в съюз с групата на Салвини в Европарламента"}
{"url": "https://www.24chasa.bg/novini/article/7480694", "text": "Уеб базирана информационна и обучителна платформа, която да е в помощ на жените в бизнеса представи Първа инвестиционна банка. Тя е част от програмата на банката Smart lady и ще може да се ползва от 5 юни. Изпълнителният директор на банката Севдалина Василева представи платформата и резултатите от проучване „Жените в бизнеса – очаквания и нагласи към уеб платформи с обучителен и бизнес характер”. \"Smart lady е замислена като цялостна концепция, която да подпомогне жените в бизнеса. Било то млади или не толкова млади. Първият голям елемент е финансовата полза от тази програма - финансовите продукти и възможности, които да направят достъпа до финансиране по-лесен. Много са гъвкави условията по програмата и има много различни продукти, които да отговорят на нейните специфични нужди\", разказа Севдалина Василева, изпълнителен директор на ПИБ. \"Целта ни беше да видим нагласите на дамите в бизнеса. Те правят бизнес със страст. Обичат и влагат цялото си сърце в това, което правят\", заяви Илона Станева, директор маркетинг и реклама в Първа инвестиционна банка. \"ПИБ пожела преди да прави активности с дамите, които се занимават с бизнес да разбере от какво те имат нужда и към какво биха се отнасяли позитивно\", обясни Марчела Абрашева, регионален директор за Югоизточна Европа Кантар ТНС. Тя съобщи, че 98% от дамите, участвали в проучване искат да се обучават и предпочитат онлайн обучение. \"Имаме над 370 дами, които са се възползвали от тази програма и 48 млн. лева одобрено финансиране. Уеб базираната платформа, за която става дума в момента е едно логично развитие на програмата Smart lady. Ние го обещахме преди 1 година и понеже FiBank си изпълнява обещанията, днес сме се събрали тук, за да видим тази платформа\", каза още тя. Вече над 200 жени в 6 града са минали през обучението на FiBank. \"Обратната връзка, която получихме е много, много позитивна. Имаме много други дами в кръга на Smart lady освен получателите на финансиране. Именно миналия месец стартира и \"прощръпулника\" на клуб Smart lady. Целта му е да прави месечни срещи в неформална обстановка и ограничен брой хора и да се създаде общност за качествено опознаване и качествено общуване\", каза тя.", "date": "2019.05.30", "title": "ПИБ - с уеб платформа за жените в бизнеса"}
{"url": "https://www.24chasa.bg/novini/article/7480232", "text": "Министърът на туризма Николина Ангелкова показа на колегата си от Египет морската градина на Бургас. Това обяви във фейсбук министърката и сподели няколко снимки от разходката. Двете дори са разговаряли с жители и гости на града. Двете разгледаха й археологическия комплекс „Акве Kалиде“ край Бургас, в която туристите може да се види изцяло реставрираната баня на Сюлейман Великолепни чрез виртуална разходка, започвайки от епохата на траките, през римско време и кръстоносните походи. \"Показах на министъра на туризма на Египет д-р Рания Ал-Машат Морската градина на Бургас, която е любимо място за разходки и културни събития за жителите и гостите на града. Разговаряхме с жители и гости на града. Тук хиляди туристи могат да се насладят на гледка към целия Бургаски залив, но и да разгледат стотици растителни видове от различни континенти и скулптури на видни личности от историята и културата. Паркът съществува от началото на 20 век и се простира върху над 5 км край морето. Мостът, Морското казино, Летният театър, изложбеният център „Флора“, които се намират тук, превръщат зеления пояс на Бургас в незабравим спомен за всеки пътешественик. Разказах на колегата си за успешното икономическо развитие на Бургас и богатата му туристическа инфраструктура\", пише Ангелкова. \"С министъра на туризма на Египет д-р Рания Ал-Машат разгледахме археологическия комплекс „Акве Kалиде“ край Бургас. Тук туристите имат възможност да видят изцяло реставрираната баня на Сюлейман Великолепни чрез виртуална разходка, започвайки от епохата на траките, през римско време и кръстоносните походи. Разкритите части от крепостните стени на древния град Термополис и римските бани от І век сл. Хр. са достъпни за посетителите чрез съвременни съоръжения. Тук предстои изграждане в рамките на музея на действащ СПА център с римска баня\", гласи другият пост на министърката.", "date": "2019.05.30", "title": "Ангелкова показа на египетската си колежка комплекса „Акве Kалиде“ край Бургас (Снимки)"}
{"url": "https://www.24chasa.bg/novini/article/7480259", "text": "\"Теленор\" планира да направи тест на 5G технологията и да демонстрира приложението ѝ по иновативен начин в различниобласти от реалния живот. Компанията вече е подала в Комисията за регулиране на съобщенията заявление за временно ползване на спектър за тест на 5G технологията, заяви по време на среща с медии Джейсън Кинг, главен изпълнителен директор на телекома. Тази стъпка е част от усилията на Теленор да посрещне непрекъснато повишаващите се очаквания и нужди от висококачествена и бърза мобилна връзка от страна на потребителите и бизнеса. Въвеждането на нови технологии и дигиталната трансформация е един от основните приоритети както на Европейския съюз, така и на българското правителство – амбиция, която се споделя и от телекомуникационния сектор в страната. Според общите цели на ЕС за широколентов достъп още през 2020 г. всяка държава-членка трябва да има поне един град с цялостно/пълно 5G покритие, а до 2025 г. - 5G покритие във всички градове, както и по главните пътни артерии и железопътни линии. „Високоскоростните мобилни мрежи са ключова предпоставка за конкурентоспособността на световния пазар. Освен в пъти по-високата скорост и по-високия капацитет на мрежата, 5G ще даде възможност за създаване на нови начини за комуникация, нови услуги и дори нови бизнес модели“, каза Джейсън Кинг. „В България обаче сме достигнали границите на възможностите на настоящите технологии и спектър. За да продължим с развитието на мобилния пазар в страната, трябва да обединим усилия с правителството и Регулатора да преодолеем заедно бариерите, които стоят пред нас“, допълни той. Сред основните предизвикателства пред телеком операторите в България са: освобождаването на спектър и ефективното му използване, значително намаляване на цените на спектъра и съществено облекчаване на разрешителния режим за изграждане на телекомуникационно оборудване. България все още се бави с освобождаването и разпределянето на спектър във всички честоти - ниски, средни и високи. А той е жизненоважен за предлагане не само на 5G-базирани услуги, но и за осигуряване на капацитет за висококачествена и високоскоростна връзка и за покритие в отдалечени райони. България е единствената държава от ЕС, която не е освободила напълно спектъра за 4G в 800 MHz. Другият нискочестотен спектър – този в 700 MHz, e също частично блокиран, а той е ключов за изграждането на мобилна мрежа от пето поколение. Същото е валидно и за 3,6GHz – свободният ресурс към момента не е достатъчен за нуждите на сектора. „В момента водим ползотворна дискусия с Министерство на транспорта и информационните технологии и съобщенията, с Комисията за регулиране на съобщенията и Министерство на регионалното развитие и благоустройство“, сподели г-н Кинг. “Според всички нас оптимизирането на цените на радиочестотния спектър е важно условие за повече инвестиции в сектора на мобилните комуникации, което от своя страна ще повиши конкурентоспособността на страната.” Според Михаела Калайджиева, главен директор „Корпоративна политика“, цените на спектъра трябва да отразяват българските пазарни условия и да съответстват на средноевропейските нива. Към момента те са непропорционално високи. Така например, еднократната такса за използване на спектър в 800 MHz е 2,5 пъти по-висока от средноевропейската, а годишната такса е двойно по-скъпа. „Работим с КРС върху модел за определяне на икономически обосновани такси за необходимия спектър. Ако той бъде приложен, цените на честотите ще достигнат средноевропейските нива, които ще ускори инвестициите в мобилната мрежа през 2020-2023, в това число и 5G. Подобна стъпка ще доведе до социално-икономически ползи за държавата и обществото“, допълни тя. Още една пречка пред дигиталното бъдеще на България е режимът за изграждане и подмяна на телеком оборудване. Според последния сравнителен анализ на GSMA, в който се разглеждат строителните изисквания за мобилни мрежи в Европа, България е сред малкото останали страни, в които е запазен сложният и бавен разрешителен режим за технологично обновяване на базови станции. В повечето държави това отдавна се прави без строителни разрешения. Последно облекчения в тази посока бяха извършени в законодателствата на Сърбия, Румъния и Северна Македония.", "date": "2019.05.30", "title": "\"Теленор\" ще тества 5G технологията в България"}
{"url": "https://www.24chasa.bg/novini/article/7480218", "text": "Обезщетение от 5000 лева е осъдена да плати учителка от Детска градина „Пролет“ в Панагюрище за насинено момченце от групата, за която отговаряла. След инцидента, родителите на малчугана са завели и спечелили гражданско дело пред Окръжния съд в Пазарджик. Искът за 26 000 лева срещу педагожката и детската градина е частично уважен, предава  .  ., когато малкият Краси, тогава на 2 години и 4 месеца, е за втори ден на градина. Следобед е взет от баща си Георги Налбантов със синини и от двете страни на лицето, по шията, по едното ухо. Учителката Павлина Ерова обяснява, че нараняванията били нанесени от друго дете, което целувало и хапало момченцето като израз на обич. Малко по-късно Георги и баща му се връщат в градината да търсят обяснение, защото не вярват на тази версия, стига се до разгорещени разпри и дори спречкване. Случаят прерасна в национален скандал, след като бе публикуван в социалните мрежи от семейството. Пред магистратите обвиняваната учителка Павлина Ерова отново разказва, че травмите са нанесени от по-голямо момче, оставено в групата на най-малките, защото Краси само него познавал и в присъствието му се чувствал по-добре. Три педагожки, както и директорката на градината също свидетелстват, че малкото момченце било спокойно след насиняването, спало на обяд и обяснявало как баткото го „цункал, гушкал и щипнал“. Опитали се да му помогнат, като го мазали с купен от аптеката мехлем и налагали наранените места с мокри кърпички. Хората от семейството на детето пък разказват как Краси бил изключително разстроен, плачел, бълнувал и чак на следващия ден успял да сподели, че госпожата го била, дърпала му ушенцето, затова не искал да ходи на градина. Много време след това само при споменаването на тази дума се разплаквал, както и когато виждал жени, приличащи на учителката или детската градина. Личната лекарка на момченцето свидетелства, че при преглед след инцидента то плачело и повтаряло „Градинката, градинката“, не й позволявало да го докосва. По бузата и ушенцето имало червени отпечатъци от пръсти, вече започнали да посиняват. Съдебно-психологическа експертиза също показва, че част от нанесените травми не може да са от ухапване или падане, а от тъпи предмети, възможно е да са от човешка ръка на възрастен. Учителката не е обвинена в престъпление, а досъдебното производство скоро след инцидента е прекратено от прокуратурата поради липса на доказателства кой е автор на деянието. Магистратите я осъждат да плати на семейството 5000 лева и лихви за времето от 5 септември 2017 г. до пълното издължаване. Искът на родителите срещу детската градина е отхвърлен. Педагожката ще трябва да им плати и 1365 лева разноски по процеса, а родителите - 1054 на нея и малко над 900 лева на детското заведение заради отхвърления иск до 26 000 лева.", "date": "2019.05.30", "title": "Осъдиха учителка от Панагюрище да плати обезщетение от 5000 лв. за насинено дете"}
{"url": "https://www.24chasa.bg/novini/article/7480274", "text": "Очаква се на летище София, със самолет от Испания, да кацне Маринела Арабаджиева. Редовният полет от Мадрид закъснява с около 45 минути и се очаква да бъде у нас малко след 17 часа, предаде  . Днес по обяд испанските съдебни власти са предали на българските си колеги Маринела Арабаджиева. Това е станало в полицейския участък на летище \"Барахас\" в Мадрид. Испанските власти връщат Арабаджиева в България 25 дни след съпруга ѝ. Двамата бяха задържани в Барселона след няколкомесечно издирване с европейска заповед за арест и червена бюлетина на Интерпол. Семейството, заедно със сина им Вълчо, е обвинено за участие в организирана престъпна група за пране на пари и данъчни престъпления.", "date": "2019.05.30", "title": "Закъснява полетът от Мадрид, с който трябва да кацне Маринела Арабаджиева"}
{"url": "https://www.24chasa.bg/novini/article/7480279", "text": "Генералният секретар на ООН Антониу Гутериш, който получи днес наградата \"Карл Велики\", призова за създаване на обединена Европа, за да се избегне нова Студена война, предаде Франс прес. Ако искаме да предотвратим нова Студена война\", подобна на сблъсъка между американския и съветския блок в миналото и да създадем истински многополюсен ред, се нуждаем от Обединена Европа, заяви генералният секретар в град Аахен, където получи наградата, с която е удостоен заради стремежа си да укрепва и развива многостранното сътрудничество, предаде БТА. \"Като генерален секретар на ООН никога не съм усещал нуждата от силна и обединена Европа толкова ясно, колкото в момента\", подчерта Гутериш пред събралите се, сред които беше и председателят на Европейската комисия Жан-Клод Юнкер. Според Гутериш е дошъл моментът в Европа да се възстанови доверието между народите и политическите институции. Континентът трябва да се справи с три предизвикателства: климатичните, демографските промени и дигиталните промени. Генералният секретар на ООН стана 61-ия носител на международната награда \"Карл Велики\". Тя се връчва от 1950 г. на лица и институции, които са дали значителен принос за европейското единство. Миналата година тя беше връчена на френския президент Еманюел Макрон.", "date": "2019.05.30", "title": "Гутериш: Обединена Европа ще помогне да се избегне нова Студена война"}
{"url": "https://www.24chasa.bg/novini/article/7480307", "text": "43-годишният българин, който взриви дома си в германкия град Халберщат тази седмица, вероятно е правил наркотици. Това съобщи прокуратурата в Харц вчера. Взривът е бил поризведен от химикали, които българинът е складирал в къщата си. Поотделн овсеки от тях е безопасен и може да се куп ибез ограничения. От смесването им обаче могат да се направят наркотици и дори бомба, смятат разследавщите. Българинът е загубил ръката с ипри експлозията, бил е откаран в болница и поставен в изкуствена кома, но вече е буден и стабилизиран. Разпитан е, но заради тайната на следствието още не се съобщава какво е казал на полицията. Взривът стана малко след полунощ в неделя. Полицията евакуира хората от цялата улица и те прекараха нощта при близки и познати. Общо 650 души е трябвало да опразнят домовете си. Евакуацията е била отменена едва в 3,30 сутринта. Все още се разследва идали детонацията е произведена умишлено или е станала случайно.", "date": "2019.05.30", "title": "Българинът, който се взриви в Германия, правил наркотици?"}
{"url": "https://www.24chasa.bg/novini/article/7480292", "text": "Руският дипломат  съобщи ТАСС цитирана от БТА. \"Той е в стабилно състояние. Михаил Краснощеков замина за Белград. Тъй като движението на хеликоптери тук е забранено, той тръгна с автомобил на ООН с медицинско съпровождане за Военномедицинската академия. Отчитайки неговите наранявания, а става дума за увреждане на костите на лицето, счупване на горната челюст, счупване на лявата скула и спукване на лявата теменна кост, е взето решение той да продължи лечението си в специализирана клиника във Военномедицинската академия\", каза доктор Златан Елек.", "date": "2019.05.30", "title": "Пострадалият в Косово руски дипломат замина за Белград"}
{"url": "https://www.24chasa.bg/novini/article/7480287", "text": "Апелативният специализиран съд назначи двойна медицинска експертиза на Евгения Банева преди да реши дали здравословното й състояние позволява да остане в ареста. Тя ще бъде извършена от ендокринолог и невролог, които да преценят и какво лечение трябва да и бъде назначено. Причината за експертизата е становището на адвокатката на обвиняемата Татяна Дончева, че здравословното състояние на съпругата на Николай Банев е много влошено, предаде  Според защитата Банева има образувание на щитовидната жлеза, което е установено с предна експертиза, което обаче е нараснало с 1/3 през последната година. Затова Дончева смята, че е нужда операция на арестантката. Освен това е нужен преглед от невролог, тъй като Банева има кистозно образование на гръбнака и усеща силни болки. Очаква се медицинската експертиза да бъде готова на 6 юни, за когато е насрочено следващото заседание. Евгения Банева е с мярка \"задържане под стража\" по обвинение за участие в организирана престъпна група за данъчни и длъжностни престъпления и пране на пари. Семейството бизнесмени Николай и Евгения Баневи бяха предадени от френските власти на разследващия екип от Специализираната прокуратура на 6 декември 2018 г. Те са в ареста по обвинение за участие в организирана престъпна група за данъчни и длъжностни престъпления и пране на пари. „Смятам, че е образувано дело на обвиняемите лица за упражняване на право без доказателства. За първи път виждам семейна наказателна отговорност, която е изключена по букварите, които съм учила. А по същите би трябвало да са учили и прокурорите и съдиите“, коментира адвокатът на Банева Татяна Дончева. И прогнозира, че след време България \"ще направи сериозна преоценка на подобно правораздаване и съответните лица ще понесат отговорност\". В съда беше и майката на Евгения -Мария Генчева. „Трябва да ви кажа, че като че ли съм изгубила всяка надежда. Евгения е умно момиче- без никаква кампания, видяхте, че тя спечели доста гласове. Много хора я подкрепиха, приятели, съмишленици. За тях тя е невинна, ако си престъпник няма кой да те поддържа“, заяви Генчева по повод участието на дъщеря в евроизборите като независим кандидат.", "date": "2019.05.30", "title": "Двойна медицинска експертиза ще решава дали Евгения Банева да остане в ареста"}
{"url": "https://www.24chasa.bg/novini/article/7480348", "text": "Електроенергийният системен оператор (ЕСО) глоби ТЕЦ „Варна”, чийто официален собственик е почетният председател на ДПС Ахмед Доган, с 2 млн. лв. заради невъзможност да осигури студен резерв, предаде  Причината е, според изданието, е, че централата не може да осигури зададените от ЕСО мощности, тъй като не е ремонтирана отдавна и е било нужно да се направи спешен ремонт на котела. Обществените поръчки обаче са спрени с мотив, че \"Булгартрансгаз\" не може да осигури в рамките на 2019 г. необходимото количество природен газ за работата на три енергоблока. „ЕСО извършва контрол на работата на съоръженията на ТЕЦ „Варна”, както и на останалите производители, чрез средствата за търговско измерване и за телеуправление и телекомуникация в реално време\", казват от системния оператор. Именно посредством тези средства през зимния период са установени проблеми в часовете, в които централата е работила общо около 300 часа, за което съгласно договора за предоставяне на студен резерв са наложени санкции от над 2 млн. лв. За една година - до края на юли 2019 г., ТЕЦ „Варна” получи над 27 млн. лв. от държавата, за да поддържа в готовност своите мощности в случай на недостиг на електроенергия в страната. През юни предстоят новите търгове за студен резерв, от които най-вероятно централата отново ще спечели.", "date": "2019.05.30", "title": "ЕСО глоби тец-а на Доган с 2 млн. лв. заради неактивиран студен резерв"}
{"url": "https://www.24chasa.bg/novini/article/7480284", "text": ", установила аутопсията на трупа. Пред \"24 часа\" съдебният медик д-р Косьо Янков разкри, че сърцето на иначе напълно здравия младеж е спряло вследствие на токов удар. Установено е, че барманът се е допрял с двете си длани върху метален плот, по който е имало оттечка, най-вероятно заради неизправност в ел.инсталацията. Така токът преминал през дланите и буквално спрял сърцето на бармана Виктор Върбанов от Шумен. По тялото на нелепо загиналия мъж не е имало никакви следи от поражението. Експерти обясниха, че белези от изгаряне се получават най-вече когато токовият удар е причинен от тънък проводник. След резултатите от аутопсията на място в плажния созополски бар са изпратени експерти, които да огледат електрическата инсталация в заведението и електроуредите. Както 24 часа писа, инцидентът в култовия бар на плаж \"Хармани\" в Созопол стана на 29 май сутринта. Около 9 часа барманът опитал да влезе в кухнята, но вратата била заключена. Тогава се промушил през тясно прозорче, през което готвачите подавали храната на сервитьорите. Секунди по-късно се чул шум от съборени съдове, а колеги на бармана го открили на земята в безпомощно състояние. Предполага се, че точно провирайки се през тясното прозорче мъжът се е подпрял с длани на метален плот, по който за нещастие протичал ток. Близо до плота имало тръби за топлата вода, а отсреща на стената - бойлер. От заведението отказаха коментар. Междувременно колеги на загиналия Виктор от Созопол се прощават с него в социалните мрежи, описвайки го като \"човек с голямо сърце, широка усмивка и чувство за хумор\". Виктор е човекът, който посвети живота си да развива себе си и баровата култура в България, пише на страницата си във фейсбук известен ресторант в Созопол и публикува снимка на Виктор.", "date": "2019.05.30", "title": "Токов удар спрял сърцето на бармана в Созопол (Снимка)"}
{"url": "https://www.24chasa.bg/novini/article/7479301", "text": "От 8 до 12 юли в град Нинбо, провинция Джъдзян, ще се проведат Първото изложение „Китай – Централна и Източна Европа\" и международен панаир за потребителски стоки, съобщи помощникът на търговския министър Ли Чънган. Той уточни, че това е единственото подобно събитие на национално равнище между Китай и централно- и източноевропейските държави и ще премине под мотото „Задълбочаване на отварянето и взаимноизгодното сътрудничество\", предава  . През 2018 г. стокообменът между Китай и 16-те държави от ЦИЕ е достигнал 82,2 милиарда долара, което представлява ръст от 55% спрямо 2011 г. Увеличението на вноса в Китай от този регион е надвишило 80% в сравнение с преди седем години. Според вицегубернатора на провинцията Джу Цундзиу, по време на предстоящите изложения ще се състоят редица форуми и кръгли маси, а изложбената площ е 110 хиляди кв.м.", "date": "2019.05.30", "title": "Нинбо ще бъде домакин на Първото изложение „Китай – ЦИЕ\""}
{"url": "https://www.24chasa.bg/novini/article/7480543", "text": "Президентът на Австрия Александър ван дер Белен реши да назначи председателката на Конституционния съд Бригите Бирлайн за временен канцлер, след като в понеделник парламентът гласува вот на недоверие на правителството на Себастиан Курц заради скандален видеозапис, предадоха Ройтерс и Асошиейтед прес. 69-годишната Бирлайн е председател на Конституционния съд от февруари 2018 г. Тя ще ръководи преходно правителство до предсрочните избори, които вероятно ще са през септември. Бригите Бирлайн става първата жена канцлер на Австрия, предава БТА. \"Тя е настоящият председател на австрийския Конституционен съд, а в близките дни ще я назнача за федерален канцлер на Република Австрия\", заяви Ван дер Белен. Досегашният канцлер Себастиан Курц сложи край на коалицията между своята дясна Австрийска народна партия и крайнодясната Австрийска партия на свободата (АПС), след публикуването на запис със скрита камера, на който лидерът на АПС Хайнц-Кристиан Щрахе предлага да осигури на мнима племенница на руски олигарх важни договори за обществени поръчки в замяна на незаконно финансиране.                                                                                                                                                                                                                                                                                                                       ", "date": "2019.05.30", "title": "За първи път в историята жена ще бъде временен канцлер на Австрия (Снимки)"}
{"url": "https://www.24chasa.bg/novini/article/7480552", "text": "Окръжна прокуратура – Перник е предала на съд Д.Н. по обвинение за извършено от него престъпление – управление на МПС без необходима правоспособност, довело до причиняване на смъртта на мотоциклетист, съобщиха от пресцентъра на прокуратурата Към м. юли 2018 г. обвиняемият Н. бил непълнолетен и учел в професионална гимназия в гр. Перник. Не притежавал свидетелство за управление на МПС и не бил правоспособен водач. На 05.07.2018 г. бащата на Д.Н. му споделил, че е необходимо да бъде измит радиаторът на притежавания от него трактор „Беларус“, паркиран в двора на дома им в с. Кладница. Момчето предложило да го направи и към 18 ч. приключило със задачата. Тъй като решил, че МПС е лошо паркирано, обвиняемият решил да го премести. Междувременно бащата на обвиняемия не знаел за предстоящо извършване на тази маневра от сина му. Д.Н. взел ключовете за трактора и се качил на него, заедно с негов приятел, след което запалил двигателя и привел машината в движение. Излизайки от двора перпендикулярно на пътното платно на ул. „Витоша“, тракторът се движел със скорост около 9 км/ч. В същия момент по средата на уличното платно със скорост 78 км/ч преминавал мотоциклет м. „Хонда“, управляван от Г.В. Мъжът бил правоспособен водач на МПС за категория „В“, но не и за категория „А“, необходима за управление на мотоциклет. Освен това имал множество наложени административни наказания за нарушение на Закона за движението по пътищата. Г.В., въпреки че забелязал навлизащия на пътя трактор, не задействал своевременно спирачната уредба на мотоциклета. Със закъснение той направил опит да го заобиколи отдясно, но не успял. Последвал челен удар между двете МПС, при което мотоциклетът се вклинил под двигателя на селскостопанската машина, а водачът му изпаднал от седалката на пътното платно. За случая бил подаден сигнал на телефон 112, а пострадалият В. бил откаран в болнично заведение. Въпреки предприетото лечение, два дни по-късно мъжът е починал, вследствие на множество тежки увреждания – гръдна, коремна и тазова травми. Според заключението на изготвената автотехническа експертиза, ударът между двете моторни превозни средства е настъпил вследствие неправилните действия и на двамата водачи. Предстои наказателното производство срещу обвиняемия Д.Н. да продължи в съда.", "date": "2019.05.30", "title": "Съдят ученик, подкарал трактор без книжка и блъснал мотоциклетист"}
{"url": "https://www.24chasa.bg/novini/article/7480573", "text": "Арестуваната бизнесдама Маринела Арабаджиева кацна със самолет от Испания на летище София малко след 17,10 ч. Екстрадицията й бе разрешена от испанските съдебни власти по дело на Специализираната прокуратура срещу нея и част от семейството й. Арабаджиева е в обвинена като член на престъпна група, за данъчни престъпления и за пране на пари. Тя бе върната в София с редовен полет от Мадрид. Заедно с мъжа й Ветко Арабаджиев бяха задържани на 7 март след 6-месечно издирване в имение на Георги Семерджиев в градче край Барселона. Съпругът бе върнат в началото на май.  От летище София Арабаджиева ще бъде качена в кола на съдебна охрана и откарана в следствен арест, където разследващи ще я запознаят с обвиненията, които са й повдигнати. В следващите часове спецпрокуратурата ще поиска и постоянен арест от съда за бизнесдамата.  По-рано през деня зам. главният прокурор Иван Гешев коментира в Монтана екстрадицията на Арабаджиева така: \"Прибираме си олигарсите ог цял свят по родните места. Това е ситуацията след повдигнати обвинения\".", "date": "2019.05.30", "title": "Под конвой Маринела Арабаджиева кацна на летище София (Снимки)"}
{"url": "https://www.24chasa.bg/novini/article/7480306", "text": "550 медици бяха отличени от пациентите им  в рамките на инициативата на в. \"24 часа\" - \"Лекарите, на които вярваме\". 300 от тях присъстваха на церемонията на 29 май в НДК София и получиха лично призовете си.                                                                                              ", "date": "2019.05.30", "title": "Вижте \"Лекарите, на които вярваме\" (Галерия)"}
{"url": "https://www.24chasa.bg/novini/article/7480558", "text": "Агенция „Пътна инфраструктура“ стартира обществената поръчка за избор на изпълнител на строителния надзор при проектирането и изграждането на платното за София на автомагистрала „Струма“, в участъка Крупник - Кресна, съобщиха от пресцентъра на АПИ. Това е платното, което ще преминава източно от Кресненското дефиле по ново трасе. Кандидатите за извършване на строителния надзор на двата участъка могат да подават офертите си до 17,30 ч. на 4 юли 2019 г. Индикативната стойност на поръчката за строителен надзор е 21 883 037 лв. без ДДС. Проектът се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г. В момента АПИ провежда обществените поръчки за избор на изпълнители на проектирането и строителството на двата участъка и тръжната комисия разглежда документите на кандидатите. Общата дължина на отсечката Крупник - Кресна, лот 3.2.1 и лот 3.2.2, е 23,6 км. Ще бъдат изградени 7 тунела, 21 виадукта, 4 пътни възела, 12 надлези и подлези. В лот 3.2.1 - с дължина 13,2 км, е участъкът от лявото платно на автомагистралата от км 375+860 до км 389+100 и прилежащите пътни връзки. Габаритът на пътя е Г10.50 - с две ленти за движение с ширина 3.5 м, водещи ивици по 0.25 м и два банкета с ширина 1.5 м. При надлъжен наклон над 4% ще бъде направена и трета лента за товарните автомобили. Достъпът до трасето ще бъде осигурено през 3 пътни възли: Пътен възел „Полето“ при км 379+470, който ще осигурява достъпа от посока Кулата до селата Брежани и Полето, както и включване в автомагистралата в посока София. Пътен възел „Мечкул“ при км 384+230, който ще осигурява достъпа от посока Кулата до селата Мечкул и Брежани, както и включване в автомагистралата в посока София. Пътен възел „Стара Кресна“ при км 387+620, който ще осигурява достъпа от посока Кулата до селата Стара Кресна, Ощава, както и включване в автомагистралата в посока София. В този участъка ще бъдат построени 3 тунела - „Симитли“ /с дължина 211 м/, „Ракитна“ /1 135 м/ и „Стара Кресна“ /1 052 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 броя надлези и подлези. Индикативната стойност на поръчката за строителен надзор на лот 3.2.1 e 11 119 907 лв. без ДДС. В лот 3.2.2 - с дължина 10,4 км, е участъкът от лявото платно на автомагистралата от км 389+100 до км 399+500. В този лот е включен и обходния път на Кресна, който е 5,5 км (от км 396+137 до км 401+691). Габаритът на пътя е Г10.50 - с две ленти за движение с ширина 3.5 м, водещи ивици по 0.25 м и два банкета с ширина 1.5 м. При надлъжен наклон над 4% е предвидена трета лента за товарните автомобили. При обходния път на Кресна ще бъде изградена площадка за краткотраен отдих, която ще бъде с електричество, вода и канализация. От площадката ще има и връзка с населеното място Кресна. В участъка ще бъдат изградени 4 тунела - „Тисата“ /171 м/, „Света Неделя“ /1,3 км/, тунел „Кресна 1“ /358 м/ и „Кресна 2“ /230 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукти с приблизителна дължина 5 км, както и 9 надлези и подлези. Чрез пътен възел „Кресна“ - при км 401+640, ще се осигурява достъпа в посока Кулата, София, път I-1. Индикативната стойност на обществената поръчка за строителен надзор на лот 3.2.2 е 10 763 130 лв. без ДДС.", "date": "2019.05.30", "title": "Стартира обществената поръчка за надзор при строежа на Крупник - Кресна от „Струма“"}
{"url": "https://www.24chasa.bg/novini/article/7480015", "text": "Достъпът на някои регистри на Агенцията по вписванията ще бъде ограничен в определени дни на юни, като целта оптимизацията на компютърните системи и програмните продукти, съобщават от агенцията. Като първи етап от планираното оптимизиране, в периода от 15:00 ч. до 18:30 ч. на 1 юни 2019 г. (събота), както и на 8-9 юни 2019 г. (събота/неделя) и 15-16 юни 2019 г. (събота/неделя) електронните услуги, предоставяни от Имотен регистър, Търговски регистър, Регистър БУЛСТАТ и Регистър на имуществените отношения на съпрузите няма да бъдат достъпни. Потребителите на електронните услуги, ще бъдат допълнително уведомени, на официалния сайт на Агенцията по вписванията за точното времетраене на спиранията, за датите 8-9 и 15-16 юни 2019г. Периодите и времетраенето на процедурите, в които ще се извършват действията по оптимизация, са съобразени с очакваните натоварвания на системите. Първият етап от планираното оптимизиране е предвиден непосредствено след края на кампанията за деклариране на действителните собственици - 31 май и възможно най-отдалечен от пика на кампанията по подаване на годишни финансови отчети - 30 юни, пише в съобщението.", "date": "2019.05.30", "title": "Ограничават достъпа до някои регистри на Агенцията по вписванията през юни"}
{"url": "https://www.24chasa.bg/novini/article/7480006", "text": "Предполагаема невзривена бомба на брега на река Темза се оказа гигантска коледна топка. Сигнал за боеприпас, който се е появил близо до Уапинг, източен Лондон, вдигна полицията на крак. Пристигналите на място спецекипи установили, че бомбата всъщност е празнична украса, пише Си Ен Ен. Властите разпространиха снимка в социалните мрежи. Това се случва няколко дни, след като в Кингстън на Темза е открита бомба от Втората световна война. Наложило се студентите от местния университет да бъдат евакуирани.", "date": "2019.05.30", "title": "Сбъркаха гигантска коледна топка с бомба в Лондон"}
{"url": "https://www.24chasa.bg/novini/article/7480013", "text": "Румънският премиер Виорика Дънчила отказа да отстрани министъра на външните работи Теодор Мелешкану и министъра на вътрешните работи Кармен Дан по призив на президента Клаус Йоханис, който ги обвини в лоша организация на изборите в неделя, предаде Медиафакс. Дънчила заяви днес след разговор с Йоханис, че няма да вземе решение за това кой е отговорен за лошото протичане на вота в чужбина и в някои части на страната, докато не бъде направен обстоен анализ. \"Не искам да вземам прибързани решения. Позицията на премиер изисква отговорност. Въз основа на доклада ще взема мерки, анализирайки внимателно какво се е случило, дали е имало грешки, и ако е имало такива, отговорните за тях трябва да платят, но не можем да прилагаме санкции без подробен анализ\", заяви премиерът. \"Трябва да видим какви мерки да вземем, така че това, което не е било добре, да не се повтаря на следващите избори\", добави Дънчила. Вчера Йоханис поиска незабавно отстраняване на министрите на външните и вътрешните работи заради лошата организация на изборите в неделя. \"Видяхме всички с голяма тъга кадрите с хиляди и хиляди румънци, стоящи на безкрайни опашки, хора, които са отишли сутринта да гласуват, и са успели да го направят чак вечерта (. . .) Тези проблеми трябва да бъдат решени спешно, защото идват следващи избори\", подчерта държавният глава. Президентът каза също, че ще създаде смесена комисия в рамките на президентската администрация, която ще работи за добрата организация на президентските избори, които се очаква да се състоят в края на годината. Йоханис каза, че взема това решение, защото няма доверие в правителството.", "date": "2019.05.30", "title": "Дънчила отказа да уволни външния министър по искане на президента Йоханис"}
{"url": "https://www.24chasa.bg/novini/article/7480029", "text": "Състав на Върховния административен съд (ВАС), ръководен лично от председателя му Георги Чолаков, спря делото за т.нар. такса сградна инсталация, за да изчака произнасянето на Съда на Европейския съюз по две преюдициални запитвания, съобщиха от пресцентъра на ВАС. Предмет на делото във ВАС е приложение към чл. 61, ал. 1 от Наредба № 16-334 от 6 април 2007 г. за топлоснабдяването. С него се регламентира методиката за дялово разпределение на топлинната енергия в сгради – етажна собственост. А граждани оспорват частта, в която се предвижда, че количеството топлинна енергия, отдадена от сградната инсталация, се разпределя пропорционално на отопляемия обем на имотите по проект. По време на делото върховните съдии Георги Чолаков, Нина Докторова, Румяна Монова, Кремена Хараланова и Владимир Първанов са установили, че две български съдилища са се обърнали към съда в Люксембург с въпроси, чийто отговор пряко касае въпроса с т. нар. „такса сградна инсталация“. Поставените пред Съда на ЕС въпроси са следните:  Върховните съдии са категорични, че тези въпроси са от съществено значение за делото срещу наредбата за топлоснабдяването и затова са го спрели.", "date": "2019.05.30", "title": "Делото „Сградна инсталация“ ще чака съда в Люксембург"}
{"url": "https://www.24chasa.bg/novini/article/7480044", "text": "На 1 юни 2019 г. стартира ежегодният конкурс за Наградата „Джон Атанасов“ на Президента на Републиката. Конкурсът носи името на световноизвестния изобретател от български произход Джон Атанасов – създател на първия електронен цифров компютър с регенеративна памет, съобщиха от прессекретариат на президента. От началото на инициативата през 2003 г., Наградата „Джон Атанасов“ се връчва на изявили се в световен мащаб млади български учени и изследователи в областта на компютърните науки. Сред лауреатите на президентската награда са ръководители на изследователските центрове на водещите в света в областта на компютърните науки научно-изследователски институти и мултинационални компании. Участниците в конкурса за наградата през 2019 г. ще се съревновават за отличия в следните категории: 1.Награда „Джон Атанасов“ на Президента на Република България; 2.Две Грамоти „Джон Атанасов – Ученици и техните преподаватели“ – първата за успехи, постигнати през годината от екип ученик-преподавател в международните олимпиади по информатика и втората за успехи, постигнати през годината от екип ученик-преподавател в международните олимпиади по информационни технологии; 3.Грамота „Джон Атанасов – за проект с голям обществен принос“; 4.Грамота „Джон Атанасов – за дебютен пробив в областта на компютърните технологии“. Носителите на Наградата и Грамотите „Джон Атанасов“ се определят от жури, съставено от водещи в областта на компютърните науки учени и експерти. Крайният срок за кандидатстване за отличията в отделните категории на Наградата „Джон Атанасов“ е 10 септември 2019 година. Правилата за всяка от категориите и необходимите документи за участие в конкурса са публикувани на сайта на президентската институция.", "date": "2019.05.30", "title": "Започва конкурсът за наградата „Джон Атанасов“ – 2019 година"}
{"url": "https://www.24chasa.bg/novini/article/7480030", "text": "Министърът на околната среда и водите Нено Димов участва в представянето на нова система за предоставяне на информация за качеството на атмосферния въздух (КАВ) в реално време, разработена от Изпълнителната агенция по околна среда (ИАОС). „Това е поредна стъпка, която предприемаме по най-важния приоритет, който поставих още преди две години, встъпвайки в длъжност – подобряване на качеството на въздуха и информиране на обществото. Защото качеството на въздуха е пряко свързано с качеството на живот и здравето на хората“, обясни министър Димов. Той напомни, че първата стъпка за по-добро информиране на обществеността за качеството на въздуха е направена през 2018 г., когато данните, които се получават от мониторинговата система в България, са свързани с Европейската агенция по околната среда. „Преминахме всички тестове и тази връзка вече работи много добре. Втората стъпка реализираме сега - да има онлайн информация на сайта на ИАОС в реално време от всички пунктове за данните, които замерваме“, подчерта Нено Димов. „При разработване на информационната система е спазено европейското и българското законодателство, съобразили сме се с европейския индекс за качеството на атмосферния въздух. В системата се визуализират данни, които постъпват в реално време в националната система за мониторинг на околната среда. В графиката по подразбиране винаги се представят данните от последните 24 часа, а в системата са заредени и всички от 2015 г. насам. За всеки показател има въздействие върху човешкото здраве, като източник на тази информация е Министерството на здравеопазването“, допълни Росалина Инджиева, директор на Дирекция „Информационно обслужване, технологии, международно сътрудничество и връзки с обществеността“ в ИАОС. „За първите три месеца на 2019 г. най-много дни със замърсяване на въздуха с фини прахови частици са измерени в Смолян. Следват Горна Оряховица, жк „Тракия“ в Пловдив, Монтана, Никопол, жк „Надежда“ в София. Почти няма замърсявания в Сливен, Добрич, Пирдоп, Бургас, Девня, Стара Загора. Единственият проблемен за България замърсител са фините прахови частици, като превишенията на нормите се отчитат почти изцяло през зимния сезон“, отчете Валери Серафимов, директор на Дирекция „Мониторинг и оценка на околната в среда“ в ИАОС. Министър Димов напомни, че с влезлия в сила в началото на 2019 г. Закон за чистотата на атмосферния въздух от местната власт и от всички ангажирани към опазване чистотата на атмосферния въздух се изисква постигане на конкретни резултати. Той уточни, че постигането на резултат не означава още на следващата година да бъдат изпълнени всички норми, но трябва да има тенденция към подобряване в тригодишен период. Министърът посочи още, че миналата година е била отворена процедура за подпомагане на 7 общини за предприемане на мерки за намаляване на вредните ефекти при битовото отопление. В допълнение на 28 май тази година Комитетът за наблюдение на ОП „Околна среда” (ОПОС) прие промени в програмата, с които е разширен обхватът на приоритетната ос „Подобряване качеството на атмосферния въздух“. Така е осигурен допълнителен ресурс от 390 млн. лв. за 11 общини, които ще бъдат подпомогнати при закупуването и доставката на съвременни екологични транспортни средства, а целта е намаляване на вредните емисии във въздуха, на шума и вибрациите, както и значително спестяване на енергия. „Така ресурсът, който осигуряваме на местната власт за подобряване качеството на атмосферния въздух, е съществен и чакаме резултати“, подчерта министър Димов. Новата система за предоставяне на информация на обществеността за качеството на атмосферния въздух визуализира данни, събирани и обработвани от Националната автоматизирана система за мониторинг на КАВ. Информационната система използва географски карти за представяне на измервателните пунктове от Националната автоматизирана система за мониторинг на КАВ. Тя предоставя възможност за преглед на измерваните от даден пункт концентрации на съответните замърсители. Данните за измерените концентрации се визуализират с помощта на графики. Информационната система предоставя както възможността за преглед на данни в реално време, така и възможност за изготвяне на справочна информация за измерените средночасови, средноденонощни и средногодишни стойности на съответните замърсители. Показателите, за които може да бъде изготвена справочна информация чрез системата, са: фини прахови частици (ФПЧ10 и ФПЧ2,5), серен диоксид, азотен диоксид, озон и метеопараметри. В системата е достъпна информация от 2015 г. до момента. Визуализирането на информация за качеството на атмосферния въздух се извършва на базата на постъпващите в реално време данни от Националната автоматизирана система за мониторинг на КАВ. Тя е публично достъпна на интернет страницата на ИАОС.", "date": "2019.05.30", "title": "Нова система информира за качеството на въздуха в реално време"}
{"url": "https://www.24chasa.bg/novini/article/7480056", "text": "Семейство Паси е осъдило на първа инстанция папараците на предаването \"Папараци\", водено от Николета Лозанова. За това съобщи Гергана Паси в личния си профил във фейбук. През юни 2015 г. Паси сподели в социалните мрежи, че тя и семейството й са следени от два автомобила и попита дали някой ги разпознава. Оказа се, че младежите са папараци на предаването.  Тогава семейство Паси подава жалба в полицията и завежда дело, което е спечелено на първа инстанция.", "date": "2019.05.30", "title": "Гергана Паси осъди \"Папараци\", хората на Николета Лозанова я следяха"}
{"url": "https://www.24chasa.bg/novini/article/7480074", "text": "Повече от 750 000 граждани на Европейския съюз са кандидатствали да останат да живеят във Великобритания, след като страната напусне единния блок, заяви в четвъртък британският министър на вътрешните работи Саджид Джавид, съобщава Ройтерс. Въпросът какво ще се случи с повече от 3 милиона граждани на ЕС, живеещи във Великобритания, беше един от първите, които трябваше да бъдат разисквани при разговорите за развод с единния блок. Великобритания заяви, че гражданите на ЕС трябва да подадат молба за \"постоянен статут\" най-малко до 31-ви декември 2020-а година, независимо дали британският парламент одобри Брекзит сделка с ЕС, предава  . На този етап Великобритания трябва да напусне съюза до 31-ви октомври, но след като премиерът Тереза ??Мей се оттегли от своя пост, онези, които се борят да я заместят, са разделени по въпроса дали да търсят отново промяна на този краен срок. \"Гражданите на ЕС са наши приятели, съседи и колеги, които допринасят толкова много за тази страна. Какъвто и да е резултатът от Брезкит, ние искаме те да останат\", заяви Саджид Джавид, като добави, че досега са били подадени 750 хиляди заявления от европейски граждани за постоянно пребиваване в Обединеното кралство. Данни, публикувани от неговото министерство, показаха, че общо 621 400 души са подали заявления до края на април, като 389 900 от тях са постъпили през първия месец, след като самата програма стартира напълно на 30-и март, а останалите са били подадени още по време на тестова фаза, която започна през август миналата година. Съгласно Схемата за уседналост на ЕС, на гражданите на съюза, които са живели непрекъснато във Великобритания в продължение на пет години, може да бъде предоставен статут на уседналост, според който им се предоставят същите права за работа, обучение и достъп до доходи и услуги, каквито те и понастоящем имат. Най-голямата група са полските граждани, като към момента са подали заявления 103 200 души, последвани от 89 900 румънци и 70 800 италианци, показват данни на вътрешното министерство. Взето е решение за подадени общо 445 000 заявления, като на една трета от тях е предоставен статут на уседналост. Останалите са получили \"предварителен\" статут на уседналост и те могат да кандидатстват за постоянен такъв, когато достигнат заложения петгодишен период.", "date": "2019.05.30", "title": "Над 750 000 граждани на ЕС искат да останат във Великобритания след Брекзит"}
{"url": "https://www.24chasa.bg/novini/article/7480092", "text": "На 29-ти и 30-ти Май 2019 г. Щабният елемент за интегриране на силите на НАТО (NFIU BGR) навлезе във втора фаза от втория етап на процеса за потвърждаване на сертификацията си, който е сложен и периодичен процес на оценка на способностите, провеждащ се на всеки три години. Щабният елемент беше оценяван от експерти от Министерство на отбраната на Република България. От името на Върховния главнокомандващ на силите на НАТО, наблюдатели от Многонационалната дивизия – Югоизток (Румъния), наблюдаваха и оказваха контрол по време на ре-сертификацията. Комисията извърши проверка на способностите и изпълнението на критериите за оценка, в контекста на предстоящото учение “SABER GUARDIAN 19”. В допълнение бяха изнесени няколко презентации пред Комисията за оценка, относно дейността на Щабния елемент по време на предстоящото учение. По време на тези брифинги председателят на Комисията за оценка полковник Даниел СПАСОВ (Заместник-директор на дирекция „Операции и подготовка“ в МО) постави въпроси към различните експерти от Щабния елемент, на които получи адекватен и професионален отговор. През тези два дни председателят на Комисията за оценка полковник Даниел СПАСОВ и старшият наблюдател от НАТО полковник Константинос КОКОНАС изразиха първоначалното си одобрение за това, което беше демонстрирано и направено от личния състав на Щабния елемент. Командирът на Щабния елемент полковник Светослав ХАЛВАДЖИЕВ изрази своята благодарност към личния състав на Щабния елемент за доброто представяне и изпълнението на поставените задачи.", "date": "2019.05.30", "title": "„Щабният елемент за интегриране на силите на НАТО продължава процеса по потвърждаване на сертификацията си"}
{"url": "https://www.24chasa.bg/novini/article/7480093", "text": "Вицепрезидентът Илияна Йотова разговаря с президента на регионалния парламент на Федерална провинция Хесен Борис Райн. Двамата обсъдиха резултатите от европейските избори и предизвикателствата пред Европейския съюз. Общо беше мнението, че не са се сбъднали най-големите страхове за победа на гласовете против Европа. „Най-лесно е да се заиграваш със страховете на хората. Тези партии започват да губят доверие, когато влязат в управлението и трябва да вземат реални решения, които зорко се следят от избирателите“, подчерта вицепрезидентът Йотова. Като слаб определи Илияна Йотова отиващия си мандат на Европейската комисия. Много от важните въпроси като миграционната политика и политиката за сигурност бяха оставени за следващия мандат. Борис Райн посочи като грешка факта, че страните от външните граници на ЕС са били оставени дълго време сами да се справят с миграционния натиск, съобщиха от прессекретариата на президента. „За ръководители на Европа са необходими смели и решителни хора, които знаят какво искат европейските граждани. Такъв човек трябва да оглави и Европейската комисия“, изтъкна Илияна Йотова. Президентът на парламента на Хесен се обяви за повече прозрачност в разговорите за европейските постове. По думите му е необходим обществен диалог по темата, а не задкулисни договорки. „По-важни от постовете са политиките“, заяви Илияна Йотова и подчерта, че трябва да се търсят балансите между Западна и Източна Европа и да се сложи край на политиката на двойните стандарти. Вицепрезидентът постави въпросите за двойните стандарти при храните и приемането на България в Шенген. Илияна Йотова и Борис Райн обсъдиха и вътрешни за България и Германия въпроси. Вицепрезидентът заяви, че Федералната република може да бъде добър партньор на нашата страна за засилване на дуалното обучение в борбата с недостига на професионално подготвени кадри. Президентът на регионалния парламент подчерта, че липсата на квалифицирана работна ръка също е проблем за Германия. Райн изтъкна, че дуалната система на обучение подпомага икономическото развитие, но в момента се наблюдава тенденцията младите хора да се стремят към академично образование, а не към професионално.", "date": "2019.05.30", "title": "Йотова: Трябва да се търсят балансите между Западна и Източна Европа"}
{"url": "https://www.24chasa.bg/novini/article/7480064", "text": "Във Велико Търново осъдиха рецидивист на девет месеца лишаване от свобода, което да се изтърпи при първоначален строг режим, за извършена кражба на мобилен телефон. Присъдата е следствие от постигнато споразумение с Районната прокуратура. Р. Д. се призна за виновен за това, че на 31.03.2018 г. в град В. Търново, ул.„Поп Матей Преображенски“ в заведение, при условията на опасен рецидив, отмъкнал от жена мобилен телефон „Самсунг Галакси А8“ на стойност 435 лева, кожен кейс за мобилен телефон на стойност 15 лева, всичко на обща стойност 450 лева - престъпление по чл.196, вр. чл. 194, вр. чл.29 от НК. Причинените с престъплението имуществени вреди са възстановени. Споразумението има последици на влязла в сила присъда.", "date": "2019.05.30", "title": "9 месеца строг затвор за рецидивист,\nоткраднал мобилен телефон във Велико Търново"}
{"url": "https://www.24chasa.bg/novini/article/7480094", "text": "Туристическо изложение, което представя природни забележителности в седем области от България и Румъния откри днес в Монтана, кметът Златко Живков. За популяризирането на красивото наследство си подават ръка три неправителствени организации Агенцията за регионално развитие и бизнес център 2000 – Монтана, АРРБЦ - Видин и Румънската асоциация за технологичен трансфер и иновации в Крайова. Те изпълняват общ трансграничен проект \"Мрежа за устойчиво използване на природното наследство и ресурси в трансграничния регион Като и председател на агенцията в Монтана, която е водеща по проекта, кметът Живков, поздрави всички участници. Той им пожела да поддържат все така високо нивото на съвместните си изяви. Фактът, че река Дунав, която разделя България и Румъния, е втората по дължина граница в Европа, е добра предпоставка за разширяване на трансграничното ни сътрудничество, подчерта Живков. На изложението във фоайето на Младежкия дом в Монтана са подредени 15 щанда с рекламни, информационни материали. Експонирани са и предмети от традиционни за двете страни занаяти, както и макети на защитени птици и животни. Представени са най-красивите местности и туристически атракции в седем области - Видин, Враца, Монтана, Плевен, Олт, Долж и Мехединци. По проекта досега бе направено приложение за мобилни устройства, което функционира като навигатор, с актуална информация в текст и снимки за туристическите забележителности в областите. Приложението може да се изтегли безплатно от Apple App Store и Google Play под наименованието NATURE IN HAND. Освен това през април бе организиран демотур за фирми и сдружения, работещи в сферата на туризма и журналисти. Трансграничният проект е на стойност 511 696 евро, осигурени от Европейския съюз, чрез Европейския фонд за регионално развитие.", "date": "2019.05.30", "title": "Събраха 9 области от България и Румъния в общ туристически пакет"}
{"url": "https://www.24chasa.bg/novini/article/7480088", "text": "Председателят на Народното събрание Цвета Караянчева, председателят на Комисията по здравеопазването Даниела Дариткова, народни представители и гости на парламента се включиха в инициатива в подкрепа на по-добрата информираност за симптомите на множествената склероза и нейните скрити прояви. Това съобщиха от пресцентъра на парламента. По повод Световния ден на множествената склероза – 30 май, в парламента бяха представени материали за превенция и ранна диагностика на множествената склероза. Инициативата е под патронажа на Комисията по здравеопазването, която организира в рамките на днешното си заседание дискусия на тема „Моята невидима МС“. Множествената склероза е едно от най-често срещаните автоимунни заболявания на централната нервна система, засягащо предимно млади хора в активна възраст между 15 и 50 години. Причината за възникване на заболяването все още не е известна, като лечението е насочено предимно към предотвратяване на трайната инвалидизация и възстановяване на функциите след пристъп, както и превенция на нови пристъпи. По данни на невролозите болните от МС в България са около 7000 и всяка година диагнозата се поставя за пръв път при нови 160 души. Основното послание на тазгодишната кампания е „Не е нужно да виждаш симптомите ми, за да повярваш, че ги има\". Основна цел на кампанията е да се повиши информираността за множествената склероза, за съвременните постижения на медицинската наука и практика в областта на превенцията, ранната диагностика, лечението и рехабилитацията на хората с множествена склероза в България.", "date": "2019.05.30", "title": "Политици за по-добрата информираност за симптомите на множествената склероза"}
{"url": "https://www.24chasa.bg/novini/article/7480046", "text": "Министърът на правосъдието Данаил Кирилов призова Висшия съдебен съвет (ВСС) да не подкрепи части от годишния доклад за дейността на съдилищата и ВКС за 2018 г., за да може те да бъдат редактирани. Кирилов посочи, че не е съгласен с две части на доклада на съдилищата. В първата е констатацията, че забраната на съдилищата да публикуват осъдителни присъди преди осъдените да са вкарани в затворите води до ограничаване само на публичността на процеса, а не на случаите на бягства или укриване от правосъдието. Този извод за промените в Наказателно-процесуалния кодекс (НПК) прави председателят на Върховния касационен съд (ВКС) Лозан Панов в годишния доклад. „Няма как да не подчертая промените в НПК и Закона за съдебната власт от 2017 г., заради които се наложи през 2018 г. пленумът на ВСС да вземе решение да иска автентично тълкуване от законодателя за публикуването на окончателните съдебни решения по наказателни дела. В момента прокурорите дават интервюта по тях, коментират ги, а на съда е забранено да съобщи решението си. Това ограничава публичността в правораздаването. В същото време съдът не може да откаже препис от решението на осъдения и на неговия адвокат, така че те така или иначе научават каква е присъдата“, отговори му Панов. Вторият момент от доклада, с който правосъдният министър не е съгласен, е констатацията за притеснителна за върховенството на правото тенденция за множество коментари и реакции на изпълнителната и законодателната власт след две негови тълкувателни решения, постановени през миналата година. Членът на ВСС Цветинка Пашкунова разясни каква е процедурата по закон и отговори на Кирилов: „Докладът на ВКС инкорпорира доклада, приет от пленума на ВКС и обобщен доклад на всички съдилища. В него има извадки и констатации на председателите на апелативните съдилища в частта, в която министърът на правосъдието има възражение. Когато има възражение по докладите, ние представяме протокола от заседанието си заедно с доклада на правната комисия в Народното събрание, където председателите на върховните съдилища и главният прокурор се изслушват. Там правомощие на правната комисия или на Народното събрание е да приеме или не приеме частично представения доклад“, обясни тя. Подкрепи я председателят на ВАС Георги Чолаков, който обяви, че ВСС приема доклада, а когато има възражения по него, изпраща на Народното събрание и протокола от заседанието си. Той уточни, че съветът няма правомощия да редактира и да отхвърля годишните доклади. Със 17 гласа \"за\" и нито един против ВСС прие доклада на ВКС и заедно с протокола от заседанието ще го изпрати на парламента.", "date": "2019.05.30", "title": "Данаил Кирилов поиска Лозан Панов да си редактира годишния доклад на съдилищата"}
{"url": "https://www.24chasa.bg/novini/article/7480111", "text": "По повод Международния ден на детето БДЖ и тази година ще спази добрата си традиция и ще подари безплатно пътуване на всички български деца на възраст до 14 години, съобщиха от превозвача. Младите пътници могат да се възползват от тази възможност от 00.00 ч. до 24.00 ч. на 1 юни във всички пътнически и бързи влакове /2-ра класа/. При условие, че пътуването започва с нощен влак, който заминава преди 24.00 ч. на 1 юни, безплатното пътуване важи до пристигането на влака в крайната гара на следващия ден. На празничния ден безплатното пътуване за децата до 14 години ще важи и за влака по маршрута Пловдив - Одрин - Пловдив. Възрастта на децата се удостоверява с копие на акт за раждане или друг документ доказващ възрастта, както и с железопътни карти \"Дете\" и \"Учащ\". Запазените места за всички категории влакове и спалните места се заплащат. Децата на възраст до 10 години задължително пътуват с придружител. БДЖ поздравява своите най-малки пътници с предстоящия празник - Международния ден на детето, и им пожелава щастливо детство, усмивки и весели игри през лятната ваканция, се посочва в съобщението.", "date": "2019.05.30", "title": "БДЖ подарява безплатно пътуване на децата по случай 1 юни"}
{"url": "https://www.24chasa.bg/novini/article/7480135", "text": "Хърватският финансов министър Здравко Марич и гуверньорът на централната банка Борис Вуич призоваха Хърватия да се присъедини към Единния механизъм за надзор на Европейската централна банка, което е първата стъпка към влизането на страната в еврозоната. Процедурата по замяната на хърватската куна с еврото може да се случи след пет години, съобщава БГНЕС, цитирайки медии в Загреб. Членството в Единния надзорен механизъм на ЕЦБ е задължително за всички членове на еврозоната, докато други страни от ЕС могат доброволно да се присъединят. „Това е една от последните стъпки, които Хърватия предприе преди официалното искане за въвеждане на еврото“, се казва в печата. Според наблюдатели евентуалната подмяна на националната валута с европейската през 2024 г. ще съвпадне с 30-годишния от въвеждането на хърватската куна.", "date": "2019.05.30", "title": "Хърватия иска да въведе еврото"}
{"url": "https://www.24chasa.bg/novini/article/7479765", "text": "Мъжете, чиито майки са се сблъскали със стрес в началото на бременността си, са с по-лошокачествена сперма и по-ниско ниво на тестостерона в сравнение с другите представители на силния пол. Това разкриват резултатите от изследване, публикувано в Human Reproduction. Изследването обхванало 643-ма 20-годишни австралийци. Оказало се, че онези от тях, чиито майки са имали поне 3 стресиращи събития, като развод, смърт на близък или загуба на работно място, през първите 18 седмици от бременността си, са с 36 на сто по-малко сперматозоиди, които са с 12 на сто по-малко подвижни. Нивото на тестостерона им е с 11 на сто по-ниско в сравнение с мъжете, чиито майки не са били подложени на стрес в началото на бременността си. Съществени различия обаче не са наблюдавани, когато майките са подложени на стрес през последното тримесечие от бременността си, пише БТА. \"Получените резултати не показват причинно-следствена връзка, но все пак навеждат на мисълта, че излагането на майката на стрес в началото на бременността й - период, свързан с развитието на мъжките репродуктивни органи, може да има значим ефект върху плодовитостта на мъжете по-късно през живота им - заяви експертът по репродуктивна медицина Роджър Харт от университета на Западна Австралия. - Макар че е малко вероятно стресът сам по себе си да е причина за безплодие, той може да допринесе за увеличаване на този риск заедно с други фактори, като тютюнопушене, употреба на алкохол, диабет, затлъстяване и може би излагане на ендокринни смутители.\"", "date": "2019.05.30", "title": "Стресът в начална бременност свързан с по-лошо качество на спермата на децата"}
{"url": "https://www.24chasa.bg/novini/article/7479805", "text": "Парламентът прие годишния доклад на Комисията по енергийно и водно регулиране /КЕВР/ за 2018 г. \"За\" гласуваха 94 депутати, 29 - \"против\" и петима \"въздържал се\", предава БТА. Иван Иванов, председател на КЕВР, обеща и през настоящата 2019 г. в своите решения комисията да защитава обществения интерес. При представянето на доклада той подчерта, че отчитайки нивото на приходите на българските граждани, КЕВР не е допуснала резки изменения на цените на електроенергията, природния газ и топлинната енергия. Иванов коментира още, че все повече цените за крайните потребители ще се определят от външни фактори, сред които цената на въглеродните емисии, конфликтите в страните, производители на суров петрол, цената на природния газ и др. Той открои като важни аспекти от дейността на КЕВР за 2018г. - действията за либерализация на електроенергийния пазар, либерализирането на доставките на природен газ. По думите му стъпка в тази насока е изваждането на независимата енергийна борса на всички производители на енергия, които имат инсталирана мощност 4 MW. Иван Иванов посочи, че в своите решения КЕВР се ръководи от два принципа: решенията да са прозрачни и да са балансирани. \"За да имаме устойчива енергийна система, не трябва да се допусне фалит на дружествата\", каза още председателят на КЕВР. \"По отношение на природния газ, съществен е нашият принос нормативно да обезпечим изграждането на интеконектора с Гърция в Стара Загора. Изключително важен елемент от нашата междусистемна свързаност\", отбеляза Иванов.", "date": "2019.05.30", "title": "Парламентът прие годишния доклад на КЕВР"}
{"url": "https://www.24chasa.bg/novini/article/7479462", "text": "Само десет дни след старта на археологическите проучвания на средновековната крепост \"Калето\" в Свищов, проф. Николай Овчаров съобщи, че са открити първите артефакти за пребиваването на граф Дракула в укреплението. Според археолога находките свидетелстват за обсадата на Влад Цепеш, по-известен като Дракула, през 15 в. \"Тук се разиграват епични битки през 15-16 в., когато е големият сблъсък между Османската империя и Влашкото воеводство. През зимата на 1461 г. Влад Цепеш обсажда крепостта и я превзема след тежка битка, в която, както пише самия той в едно свое писмо, са убити 410 турци, част от тях по неговия любим начин - с набиването на кол. По всяка вероятност тази зима на 1461- 1462 г. е изкарал именно тук в свищовската крепост\", смята проф.Овчаров. Има местна легенда, че той е имал жена и дори наследник в Свищов, но тя е от ново време и не е подкрепена с факти, казва археологът. При разкопките са открити малки оловни гюленца за кулеврини. Това са едни от първите оръдия, характерни до 15-16 в. \"Тези гюллета ни показват именно тези сблъсъци между Дракула и османците\", подкрепя тезата си археологът. Изключителен интерес представлява и откритият частичен надпис на I Италийски легион, датиран от 4 в.. \"Нашата хипотеза е, че става дума за последния период от присъствието на римляните в този район. Към 4-5 в. в следствие на варварските нашествия легионният лагер Нове става незащитим, изоставен е и тогава се изгражда късноантичната крепост\", обяснява Овчаров. Историята на свищовската крепост е много дълга и разкриването й дава потенциал тя да се превърне в интересен обект на културния туризъм. Замъкът над Дунав е изобразен в три гравюри от началото на 19 в., които днес се пазят във Виена. Според описание на османски пътешественик от 17 в. крепостта е имала 7 кули, резервоар за вода, къща за коменданта, джамия, която вероятно е издигната върху християнска църква, раказва проучвателят. От българския период 13-14 в., са открити монети на Иван Александър, Иван Шишман, византийски императори, керамика. Проучванията ще продължат 1 месец и са финансирани с 30 хиляди лв. от община Свищов.", "date": "2019.05.30", "title": "Следи от Дракула в Свищов откри проф. Николай Овчаров (Снимки)"}
{"url": "https://www.24chasa.bg/novini/article/7479785", "text": "Бродуей постави рекорд през сезона 2018-2019 г., що се отнася както до броя на спектаклите, така и до приходите от тях, които почти са се удвоили за 10 години, предаде Франс прес. Продадени са около 14,7 милиона билета, т.е. със 7,1 процента повече, отколкото миналата година, а приходите от продажбата им възлизат на 1,82 милиарда долара, които са със 7,8 процента повече в сравнение с миналата година. Приходите са се увеличили с 94 процента за 10 години и с 211 процента за 20 години. Независимо че сезонът 2017-2018 г. включваше 53 седмици, а следващият сезон - 52 седмици, посещаемостта се е увеличила с 9,5 процента, а продадените билети - с 10,3 процента, предава БТА. Макар че в тазгодишната програма няма мюзикъл, чието представяне да се превърне в събитие, както \"Хамилтън\" през 2015-2016 г., \"Скъпи Еван Хенсън\" през 2016-2017 г., \"The Band's Visit\" през 2017-2018 г., редица спектакли, като например \"Тутси\" и \"The Prom\" (Балът), бяха успешни. Колкото до пиесите, \"Да убиеш присмехулник\" - новата адаптация по шедьовъра на Хърпър Ли, бе атракцията на сезона. \"Да убиеш присмехулник\" дори подобри рекорд по приходи на Бродуей за една седмица. След като цената на билетите рязко се увеличи миналата година, тазгодишното й увеличение е едва с 0,6 процента. Тази стагнация прикрива големите различия между средната цена на билетите за мюзикъли, която намаля с 2,3 процента, и тази за пиеси, която се увеличи с 30 процента. Някои билети за представления на \"Да убиеш присмехулник\" струваха по 499 долара.", "date": "2019.05.30", "title": "Бродуей с рекордни приходи - 1,82 милиарда долара за сезона 2018-2019 г."}
{"url": "https://www.24chasa.bg/novini/article/7479823", "text": "Турция е домакин на най-голямото национално учение в рамките на НАТО за подводни издирвателни и спасителни операции, съобщава \"Хюриет дейли нюз\". В учението \"Куртаран\" /\"Спасител\"/ освен Турция участват и редица други държави, включително България, предаде БТА. Маневрите са започнали на 28 май във военноморската база Аксаз в района на егейския окръг Мугла. Задачата на учението е по въздух и море да бъдат прехвърлени спасителни елементи от страни, където са разположени, до засегнатия район по възможно най-ефективен начин, каза полк. Ниязи Угур, командир на спасителни и подводни лодки. Учението има за цел да спомогне за разработване на методи за съвместни операции в бъдеще по спасяване на подводния персонал на страни от и извън НАТО и въвеждане на съвременни спасителни системи и възможности, добави той. Сред страните участнички са още Азербайджан, Алжир, Бразилия, Грузия, Италия, Канада, Катар, САЩ, Франция. Маневрите се следят от Международния офис за спасяване и евакуация на екипажа на подводни лодки /ISMERLO/.", "date": "2019.05.30", "title": "Турция е домакин на най-голямото учение на НАТО"}
{"url": "https://www.24chasa.bg/novini/article/7479825", "text": "По предварителни сезонни данни на Националния статистически институт през първото тримесечие на 2019 г. в сравнение с предходното тримесечие се наблюдава намаление на превозените товари от товарния транспорт с 3.8 на сто. При извършената работа също е регистриран спад от 2.9 на сто. Превозените пътници и извършената работа от пътническия транспорт (сухопътен, воден и градски електротранспорт) се увеличават съответно с 3.6 и 10.6 на сто спрямо четвъртото тримесечие на 2018 година. По предварителни данни през първото тримесечие на 2019 г. в сравнение със съответното тримесечие на 2018 г. е отчетен спад както при превозените товари, така и при извършената работа от товарния сухопътен и воден транспорт. През първото тримесечие на 2019 г. превозените пътници и извършената работа от пътническия транспорт (сухопътен, воден и градски електротранспорт) се увеличават съответно с 2.5 и 6 на сто спрямо същия период на предходната година. През първото тримесечие на 2019 г. превозените товари от сухопътния транспорт са 23 017.6 хил. т, или с 16.2 на сто по-малко спрямо съответното тримесечие на 2018 г., което основно се дължи на международните превози при автомобилния транспорт. Извършената работа също намалява и достига 7 003.1 млн. ткм в резултат на по-малкото средно превозно разстояние при международните превози. Превозените товари от речния и морския транспорт през първото тримесечие на 2019 г. намаляват с 9.8 на сто спрямо съответното тримесечие на 2018 г. в резултат на по-малкото превозени товари от речния транспорт. Извършената работа се увеличава с 2.2 на сто поради по-големите разстояния, на които са били превозени товарите от морския транспорт. Броят на превозените пътници от сухопътния транспорт през първото тримесечие на 2019 г. е 114 735.3 хил., или с 3.4 на сто повече спрямо същия период на предходната година, което се дължи на по-големия брой превозени пътници както от автобусния, така и от железопътния транспорт. Същевременно и извършената работа се увеличава с 6.7 на сто и достига 2 741.3 млн. пътниккилометра. През първото тримесечие на 2019 г. при водния пътнически транспорт се наблюдава намаление на превозените пътници с 11.6 на сто. Извършената работа се увеличава с 1 561.0 хил. пътниккилометра спрямо първото тримесечие на предходната година. През периода януари - март 2019 г. предприятията от градския електротранспорт (трамваен, тролейбусен и метро) общо са превозили 72 615.0 хил. пътници, или с 865 хил. пътници повече спрямо същия период на предходната година. Увеличение е регистрирано при всички видове електротранспорт, като то е най-голямо при трамвайните превози - 2.7 на сто. Извършената работа, измерена в пътниккилометри, също се увеличава (с 0.5 на сто) в резултат на по-голямото средно превозно разстояние, на което са били превозени пътниците от трамвайния транспорт.", "date": "2019.05.30", "title": "По-малко товарни превози през първото тримесечие на 2019 г."}
{"url": "https://www.24chasa.bg/novini/article/7479848", "text": "Мнима врачка, успяла да отнеме над 20000 лева от 19-годишно момиче, е задържана от служители на Второ РУ. Това съобщиха от пресцентъра на МВР. Разследването стартирало в средата на април т.г., когато потърпевшата решила да разкаже в полицията, че била измамена по сценария за разваляне на черна магия. По думите й, в периода 8-20 март тя дала на части крупната сума на непозната. В хода на образуваното досъдебно производство били проведени множество оперативни и издирвателни действия, които вчера довели до залавянето на 33-годишната извършителка в момент на поредното вземане на пари от момичето. С полицейска заповед криминално проявената жена от Стамболийски е задържана за едно денонощие. Случаят е докладван в Районна прокуратура - Пловдив. Работата по документирането му продължава разследващ полицай.", "date": "2019.05.30", "title": "Хванаха врачка, измамила с 20 000 лева момиче"}
{"url": "https://www.24chasa.bg/novini/article/7479851", "text": "Български гражданин, обявен за международно издирване с ЕЗА, ще ни бъде предаден от британските съдебни власти, по искане на Районна прокуратура – Габрово, съобщиха от пресцентъра на прокуратурата. Д. К. е обявен за международно издирване въз основа на Европейска заповед за арест, издадена на 02.10.2018 г. от Районна прокуратура – Габрово, след като се е отклонил от правосъдие на територията на Република България. Спрямо него има влязла в сила присъда, която следва да изтърпи. Осъден е за това, че на 19.10.2017 г. в гр. Габрово, управлявал лек автомобил след употреба на наркотични вещества – канабис на една година лишаване от свобода при строг режим и глоба в размер на 500 лв. и е лишен да управлява МПС за срок от една година. Със същата присъда спрямо Д.К., на основание чл. 68, ал 1 от НК, е приведено в изпълнение и отложеното му наказание по присъда на Окръжен съд Габрово – две години лишаване от свобода при строг режим. Наложеното наказание е за това, че 10.03.2015 г в гр. Габрово, без надлежно разрешително държал в ползвания от него автомобил високорискови наркотични вещества – 4,226 грама коноп на стойност 25.35 лв. и за това, че държал с цел разпространение и разпространявал на публични места в града наркотични вещества – коноп. След отклоняването си от правосъдие в България, Д.К. е установен на територията на Обединено кралство Великобритания и Северна Ирландия, където е задържан. В изпълнение на издадената европейска заповед за арест на Района прокуратура – Габрово, издирваното лице ще бъде предадено на българските съдебни власти, за изтърпяване на наложеното му наказание лишаване от свобода.", "date": "2019.05.30", "title": "Великобритания ни предава българин, обявен за международно издирване"}
{"url": "https://www.24chasa.bg/novini/article/7479877", "text": "Основателят на \"Уикилийкс\" Джулиан Асандж е твърде болен, за да се явява по видеовръзка от британски затвор на изслушване по американско искане за екстрадиция, каза днес неговият адвокат, цитиран от Ройтерс. САЩ настояват за екстрадиция на Асандж, който беше изведен от еквадорското посолство в Лондон през април. Срещу него американските власти са повдигнали 18 наказателни обвинения. Ако бъде признат за виновен, той може да бъде осъден на десетки години затвор, предава БТА. Адвокатът му Гарет Пиърс заяви, че \"той всъщност съвсем не е добре\". Съдия Ема Арбътнот каза: \"Той не е много добре.\" \"Уикилийкс\" заяви, че сериозно се тревожи за здравето на Асандж и че той е бил преместен в медицинско отделение в затвора \"Белмарш\". Според \"Уикилийкс\" здравето му се е влошило в затвора и той доста е отслабнал. Следващото изслушване по искането за екстрадиция беше насрочено за 12 юни.", "date": "2019.05.30", "title": "Асандж бил твърде болен, за да се яви чрез  видеовръзка на изслушване за екстрадиция"}
{"url": "https://www.24chasa.bg/novini/article/7479264", "text": "Ухан, административният център на китайската провинция Хубей, откри пет маршрута с автобуси, задвижвани с водородно гориво, в опит да намали въглеродните емисии в града. Общо 21 са водородните автобуси, които ще се движат по тези линии. Градът също ускори изграждането на станции за зареждане с водород и обвързаната с тях инфраструктура, съобщава  . Водородните автобуси са по-безшумни и ефективни от традиционните превозни средства. Те не изпускат вредни емисии, могат да изминават по 300 км с едно зареждане. Други големи градове в страната, които планират да насърчат използването на тези автобуси са Шанхай и Чънду. До 2020 г, Шанхай възнамерява да пусне 3000 водородни автобуса в експлоатация.", "date": "2019.05.30", "title": "Китайски град пусна маршрути с водородни автобуси"}
{"url": "https://www.24chasa.bg/novini/article/7479846", "text": "Окончателните резултати от изборите за Европейски парламент в Румъния показват, че опозиционната Национално-либерална партия (НЛП) е категоричен победител с 27 процента от гласовете, съобщава в. \"Адевърул\". На второ място е управляващата Социалдемократическа партия (СДП) с 22,5 процента, следвана с много малка разлика от опозиционния Алианс 2020, обединяващ Съюз за спасение на Румъния (ССР) и Партия ПЛЮС. На практика само 13 000 гласа разделят СДП от Алианс ССР-ПЛЮС, отбелязва вестникът, цитиран от БТА. На трето място е партия Про Румъния с 6,6 процента, следвана от партия Народно движение (ПНД) с 5,7 процента и Демократичния съюз на унгарците в Румъния (ДСУР) с 5,4 процента. 6,1 процента от гласоподавателите са гласували за други формации. По този начин НЛП ще изпрати в Европейския парламент 10 евродепутати, СДП и Алианс ССР-ПЛЮС - по 8, а Про Румъния, ПНД и ДСУР - по двама. На референдума за правосъдието, според данни на Централното избирателно бюро след обработка на около 90 процента от гласовете, над 5 милиона румънци са отговорили с \"Да\" и на двата въпроса. Консултативният референдум, иницииран от президента Клаус Йоханис, съдържаше два въпроса: \"Съгласни ли сте със забрана на амнистията и помилването за корупционни престъпления?\" и \"Съгласни ли сте със забрана на извънредните правителствени постановления в сферата на престъпленията, наказанията и съдебната организация и с разширяване на правото за атакуване на такива постановления директно в Конституционния съд?\". Участието в допитването премина минималния праг от 30 процента, което означава, че резултатите ще бъдат признати за валидни.", "date": "2019.05.30", "title": "Румъния: Либералите печелят убедително, социалдемократите и Алианс 2020 са с малка разлика"}
{"url": "https://www.24chasa.bg/novini/article/7479834", "text": "В следващия Европейски парламент партия ГЕРБ ще има шестима депутати, БСП за България - петима, Движението за права и свободи - трима, ВМРО - Българско национално движение - двама и Демократична България - един депутат. Това показват данните на Централната избирателна комисия. С най-голям брой преференции измежду всички 17 нови евродепутати е водачът на ГЕРБ Мария Габриел - 82 536, което е 13.59 на сто от пуснатите бюлетини за партията. В бюлетината на БСП за България с най-много преференции е Елена Йончева със 82 009 гласа или 17,30 на сто от пуснатите бюлетини за партията. При ДПС водачът на листата Мустафа Карадайъ получава 12 007 или 3.71 на сто от преференциите. В листата на ВМРО - Българско национално движение с най-много преференции е Ангел Джамбазки с 49 109 гласа /34.14 на сто от бюлетините за партията/, следван от Андрей Слабаков с 9 425 преференции или 6,55 на сто от гласувалите за партията. В листата на Демократична България на първо място е Радан Кънев с 34 735 предпочитания или 29.32 на сто от гласовете, следван от Стефан Тафров с 13 794 гласа /11.64 на сто от бюлетините.", "date": "2019.05.30", "title": "Габриел с най-много преференции от всички евродепутати - 82 536"}
{"url": "https://www.24chasa.bg/novini/article/7479910", "text": "Авторът на пиесата „ТЕРЕМИН“ – чехът Петър Зеленка, успя да присъства на първата премиера на спектакъла в Народния театър в луда надпревара с времето. Полетът на прочутия драматург закъсня с час и половина и Зеленка пристигна в театъра половин час след обявеното в 19 часа начало. Публиката, която препълни Камерната зала, обаче присъства на рядко изживяване в 15-те минути, които отложиха началото на спектакъла „ТЕРЕМИН: МУЗИКА, ЛЮБОВ И ШПИОНАЖ“. Най-напред постановчикът и актьор в представлението Валентин Ганев излезе извънредно на сцената и разказа завладяващи факти около прелюбопитната история на изобретателя Лев Теремин, „гарнирани“ с шеги и закачки за времето, в което руският гений живее и твори в Съветския съюз, както и за създадения от него музикален инструмент. който поздрави публиката и получи бурни аплодисменти и пожелания да пристигне по-бързо. „Сигурно повечето от вас знаят за онзи висш държавен ръководител, който закъснял за представление и когато пристигнал, в негова чест всичко започнало отначало. Ние няма да правим така, но ако искате, мога и да ви посвиря на контрабас, докато чакаме“, пошегува се Ганев. В крайна сметка спектакълът започна, а 10 минути след началото му Зеленка пристигна в залата в компанията на режисьора Николай Гундеров. След края на представлението авторът се срещна с целия екип и ги поздрави за впечатляващата работа. Зеленка спря снимките на собствения си филм „Моделиерът“ в чужбина и прекара у нас няколко часа, за да уважи събитието. На премиерата по специална покана на Народния театър бе и посланикът на Чешката република у нас Н.Пр. Душан Щраух. Днес е втората премиера на „ТЕРЕМИН: МУЗИКА, ЛЮБОВ И ШПИОНАЖ“, за която билетите са продадени. Следващите представления са на 4, 11 и 16 юни, а билети могат да купят на касите на театъра и онлайн на https://nationaltheatre.bg/play/teremin/. Постановката на любопитния, напрегнат трагикомичен спектакъл е дело на Валентин Ганев, който е и част от актьорския екип. Заглавната роля на руския изобретател Лев Теремин е поверена на младия СТЕФАН ДОДУРОВ. Актьорският състав включва ЙОСИФ ШАМЛИ, ДЕЯН АНГЕЛОВ, СТЕФАН КЪШЕВ, СТЕФАНИЯ КОЛЕВА, ВАНЕСА ЛУ, ГЕРГАНА ЗМИЙЧАРОВА, БЛАГОВЕСТ БЛАГОЕВ, РУСИ ЧАНЕВ, ВАЛЕНТИН ГАНЕВ, ТЕОДОР ЕЛМАЗОВ и ПЛАМЕН ПЕЕВ. Сценография, костюми и видео дизайн – Красимир Вълканов. Музика и музикален педагог – Слав Бистрев. Режисьорът Николай Гундеров асистира на Ганев в поставянето. „ТЕРЕМИН: музика, любов и шпионаж“ въвлича зрителите в драматизираната документална история на изобретателя Лев Теремин и на практика е пиеса с много двойни дъна. “Това, което наистина предизвиква сълзи, е личността на Лев Теремин – жесток човек, неспособен да общува с близките си, крайно несправедлив към тях, нараняващ емоционално както съпругата си, така и приятелите. На финала обаче зрителят си дава сметка защо Теремин е такъв – животът му е същински ад. Той е бил агент на службите и е имал дарбата да прозира отвъд видимото на нещата и събитията“, разказва авторът на пиесата Петър Зеленка.  “Едно от нещата, за които става въпрос тук, е какво знаем ние за действителните намерения на хората, за техните мотиви. Приемаме за даденост, че всеки изобретател би трябвало да се гордее със своите творения, но защо не допуснем, че той по принуда е изобретявал и мрази работата си. Тук стои въпросът може ли наистина човек да изобретява с примка на шията, възможно е да заповядаш на някого да бъде гений. Ето това пита тази пиеса.” На сцената зрителите ще видят и чуят звука на няколко действащи Тереминвокса. Единият от тях е подарък за екипа от Петър Зеленка. Тереминвокс е безконтактен музикален инструмент, прародител на днешния синтезатор и в по-широк смисъл родоначалник на електронната музика. През 2019 изобретението навършва 100 години и на този символичен юбилей посвещаваме нашето представление. Петър Зеленка (1967 г.) завършва драматургия във FAMU в Прага. Дебютира като режисьор през 1993 г. с фиктивен документален филм за пънк групата \"Катинар\". През 1997 г. е премиерата на \"Копчари\" - най-високо оценения му досега филм, отличен с престижната награда \"Чешки лъв\" за сценарий, режисура и най-добър филм. По сценарий на Зеленка през 2000 г. е сниман филмът \"Самотници\", който се радва на голям успех сред зрителите. За по-новите си филми - \"Годината на дявола\" (2003) и \"Истории за обикновената лудост\" (2005) получава голямата награда на фестивалите в Москва и Карлови Вари. През 2008 г. е премиерата на филма \"Карамазови\", който Чешката филмова академия предлага за \"Оскар\" за най-добър неанглоезичен филм. Последният му реализиран филм се казва “Dubbing street” (2017) ЗА СПЕКТАКЪЛА „ТЕРЕМИН: МУЗИКА, ЛЮБОВ И ШПИОНАЖ“ Превод от чешки: Маргарита Кюркчиева Постановка: ВАЛЕНТИН ГАНЕВ Режисьор: НИКОЛАЙ ГУНДЕРОВ С участието на: СТЕФАН ДОДУРОВ, ЙОСИФ ШАМЛИ, ДЕЯН АНГЕЛОВ, СТЕФАН КЪШЕВ, СТЕФАНИЯ КОЛЕВА, РУСИ ЧАНЕВ, ВАНЕСА ЛУ, ГЕРГАНА ЗМИЙЧАРОВА, ТЕОДОР ЕЛМАЗОВ, ПЛАМЕН ПЕЕВ, БЛАГОВЕСТ БЛАГОЕВ, ВАЛЕНТИН ГАНЕВ Сценография, костюми и видео дизайн – Красимир Вълканов Музика и музикален педагог – Слав Бистрев. Драматург на постановката: Мирела Иванова Фотографи: Гергана Змийчарова и Божидар Марков Художник на плаката: Янина Петрова", "date": "2019.05.30", "title": "Авторът на \"Теремин\" Петър Зеленка дойде тичешком в Народния театър"}
{"url": "https://www.24chasa.bg/novini/article/7479901", "text": "През март спрямо февруари нараства производството на природен газ с 50 на сто до 3 млн. м3., съобщи Националният статистически институт /НСИ/. Намалява производството на: твърди горива - с 23.5 на сто до 2 055 хил. т; пропан-бутанови смеси - с 11.1 на сто до 8 хил. т; безоловен бензин - с 39.9 на сто до 86 хил. т; дизелово гориво - с 27 на сто до 176 хил. т; електроенергия - с 4.4 на сто до 3 966 ГВтч. През март 2019 г. спрямо същия месец на предходната година намалява производството на: твърди горива - с 14.7 на сто; електроенергия - с 2.6 на сто. Производството на пропан-бутанови смеси, безоловен бензин и дизелово гориво през март е в обичайните обеми. Сравнено със същия месец на предходната година, се наблюдава значително отклонение, дължащо се на ограниченото производство на горива през март 2018 г. поради планов ремонт на мощности, посочват от НСИ. През март 2019 г. спрямо февруари 2019 г. нарастват доставките на: безоловен бензин - с 11.1 на сто до 40 хил. т; дизелово гориво - с 23 на сто до 187 хил. т. Намаляват доставките на: твърди горива - с 22.7 на сто до 2 158 хил. т; природен газ - с 10.5 на сто до 290 млн. м3; електроенергия - с 4.7 на сто до 3 001 ГВтч. Доставките на пропан-бутанови смеси остават без изменение. През март 2019 г. спрямо същия месец на предходната година нарастват доставките на дизелово гориво - с 3.9 на сто. Намаляват доставките на: твърди горива - с 13.3 на сто; пропан-бутанови смеси - с 14 на сто; безоловен бензин - с 4.8 на сто; природен газ - с 12.9 на сто; електроенергия - с 4.6 на сто. Общият индекс на цените на производител през април 2019 г. нараства с 4.3 на сто в сравнение със същия месец на 2018 година. Увеличение на цените е регистрирано при производството и разпределението на електрическа и топлоенергия и газ - с 6.9 на сто, в преработващата промишленост - с 3.5 на сто, и в добивната промишленост - с 3.4 на сто. В преработващата промишленост най-съществен ръст на цените се наблюдава при: производството на основни метали - с 5 на сто, обработката на кожи и производството на изделия от обработени кожи без косъм - с 4.9 на сто, и ремонта и инсталирането на машини и оборудване - с 4.3 на сто. Общият индекс на цените на производител през април 2019 г. се покачва с 0.4 на сто спрямо предходния месец. По-високи цени са регистрирани в добивната промишленост - с 4 на сто, в преработващата промишленост - с 0.5 на сто, а при производството и разпределението на електрическа и топлоенергия и газ се наблюдава спад с 0.3 на сто. По-съществено увеличение на цените в преработващата промишленост е отчетено при производството на облекло - с 0.5 на сто. По-значителен спад е регистриран при производството на основни метали и при производството на химични продукти - по 1.3 на сто.", "date": "2019.05.30", "title": "Производството на природен газ нараства с 50% през март спрямо февруари"}
{"url": "https://www.24chasa.bg/novini/article/7479919", "text": "За мен е показателно, че след като лично Цветанов постигна много сериозен пробив в смесените общини и откъсна доста сериозен електорат от ДПС, той беше освободен от работа, което говори за една предполагаема връзка между г-н Борисов и ДПС. Това коментира пред журналисти в парламента лидерът на НФСБ и член на ПГ \"Обединени патриоти\" Валери Симеонов по повод оставката на Цветанов от всички ръководни постове в партията. Симеонов не скри изненадата си от подадената оставка, като открои ролята на Цветан Цветанов за успеха на ГЕРБ не само на тези избори, но и в цялата история на ГЕРБ. Симеонов призова да се погледнат изборните резултати в смесените райони, сред които Дулово, Девин. По думите му именно неуморната работа на Цветанов е причина за успеха на ГЕРБ и откъсването на част от електората на ДПС. \"Виждам връзка между оставката на г-н Цветанов и тези 30 млн., които бяха подарени миналата година на новозакупената от Ахмед Доган ТЕЦ - Варна\", коментира още депутатът. Симеонов бе категоричен, че оставките в ГЕРБ по принцип са \"принудителни\" и уточни, че в случая става въпрос за оставка, която е поискана от Борисов. Според него всичко това не е добре за България. \"Оказа се, че нашето коалиционно семейство си има някакъв друг член - задкулисен\", коментира още Валери Симеонов. За Валери Симеонов оставката на Цветанов не е последствие от скандала с апартаментите, предаде БТА. В тази връзка той определи като \"достатъчни\" действията, свързани с отстраняването на Цветанов от поста председател на парламентарната група на ГЕРБ и от парламента въобще. На въпрос как ще се отразят тези промени на отношенията в коалицията, Симеонов заяви: \"Промените в ГЕРБ са си промени в ГЕРБ. Отношенията в коалицията се определят от коалиционното споразумение, което е подписно от Бойко Борисов\".", "date": "2019.05.30", "title": "Валери Симеонов:  Цветанов откъсна доста сериозен електорат от ДПС и бе освободен от работа"}
{"url": "https://www.24chasa.bg/novini/article/7479924", "text": "Потъването на туристическото корабче в Будапеща, при което загинаха най-малко седем южнокорейски туристи, е станало за около седем секунди, предаде Асошиейтед прес. Агенцията се позова на унгарската полиция. Спасителната операция бе затруднена от дъждовете и бързите течения на река Дунав. Издирването на 21-те души, които са в неизвестност след потъването на корабчето, продължава и в Сърбия, предаде БТА. Унгарската полиция започна разследване на потъването на туристическото корабче, предаде Франс прес. Потъналият плавателен съд, наречен \"Русалка\", който бе закотвен край сградата на унгарския парламент, се преобърна след удар с друг, по-голям кораб. Според полицията другият кораб е на компанията за круизи \"Викинг\".", "date": "2019.05.30", "title": "Полицията: Туристическото корабче потънало в Дунав за около седем секунди"}
{"url": "https://www.24chasa.bg/novini/article/7479945", "text": "В началото на миналата седмица стана ясно, че е финализирана сделката за купуването на вагоноремонтния завод в Карлово от германската железопътна компания \"Дойче Бан\" (Deutsche Bahn). Сделката се е подготвяла през последните месеци, съобщава . Новият собственик има намерение да възобнови производството на товарни вагони, както и техния ремонт, а също така да разшири дейността с ремонт и поддръжка на локомотиви. Очаква се ВРЗ, както е по-известен заводът в Карлово, да стартира работа през септември като първоначално ще бъдат назначени 70 работници, а в следващите 18 месеца ще бъдат разкрити общо 300 работни места. Според железопътния експерт проф. Симеон Ананиев сделката има връзка с евентуалното разкриване на завод на германския концерн Volkswagen у нас. Пред Economic.bg той разкри, че това е дългосрочна стратегия на националния железопътен превозвач на Германия, който на първо място изгражда логистична мрежа през годините. „Преди 5-6 години компанията стартира със своите интермодални центрове и терминали в страната, което беше сигнал. Тя осигурява превози на автомобили и автомобилни части с влакове, което е част от логистиката на този бизнес“, коментира проф. Ананиев. „Те имат депа, локомотиви и вагони у нас. За тях представлява интерес връзката с Турция и по-малко с Гърция“, уточни железопътният експерт пред Economic.bg. Междувременно преговорите къде ще се изгради заводът на Volkswagen продължават. Според немско издание България е една от двете останали държави, в която компанията обмисля да инвестира близо 1.4 млрд. евро за производство на автомобили Skoda. Турция е другата разглеждана страна за изграждане на проекта. Освен тях немският концерн е разглеждал кандидатурите на Румъния, Сърбия, Северна Македония и др.", "date": "2019.05.30", "title": "\"Дойче Бан\" трасира пътя на \"Фолксваген\" в България?"}
{"url": "https://www.24chasa.bg/novini/article/7479930", "text": "Пожар вилня в курорта Слънчев бряг на 29 май по обед, унищожен е микробус на частна фирма, но пострадали хора няма, съобщиха от Областната дирекция на МВР в Бургас. По данни на полицията огънят лумнал малко след  12 ч. от запалени тревни площи между хотелите \"Афродита\" и \"Пасат\", разположени в зона Запад. Въпреки намесата на пожарникарите пламъците се прехвърлили върху микробус \"Фиат Дукато\" със софийска регистрация, собственост на софийска фирма. Той бил паркиран близо до горящите площи, точно  срещу жилищна сграда \"Деевски\" в квартал \"Пясъците\". Обгорени са задната част на буса, задните гуми, тапицерията и седалките в купето. За щастие други автомобили, както и жилищни сгради не са засегнати. Причините за пожара се изясняват от полицията в  Несебър.", "date": "2019.05.30", "title": "Пожар в Слънчев бряг, унищожен е микробус"}
{"url": "https://www.24chasa.bg/novini/article/7479962", "text": "Мъж, който се запали вчера край Белия дом, е починал днес в болница, съобщи полицията във Вашингтон, цитирана от Ройтерс. Мъжът бе хоспитализиран след инцидента в район, популярен сред туристите. Починал е по-късно през нощта, предава  . Инцидентът бе заснет на видеоклип, на който се вижда как неидентифицираният мъж се запалва и спокойно се разхожда, докато полицията се опитва да потуши огъня с пожарогасител. Предполага се, че е носил защитен костюм. В болницата е бил приет с 85 процента изгаряния.", "date": "2019.05.30", "title": "Мъж се самозапали край Белия дом и почина от раните си (Видео)"}
{"url": "https://www.24chasa.bg/novini/article/7479963", "text": "Тютюнопушенето съкращава живота на мъжете в Русия с 9 години, а този на жените с 5,6 години, констатира доклад, разпространен от проекта \"Трезва Русия\", предаде ТАСС. По данни на експерти в страната всяка година умират над 300 хиляди души от болести, свързани с тютюнопушенето. Смъртността от никотина надвишава три пъти тази от външни фактори, като ПТП, отравяния с алкохол и убийства, взети заедно, предаде БТА. Докладът посочва активното и пасивното пушене като основен фактор за възникването на болестите на кръвообращението и от ракови образувания. През 2018 година в Русия са починали над 770 хиляди души от сърдечносъдови и 265 хиляди души от ракови заболявания. По данни на проекта \"Трезва Русия\" в страната има 44 милиона пушачи, което идва да покаже сериозността и актуалността на свързаните с тютюнопушенето проблеми.", "date": "2019.05.30", "title": "Пушенето съкращава живота на руснаците с 9 г., а на рускините - с 5,6 г."}
{"url": "https://www.24chasa.bg/novini/article/7479969", "text": "Германският министър на външните работи Хайко Маас заяви днес в Берлин, че страната му иска да предложи подкрепата си на новия президент на Украйна, но същевременно призовава за продължаване на реформите, предаде Асошиейтед прес. Преди да отпътува днес за Киев, Маас заяви, че Германия и Франция няма да спрат да работят, за да помогнат на Украйна. Той каза, че украинците възлагат големи надежди на избирането на Володимир Зеленски. \"Искаме да предложим подкрепата си на президента Зеленски, за да може тези надежди да се оправдаят\", допълни Маас, цитиран от БТА. Германският министър заяви, че \"за тази цел са необходими още реформи, особено в борбата с корупцията\". Той изрази надежда, че избирането на Зеленски може да даде начало на усилия за постигане на мир в Източна Украйна. Маас посочи, че Германия и Франция \"ще поискат конструктивен принос за това и от Русия\". За днес е планирано Маас и френският му колега Жан-Ив Льо Дриан да се срещнат със Зеленски за разговори, посветени на усилията за мир, допълва ДПА.", "date": "2019.05.30", "title": "Хайко Маас: Искаме да предложим подкрепата си на президента Зеленски"}
{"url": "https://www.24chasa.bg/novini/article/7479979", "text": "Говорителят на Кремъл Дмитрий Песков отказа днес да коментира изявлението на директора на Агенцията за военно разузнаване на САЩ Робърт Ашли, че Русия вероятно извършва ядрени опити с малка мощност, предаде ТАСС. Пред журналисти Песков каза, че не знае на какво се дължат тези твърдения. Той подчерта, че руското външно министерство вече е направило няколко коментара по темата, предаде БТА. В реч пред конференция в Института \"Хъдзън\" във Вашингтон генерал Ашли изказа вчера предположението, че Русия не се придържа към мораториума за ядрени тестове. Той не заяви, че руската страна наистина нарушава този мораториум, но отбеляза, че тя разполага с \"потенциал, който позволява това\". Последният ядрен опит на руска територия е бил на архипелага Нова земя на 24 октомври 1990 г., съобщи ТАСС. Песков декларира, че \"изборите в САЩ са вътрешна работа на САЩ\" и припомни, че при предишни електорални цикли са се възпламенявали \"нови русофобски истерии\". Той изрази надеждата на Кремъл, че темата с русофобията няма да преобладава през предстоящата президентска кампания в САЩ.", "date": "2019.05.30", "title": "Песков: Не знам защо от Пентагона казват, че Русия извършва забранени ядрени опити"}
{"url": "https://www.24chasa.bg/novini/article/7479975", "text": "“Какво означава оставката на Цветан Цветанов за ГЕРБ, ще разберем, като видим кой ще го замести, защото това е по-показателното. Ние може много да спекулираме какво е казал Бойко Борисов на Цветанов, дали му е казал, ако има седми мандат, ще останеш, или от местните структури са недоволни от теб“. Това каза пред   доц. Румяна Коларова, ръководител на катедра “Политология“ към СУ “Св. Климент Охридски“, коментирайки оставката на Цветан Цветанов. “Какво ще се случи, на първо място, ще зависи от това кой ще замести Цветан Цветанов“. Има ли кой да замести Цветанов? - “Няма незаменими хора, но е много важно този, който ще го замести, на първо място, какъв профил ще има и като образование, и като политически опит, и като среда, от която идва. Второ, какъв капацитет има, защото всички знаем работохолизма на Цветанов и способността му да помни... И накрая, това не е по-маловажно, а може би е един от най-важните въпроси – в какви отношения ще бъде този нов човек с Борисов“. Доц. Румяна Коралова коментира и възможността Томислав Дончев да замести Цветанов. “Не е хубаво да бъде човек, който е член на кабинета. Ако се избере човек, който е член на кабинета, това ще бъде връщане назад“.", "date": "2019.05.30", "title": "Доц. Румяна Коларова: Като видим заместника на Цветанов, ще разберем какво означава оставката му"}
{"url": "https://www.24chasa.bg/novini/article/7479978", "text": "Косовският външен министър Беджет Пацоли заяви днес, че на сръбския премиер Ана Бърнабич ще бъде забранено да влиза на косовска територия, докато следва \"расистка и ненормална идеология\" срещу косовското население и националностите, които живеят в Косово, предаде Танюг. Прищинските медии посочват, че Пацоли е реагирал на изявление на Бърнабич, че косовските албанци са хора \"дошли от гората\", предаде БТА. Министърът оцени като напълно неприемливо такова изказване, което \"институционализира расизма\" в Сърбия. Вчера на пресконференция в Белград Бърнабич каза, че Прищина не мисли рационално дори за качеството на живота на албанците в Косово, докато Сърбия е рационална страна и само затова в момента в Косово има мир. \"Имаме работа с хора, буквално дошли от гората. На тях им е все едно дали там е война или не и това ме плаши\", каза Бърнабич. Танюг уточнява, че Бърнабич е говорила не за албанците, а за \"хората, които представляват Прищина\", за терористи, които са били съдени в трибунала в Хага, но не са били осъдени само защото всички свидетели са избити.", "date": "2019.05.30", "title": "Косовски министър: Да се забрани на Ана \nБърнабич да влиза в страната ни"}
{"url": "https://www.24chasa.bg/novini/article/7478749", "text": "България е вписала в Европейския регистър на защитените наименования за произход и защитени географски указания “Горнооряховски суджук”, “Българско розово масло” и “Странджански манов мед”. Пет храни с традиционно специфичен характер – “Филе Елена”, “Луканка Панагюрска”, “Роле Трапезица”, “Кайзерован врат Тракия” и “Пастърма говежда”, са в Европейския регистър на храните с традиционно специфичен характер. В края на март сдружение “Български традиционни млечни продукти” е депозирало две заявления за регистрация - на “Българско кисело мляко” и на “Българско бяло саламурено сирене”, съобщиха от миниссерството на земеделието. Тече процедура и за “Месо от източнобалканска свиня” и “Лютеница Първомай”. Правят се изследвания за “Суджук Търновски” и “Луканка Троянска”. От министерството обясниха пред “24 часа”, че се очаква да се подаде заявление и за “Български кашкавал”. Останалите продукти, чиято национална регистрация ще бъде прекратена и все още не са подадени заявления за европейската им регистрация, са “Карловска луканка”, “Карловски луканков салам”, “Българска боза”, “Копърово масло – Шумен” и “Лавандулово масло – Шумен”. “Производителите на тези продукти следва да предприемат мерки за изготвяне на документация за кандидатстване в съответните европейски регистри”, обясниха от министерството. И уточниха, че за българската закваска няма да бъде прекратена националната регистрация, тъй като не влиза в обхвата на европейския регламент. “Министерство на земеделието, храните и горите с готовност съдейства на производителите при изготвянето на необходимата документация за кандидатстване за европейските регистри, като подаването на заявленията може да бъде направено по всяко време”, уточниха от ведомството. В сряда правителството прие промени в Закона за марките и географските означения, според които се прекратява националната защита на земеделски продукти и храни. За да не бъдат произвеждани традиционни български храни от други държави, е необходимо те да бъдат вписани в двата европейски регистъра. Проектът на новия закон е в отговор на писмо на ЕК от 28 януари за процедура за нарушение. Това е последната фаза, преди комисията да сезира Съда на ЕС. Според ЕК българското законодателство е несъвместимо с правото на ЕС, доколкото то предоставя възможност за национална закрила на географски означения в нарушение на регламента от 2012 г., макар и само за преходен период. От правителството съобщават, че с новия закон ще се постигне съответствие между българското и европейското право в областта на защитата на търговските марки и географските означения. Предвижда се всички производства по подадени в Патентното ведомство заявки за регистрация на географски означения за земеделски продукти и храни или заявки за вписване на ползвател на такова географско означение, по които до влизането в сила на проектозакона няма влязло в сила решение, да бъдат прекратени.", "date": "2019.05.30", "title": "Луканка, мед, кисело мляко, кашкавал и още 9 храни са защитени в ЕС"}
{"url": "https://www.24chasa.bg/novini/article/7480004", "text": "Дания вероятно ще направи ляв завой след парламентарните избори на 5 юни. Лявоориентиран политически блок - начело с Датската социалдемократическа партия - се готви да измести от властта десносцентристката коалиция на премиера Ларс Льоке Расмусен. ............ Ако се съди по многобройните социологически прогнози, на датския премиер Ларс Льоке Расмусен няма да му е никак лесно да се пребори за нов управленски мандат на десноцентристката си коалиция. Произведените преди няколко дни европейски избори дадоха окуражителен сигнал на десноцентристката формация на министър-председателя \"Венстре\" (Либералната партия), след като тя постигна по-добър резултат от ДСДП и беше първа политическа сила на тях. Не така обаче стояха нещата с по-малките коалиционни партньори на Расмусен - консерваторите и Либералния алианс - които не можаха да се похвалят с някакви значими успехи. Същевременно евроскептичната Датска народна партия, която крепи мнозинството на управляващите в парламента, загуби повече от половината от подкрепата си. На общите избори през 2015 г. антиимигрантската ДНП стана втора политическа сила с 21 процента от гласовете, но избра да не влиза в правителството на Расмусен. Сега социологическите проучвания й отреждат около 13 процента, което влошава изгледите за победа на десноцентристкия лагер. Според обобщаващо социологическо проучване на датската осведомителна агенция Рицаус бюро левият блок ще получи 55,1 процента от гласовете, което превърнато в депутатски места, означава 99 мандата в 179-местния парламент. Тази сметка включва и партия \"Алтернативата\", която издигна лидера си като кандидат за премиер. Въпреки преднината в социологическите изследвания лидерът на ДСДП Мете Фредериксен предупреди, че на прогнозираните резултати на изборите на 5 юни не бива да се гледа като на \"вързани в кърпа\". \"Не можем да бъдем сигурни, че левият блок ще има мнозинство, нов премиер, нова политика, ако не привлечем много повече хора да гласуват за ДСДП\", каза тя пред привържениците на партията, след като бяха обявени резултатите от изборите за Европейски парламент. Като един от факторите за лошия резултат на ДНП на европейските избори се сочеше това, че партията е загубила връзка с избирателите по въпросите за климата - особено с младите, докато центристките и левите партии, които са пропагандирали зелен дневен ред, са се представили добре. Тазгодишната предизборна кампания включваше теми като имиграцията, социалната система и здравеопазването, климата, пенсиите и възрастта за пенсиониране. Правителството си приписа заслугата за възстановяването на икономиката, но му навреди това, че \"тласна икономическата политика прекалено надясно\", каза Ерик Холстейн, политически коментатор от електронното политическо списание \"Алтингет\" (Altinget.dk). Датските избиратели могат да приемат \"по-тежки реформи в сферата на пенсиите и социалните плащания за безработица - но само във времена на криза\", каза той пред ДПА. В самата кампания Расмусен се опита да промени позицията си, но според Холстейн прекалено късно. След като Мете Фредериксен възприе по-рестриктивна политическа линия по въпроса за имиграцията, ДСДП успя и да привлече гласоподаватели от лагера на партията на премиера и ДНП. Фредериксен пое партията през 2015 г., след като коалиционното правителство на Хеле Торнинг-Шмит падна от власт, защото загуби изборите. За разлика от Торнинг-Шмит и други свои предшественици Фредериксен изразява готовност да състави правителство на малцинството на ДСДП, което дори открито афишира като своя цел. Правителство от една партия ще бъде \"по-маневрено\", отколкото коалиция със Социаллибералната партия или Социалистическата народна партия, с оглед на различията в икономическата и имиграционната политика, добави Холстейн. Расмусен заяви, че Фредериксен ще бъде принудена да прави отстъпки по въпроса за имиграцията, за да си осигури подкрепата на другите леви партии, и ще увеличи бюджетния дефицит. \"Това ще струва скъпо на Дания\", предупреди той при представянето на програмата от 17 точки на партията си за засилване на датската икономика и бизнес. По-твърдата позиция на ДСДП за имиграцията и интеграцията породи напрежение между нея и традиционните й съюзници. Фредериксен заяви, че няма да променя имиграционната политика, \"ако няма широко съгласие\" в парламента, под което се разбира част от него да бъдат и либералите на Расмусен и ДНП. ДСДП иска таван за имиграцията от незападни страни, приемни центрове за кандидатите за убежище извън Дания и Копенхаген самостоятелно да може да определя колко да продължава срока на възстановения граничен контрол по датските граници. Миналата година социалдемократите подкрепиха и така наречената забрана на бурките, предвиждаща да бъде забранено носенето на обществени места на була и маски, покриващи цялото лице. В икономически план ДСДП е за повече социални разходи и възможност за ранно пенсиониране за хора с натрупан 40-годишен трудов стаж. Тазгодишният партиен пейзаж от 13 партии се допълва и от крайнодясната партия \"Фаст курс\" (\"Твърда линия\") на Расмус Палудан, който призова за изгонване на мюсюлманите от Дания и пропагандира антиимигрантска риторика. От друга страна, ДНП беше подложена на критики от основаната през 2015 г. формация \"Нова десница\", че политиката й е прекалено мека. Расмусен изключи възможността да разчита на подкрепата на която и да било от тези две партии. /БТА/", "date": "2019.05.30", "title": "Дания се готви за ляв завой"}
{"url": "https://www.24chasa.bg/novini/article/7480005", "text": "София предлага три сгради за седалище на Европейския орган по труда - това става ясно от оповестените днес предложения на четирите столици от ЕС, които кандидатстват за новата европейска агенция, предаде  Конкуренти на София в съревнованието са Никозия, Рига и Братислава. София е готова да предостави избраното място от началото на следващата година или по-рано. Правителството предлага да покрие наема за първите 18 месеца на агенцията. Никозия е единствената столица, която приема безплатно Европейския орган по труда, но за сметка на това дава оферта само за една сграда. Очаква се Европейската комисия да направи оценка на предложенията до края на седмицата, а победителят да бъде обявен на 13-ти юни след гласуване в Комитета на постоянните представители в ЕС. В началото на март представителите на страните членки постигнаха съгласие по критериите, по които ще се оценяват кандидатурите - географски баланс, наличност на работни места, достъпност, училища за децата на служителите, достъп до пазара на труда, социална сигурност и медицинско обслужване за съпрузите и децата на служителите.", "date": "2019.05.30", "title": "София предлага 3 сгради за седалище на Европейския орган по труда (Видео)"}
{"url": "https://www.24chasa.bg/novini/article/7479917", "text": "При първите звуци на песничката за броене, всички ученици в това южнокорейско училище запяват, дори 84-годишната Нам Ян Сон. Поради бързото застаряване на населението и опустяването на земеделските райони, началните училища в южнокорейските села се изправят пред недостиг на ученици. За да избегнат закриване на паралелки, някои училища вече се ориентират към върха на възрастовата пирамида, неграмотните баби, които на младини не са можели да ходят на училище, защото там не е имало място за момичета. \"Винаги съм усещала, че ме гледат отвисоко заради неграмотността ми\", признава пред АФП г-жа Нам, която учи във втори клас на началното училище във Уолдеун, заедно с две други възрастни жени. Математиката е любимият й предмет. \"Толкова е забавно да събираш и изваждаш. Искам да остана в училище, докато здравето ми позволява.\" Корейското общество от векове е силно патриархално. Предпочитанието към момчетата е толкова вкоренено в съзнанието на хората, че лекарите все още нямат право да разкриват на бъдещите родители какъв ще е полът на бебето, което очакват. До 60-те години не беше изненадващо момиченцата да не ходят на училище, особено в селата. Проучване, извършено през 2017 г. показа, че 67 на сто от южнокорейците на възраст над 80 години не знаят да четат и пишат, но броят на неграмотните е значително по-голям при жените. \"Моята баба ми казваше, че жена с образование накрая винаги се оказва бунтарка. Затова ми забрани да ходя на училище\", спомня си 75-годишната Джан Сон Джа, която се учи да пише в Сунчхон, на 320 км югоизточно от Сеул. Контрастът със сегашната ситуация в Южна Корея е забележителен. Образованието е един от приоритетите на семействата. Учениците учат безспир, включително след училище, за да постигнат възможно най-добрата кариера. \"Дядо ми винаги повтаряше, че няма нужда момичетата като мен да ходят на училище\", спомня си 70-годишната Пак Йон-е, една от ученичките в класа на г-жа Нам в Сунчхон. \"Винаги съм съжалявала, че не успях и да стъпя там\". Тя казва, че днес преживява \"най-хубавите моменти\" в живота си заедно с четири съученички, с 60 години по-млади от нея. Заедно с тях тя се учи да брои и се упражнява да произнася думите по букви. 8-годишният Ким Сун Хюн се обръща към тези необичайни съученички с уважителните обръщения, подходящи за възрастни хора. Но той се надява, че те ще са заедно до края на началното образование и дори след това. \"Ще ми е мъчно, ако престанат да идват на училище\", признава той. Всяка сутрин, за да отидат на училище, ученолюбивите баби ходят през полето в провинция Южна Джеола, разположена в края на корейския полуостров. Забележителният индустриален бум, извел южнокорейската икономика до 11-о място в света през десетилетията след Корейската война (1950-1953 г.) беше придружен от обезлюдяване на селата, което продължава и днес. За 30 години общият брой на селските семейства намаля с близо 70 на сто според официалната статистика. В същото време хипер-конкурентното южнокорейско общество се сблъска с много тежка демографска криза, защото много южнокорейци на репродуктивна възраст избират да нямат деца, за да не застрашават кариерата си. Индексът на раждаемостта - броят на децата, които една жена ражда през живота си - който достигаше 4,53 през 1970 г., миналата година падна под границата от 1 - един от най-ниските в света. И макар че в момента Южна Корея има 51 милиона жители, се очаква през 2067 г. южнокорейското население да спадне до 39 милиона, а средната възраст ще бъде 62 години според демографските прогнози. \"Южна Корея преживява процес на застаряване с небивала скорост\", заявява със съжаление Чхо Сон Хо от Корейския институт за здравеопазването и социалните въпроси, добавяйки, че тя \"изпитва затруднения при адаптирането към този спад\". Началното училище във Уолдеун е съвършен пример за този процес. През 1968 г. училището е било най-населено, с 1200 ученици. Днес те са само 29. Поради липса на достатъчно ученици миналата година почти бяха слети часовете за първи и за втори клас. За да не се стигне дотам, училището предложи възможност да учат на местни жители, които никога не са сядали на училищен чин. Най-малко три други училища от същата провинция Южна Джеола също отвориха врати за бабите, които искат да се учат. Властите на провинцията отказаха да съобщят колко такива училища има или колко възрастни хора учат в тях, заявявайки, че темата е \"деликатна\". В Сунчхон 43-годишната учителка Чхой Юн-сон обяснява, че присъствието на по-възрастните жени в часа първоначално я е карало да се чувства \"много нервна\", но в крайна сметка те са оказали позитивно влияние върху занятията. \"Дадох си сметка, че учениците ми се държат много по-зряло и с повече уважение от другите деца на тяхната възраст\". /БТА/", "date": "2019.05.30", "title": "Южнокорейски баби влизат в първи клас"}
{"url": "https://www.24chasa.bg/novini/article/7479278", "text": "През първите четири месеца стокообменът между Китай и 17-те страни от Централна и Източна Европа е достигнал 28,55 милиарда долара, което представлява увеличение със 7,9% спрямо същия период на миналата година, съобщи помощникът на търговския министър Ли Чънган, цитиран от  . По думите му, страните от ЦИЕ се нуждаят от подобряване на сектора за производство на оборудване, а Китай притежава завършена индустриална верига и те могат да се допълват в това отношение. Китай се надява повече селскостопански продукти от ЦИЕ да влизат на китайския пазар чрез различните механизми за сътрудничество. Потенциалът в зимните спортове и търговията с услуги също е голям, подчерта той. „Китай е готов да засили сътрудничеството със страните от ЦИЕ в сферите на туризма, образованието, аутсорсинга на услуги\", добави Ли Чънган.", "date": "2019.05.30", "title": "Стокообменът между Китай и ЦИЕ достигна $28,6 млрд. през първите четири месеца"}
{"url": "https://www.24chasa.bg/novini/article/7480142", "text": "Турция запазва ангажимента си към пълноправно членство в Европейския съюз, въпреки че общността не спазва обещанията си, заяви днес турският президент Реджеп Ердоган, предаде Ройтерс. Ден по-рано Еврокомисията разкритикува Анкара за състоянието на правосъдието и икономиката ѝ в доклад за напредъка на страната към членството в ЕС. Обявявайки множество правосъдни реформи в Анкара, Ердоган посочи, че те ефективно ще забранят само „проблематични“ секции на уебсайтове, вместо да налагат пълна забрана на достъпа, предава  . Онлайн енциклопедията „Уикипедия“ е блокирана в Турция от 2017 г. по силата на закон, който позволява на властите да ограничават сайтове, смятани за заплаха за националната сигурност. Ердоган заяви още, че Турция запазва „нулева толерантност“ към политиката на мъчения. Само пред два дни група адвокати заявиха, че петима служителите на външното министерство на страната са били измъчвани в ареста.", "date": "2019.05.30", "title": "Ердоган: Турция не се отказва от членството в ЕС"}
{"url": "https://www.24chasa.bg/novini/article/7480157", "text": "Управлението на ГЕРБ вкара София в задънена улица. Това заяви лидерът на БСП - София и председател на групата на социалистите в СОС Калоян Паргов на първата сесия след евроизборите, цитиран от пресцентъра на БСП-София. Повече от месец Столичният общински съвет не работеше заради кампанията по избор на български представители в Европейския парламент. \"Тактилните ленти на \"Графа\", които водят незрящите в стената, са олицетворение на управлението на ГЕРБ в София, каза още той. - Резултатите за столицата на евроизборите ясно показват мнението на софиянци за това, което се случва в града в последната година, а и повече. Сагата около ремонта на \"Граф Игнатиев\" върви към финал, а ние с изненада разбрахме, че гръмките закани за големи санкции от по няколко милиона за некачествено изпълнение на ремонтните работи, всъщност са се смалили само до 106 000 лева. Затова имаме въпрос към кмета Йорданка Фандъкова - така ли управлява парите на столичани? Очевидно и доказано некачествен ремонт за няколко десетки милиона е приет срещу санкция от 106 000 лева?! Това ли е оценката на Столична община за качеството на ремонта на \"Граф Игнатиев\"? Защото оценката на гражданите на София, която всеки ден виждам в медиите и социалните мрежи, е коренно противоположна\". Калоян Паргов призова кмета Йорданка Фандъкова да застане пред столичани и да каже истината за този ремонт. \"И да наложи реални санкции за некачественото изпълнение, както и да настоява за корекции вместо да замазва нещата и тихомълком да се измъква от неудобната ситуация, добави той. - Недопустимо е да се примирим с факта, че плочките са неравни и криви и ще си се спъваме в тях, докато ходим. Когато човек прави ремонт в дома си и види, че изпълнението е некачествено, настоява майсторите да си свършат работата и едва тогава им плаща. Столична община е длъжна да има същото отношение към ремонтите в София. Защото това е нашият дом. Управляващите нямат право да си затварят очите пред некачественото изпълнение и да подминават с \"Айде, карай да върви! Следващият път - по-добре\". Това е скандално безотговорно поведение! Затова ние ще настояваме до последно да си свършат работата. Искаме качество на ремонтните работи, което напълно да отговаря на европейските стандарти\". Лидерът на БСП - София добави, че управляващото мнозинство в столицата очевидно е делегитимирано, предвид резултатите от евроизборите в неделя.  \"Ако погледнем числата, разликата между ГЕРБ и БСП в София е едва 15 000 гласа на фона на 1,2 милиона избиратели, коментира той. - БСП печели три района, а в дузина разликата в полза на ГЕРБ е само между 100 и 500 гласа. Едно е сигурно - очертава се повече от оспорван местен вот наесен. Затова предлагам на управляващите в София, след всичките тези скандали около ремонтите, до края на мандата този Столичен общински съвет да вземе няколко конструктивни решения, касаещи наболели проблеми в дневния ред, и с това да приключи този мандат. Нека да не се захващат повече с мащабни ремонти и да се излагат още!\".", "date": "2019.05.30", "title": "Калоян Паргов: Управлението на ГЕРБ вкара София в задънена улица"}
{"url": "https://www.24chasa.bg/novini/article/7480166", "text": "Валентин Драгня - син на досегашния лидер на управляващата в Румъния Социалдемократическа партия Ливиу Драгня, който влезе в затвора, се оказа в топ 15 на най-големите инвеститори в земеделски площи в Румъния, съобщава специализираният сайт \"Економика\", цитиран от БТА. Сайтът публикува класация на най-големите инвеститори по големина на обработваемите площи, за които миналата година са искани субсидии, като цитира данни на Разплащателната агенция за земеделието (APIA). Осем от компаниите, които са експлоатирали миналата година най-големите земеделски площи в Румъния и за които са били търсени субсидии, принадлежат на чуждестранни инвеститори. Датската компания \"Инглебай\" е станала третият по големина играч на пазара, измествайки компанията \"Комчерял\" Васлуй на бизнесмена Адриан Порумбою, която изпадна в неплатежоспособност. Изненадата идва от едно ново име на пазара - Валентин Драгня, синът на Ливиу Драгня, посочва \"Економика\". Ливиу Драгня, смятан за най-влиятелния човек в Румъния, бе осъден в понеделник окончателно за корупция и вече се намира в затвора Рахова. Дотогава той бе лидер на управляващата партия, контролираше правителството чрез избрани от него премиери и заемаше поста председател на долната камара на парламента (третият човек в държавната йерархия). До 2017 г. Валентин Драгня бе собственик на голяма свинеферма в окръг Телеорман, откъдето е родом фамилията. Той успя да продаде всичките си прасета непосредствено преди избухването на епидемия от чума по свинете, писаха тогава румънски медии. Сега се оказва, че компанията \"Нутрело Груп\" АД, собственост на Валентин Драгня (80 процента от акциите) и Габриел Путиняну, експлоатира 1200 хектара земи в окръг Телеорман и се нарежда на 15 място в класацията. Драгня джуниър обаче е далеч след останалите големи инвеститори, които в по-голямата си част са чужденци, отбелязва сайтът. Най-големият инвеститор е \"Агрикост\" ООД - фирма на инвестиционния фонд от Саудитска Арабия \"Ал Дахра холдинг\", който експлоатира 57 000 хектара в района на Браила. На второ място се нарежда румънската \"Интерчерял\" АД на бизнесмена Йоан Никулае. На трето е датската \"Инглебай\", контролирана от семейството на милиардера с шведски произход Ханс Раусинг, който е сред 100-те най-богати хора в света. Според данните на Разплащателната агенция за земеделието втората голяма изненада в класацията идва също от датска фирма - \"ДжейДи Агро Кокора\" ООД, контролирана от \"Ромъния фарм инвест\" и управлявана от Свенд Аксел Нилсон, който е от норвежки произход. \"ДжейДи Агро Кокора\" е на четвърто място с обработваеми 12 500 хектара в окръг Яломица. На пето място се нарежда компания на италиански бизнесмен. Сред останалите 15 най-големи инвеститори са фирми от Ливан, Люксембург, Португалия, както и местни компании.", "date": "2019.05.30", "title": "Синът на Ливиу Драгня - един от най-големите инвеститори в румънското земеделие"}
{"url": "https://www.24chasa.bg/novini/article/7480189", "text": "Йерусалим ще остане червена линия за мюсюлманските държави, заяви турският министър на външните работи Мевлют Чавушоглу на среща на Организацията за ислямско сътрудничество (ОИС) в Джеда, предаде Анадолската агенция. Министърът подчерта, че всяко едно мирно споразумение, което не предвижда създаване на независима палестинска държава, е обречено на неуспех. \"По време на своето председателство ние не пестихме усилия да защитим правата на палестинците като наша обща кауза\", каза Чавушоглу. Той добави, че е \"по-важно отвсякога\" страните от ОИС да обединят сили и усилия за установяването на независима, суверенна и близка Палестина. \"Това е отговорност, която пада преди всичко върху нашите плещи\", каза Чавушоглу, цитиран от БТА. По думите на министъра всички държави членки трябва да потвърдят ангажимента си за запазването на статута на Йерусалим, като подчерта, че този въпрос остава \"червена линия\". \"Ето защо съм уверен, че всяко едно мирно споразумение, което не предвижда създаване на независима палестинска държава с Ал Кудс аш Шариф (Ерусалим) за столица е обречено да бъде отхвърлено от общността на ОИС\", посочи той. В изказването си Чавушоглу засегна и темата за Сирия, оценявайки, че работата по платформата от Астана продължава да намалява напрежението на терен и да улеснява политическия процес в тази арабска страна.", "date": "2019.05.30", "title": "Чавушоглу: Йерусалим ще остане червена линия за мюсюлманските държави"}
{"url": "https://www.24chasa.bg/novini/article/7480193", "text": "Директорът на Регионалната дирекция Гранична полиция в Елхово комисар Деян Моллов е човекът, който пръв е забелязал издирвания Стоян Зайков, предаде  . Заедно със свой колега те се опитали да задържат беглеца, който по думите им е открил стрелба. Деян Моллов неотдавна бе герой в   (виж по-долу видео как Моллов показва граничната ограда на шведски журналисти, докато ги вози в джипа си). Стоян Зайков е стрелял по двамата служители на Гранична полиция с ловна пушка 12 калибър. Те също са стреляли, за да локализират беглеца. След това той се е самоубил, твърдят от МВР. „Беше засечен тука в тази местност. При опит да бъде задържан той открива огън срещу колегите. Те са отговорили, но по-скоро с предупредителна стрелба, тъй като такива са инструкциите. Предприети са незабавни действия с екипи на СОБТ, Гранична полиция, група „Кобра“ на СДВР, колегите от Национална полиция. Колегите са чули изстрел и най вероятно лицето се е самоубило вследствие на тези заградителни мероприятия“, заяви вътрешният министър Младен Маринов. При престрелката униформени служители на МВР не са пострадали. Зайков се е самоубил с един изстрел в тялото. За да разсеят всякакви съмнения, че служители на МВР са стреляли по него, случаят се поема от следовател, който трябва да изясни всички факти около акцията на полицията и смъртта на Зайков. „Разговарях със служителите. Според тях изстрелите, които са произвели не са били по посока на него, не са били с цел да го наранят, така че очакваме експертизите“, каза министър Маринов. Въпреки, че от ръководството на МВР бяха категорични, че техни служители не са стреляли по Зайков с цел да го убият, това трябва да бъде доказано и от следователите, които поемат разследването. Стоян Зайков от Костенец беше издирван близо 20 дни. Преди това той преби и застреля бившата си жена, от която има дете. Дни по късно беше открит застрелян негов съсед и братовчед в съседна къща в града.", "date": "2019.05.30", "title": "Шефът на Гранична полиция в Елхово \"спипал\" Чане"}
{"url": "https://www.24chasa.bg/novini/article/7480188", "text": "Съд в Генуа намери за виновен младши министър от дясната партия \"Лига\" по обвинение в злоупотреба с обществени средства, предаде Ройтерс. Заместник-министърът на транспорта Едоардо Рикси бе осъден днес на затвор за срок от три години и пет месеца. Той бе подсъдим заедно с още 21 настоящи и бивши общински съветници от северозападната област Лигурия. Обвиненията бяха за незаконно осребряване на разходи за частни посещения в ресторанти и пътешествия през периода 2010-2012 г., предаде БТА. Според прокуратурата Рикси неправомерно е одобрявал разходите на своите подчинени. Той твърди, че не е извършил нищо нередно и заяви, че ще обжалва. От \"Движение 5 звезди\", което управлява заедно с \"Лигата\" и сега се опитва да си възвърне инициативата след поражението си на евроизборите, казаха, че ако бъде осъден, Рикси трябва да подаде оставка. През седмицата представители на \"Лигата\" настояваха, че той трябва да запази поста си. Все пак след обявяването на присъдата Рикси подаде оставка пред вицепремиера Матео Салвини, който е лидер на \"Лигата\". Ройтерс отбеляза необичайният факт, че заместник-министърът подава оставка не пред премиера Джузепе Конте, а пред партийния си шеф Салвини. Очаква се Рикси да запази мястото си на член на долната камара на исталианския парламент.", "date": "2019.05.30", "title": "Затвор за зам.-министър от италианската \"Лига\" за злоупотреба с обществени пари"}
{"url": "https://www.24chasa.bg/novini/article/7480164", "text": "През февруари в Конгреса на САЩ бе внесен законопроект, който дава пълномощия и възлага на американското разузнаване да събира данни за личните финансови активи на руския президент и близкото му обкръжение. Целта е да се установят източниците на неговото богатство, което „по данни на външни експерти възлиза на милиарди долари“, предаде „Нюзру“. Авторите на текста Вал Демингс (демократи) и Елис Стефаник (републиканци) отбелязват, че руското ръководство използва корупция, за да запази властта си и да отслаби други демократични режими. И затова „най-добър начин за настъпление срещу властта на Путин и неговите приближени е да се проследят незаконните и засекретени финансови потоци, които финансират техните операции“, смята Демингс. Законопроектът възлага на американското разузнаване не само да следи източниците на богатство на руския президент, но и да изясни кой от олигарсите облекчава тези „корупционни практики“ и да установи кои са посредниците, включително т.нар. кухи фирми, предава  . Законопроектът е одобрен от Камарата на представителите и вече е постъпил за разглеждане в Сената. През 2007 г. руският политически технолог и публицист Станислав Белковский оценяваше личното богатство на Путин на 40 млрд. долара. Днес според него състоянието на президента вече е около 120 милиарда долара.", "date": "2019.05.30", "title": "В САЩ обсъждат законопроект за „милиардите на Путин“"}
{"url": "https://www.24chasa.bg/novini/article/7480209", "text": "Около 60 активистки на протестното движение \"Фемен\" окупираха вътрешния двор на Пале Роял в центъра на Париж, за да почетат паметта на около 60 жени, убити според тях във Франция от началото на годината, предаде Франс прес. Разголените активистки стояха на известните колони на Бюрен в продължение на 10 минути, като първоначално мълчаха с вдигнати юмруци, а после хвърлиха розови димни бомбички и скандираха лозунги като \"Нито една повече!\" На гърдите си протестиращите феминистки бяха изписали имената на убитете жени и причините за смъртта им. Символичната акция има за цел \"да създаде Пантеон под открито небе, за да отдаде почит\" на жертвите, обясни Инна Шевченко, водеща фигура в движението Фемен. На всеки два дни има нова жертва, но все още не виждаме очакваните действия, подчерта тя и обвини френското правителство в безразличие към проблема.", "date": "2019.05.30", "title": "Разголени активистки на \"Фемен\" окупираха двора на Пале Роял в центъра на Париж"}
{"url": "https://www.24chasa.bg/novini/article/7480208", "text": "На съвещание, посветено на развитието на изкуствения интелект, руският президент Владимир Путин отбеляза важността на развитието на технологията, която позволява да се взимат бързи решения и да се повиши ефективността на управлението, предаде ТАСС, цитирана от БТА. \"Механизмите на изкуствения интелект осигуряват в реално време бързо взимане на оптимални решения въз основа на анализ на гигантски обеми от информация, което дава огромни предимства в качеството и ефективността\", подчерта президентът. \"Ако някой успее да си осигури монопол в областта на изкуствения интелект, последствията ще са ясни за всички - той ще придобие световно господство\", добави Путин. \"Борбата за технологично лидерство, най-вече в областта на изкуствения интелект, вече стана поле за глобална конкуренция. Скоростта на създаването на нови продукти и решения нараства в геометрична прогресия\" заяви президентът. Руският държавен глава подчерта, че тази сфера е една от ключовите в технологичното развитие, доколкото тя ще определя бъдещето на целия свят. По думите му подобни разработки нямат аналог в историята по своето влияние върху икономиката, производителността на труда, ефективността на управлението, образованието, здравеопазването и ежедневието на хората. Путин напомни, че много страни вече са приели собствени стратегии за развитие на изкуствения интелект. \"И ние, естествено, трябва да гарантираме технологичен суверенитет в сферата на изкуствения интелект, което е най-важното условие за устойчивостта на нашия бизнес и икономика, за качеството на живота на руските граждани, за сигурността и отбранителната способност на държавата\", заяви руският лидер и добави: \"Става дума не само за алгоритмите за отделни, тясно специализирани задачи, трябват ни именно универсални решения, чието използване дава максимален ефект, при това във всеки отрасъл\". Руският президент посети основаното от Сбербанк училище за програмиране, където се запозна с разработки в областта на изкуствения интелект. В началото на изложението го приветства цифровият аватар на Сбербанк, създадената в Русия с помощта на изкуствен интелект виртуална телевизионна водеща на име Елена. Путин се запозна също и с разработки за визуално разпознаване на лица и обекти на компанията \"Вижън лабс\", със системи за анализ на транспортните потоци в Москва и технологии за издирване на заподозрени лица на оживени публични места.", "date": "2019.05.30", "title": "Путин: Страната с монопол в областта на изкуствения интелект ще господства в света"}
{"url": "https://www.24chasa.bg/novini/article/7480219", "text": "Тялото на 71-годишен мъж е открито в дома му на ул. „Студентска” в Габрово, не са установени следи от насилие, съобщиха от ОД на МВР – Габрово. На 29 май след получен сигнал от гражданин в жилището му на ул. \"Студентска” е намерен починал собственикът на имота на 71 години. Извършен е оглед на местопроизшествие в присъствие на съдебен лекар, при който следи от насилие не са установени. В РУ – Габрово е започнато досъдебно производство.", "date": "2019.05.30", "title": "Откриха труп на мъж в дома му в Габрово"}
{"url": "https://www.24chasa.bg/novini/article/7480228", "text": "Министърът на транспорта, информационните технологии и съобщенията Росен Желязков назначи одит в Главна дирекция „Гражданска въздухоплавателна администрация“ (ГД ГВА), съобщиха от ведомството му. Решението му идва ден, след като опитен пилот загина при инцидент с мотоделтапланер край Мъглиж, по-малко от седмица след авария с малък самолет, взела две жертви и около два месеца след друга катастрофа – край Оризари, при която също отне живота на двама души. Одиторите ще проверят изпълнението на контролните и регулаторни функции на главната дирекция, свързани с осигуряване на безопасността на гражданското въздухоплаване. Предметът на проверката включва и изследване на капацитета за изпълнение на контролната и административнонаказателната дейност, функциите по сертифициране и надзор, както и управлението на работните процеси в администрацията. ГВА ще анализира нормативната наредба, която регулира т.нар лека авиация, като ще предложи промени. Предстои и подписване на споразумение с Европейската агенция за авиационна безопасност и националните контролни органи от ЕС. Ще се черпи европейски опит в авиационната безопасност, а промени в Закона за гражданско въздухоплаване ще доведат до създаването на Национален борд за разследване на произшествия във въздушния, водния и железопътния транспорт", "date": "2019.05.30", "title": "След авиотрагедията назначиха одит във въздухоплаветелната администрация"}
{"url": "https://www.24chasa.bg/novini/article/7480604", "text": "Котаракът Лео - звездата на римейка на хоръра \"Гробище за домашни любимци\" (2019) по едноименния роман на Стивън Кинг, се е споминал само няколко седмици след излизането на филма на екран, пише в. \"Дейли стар\", цитиран от БТА. Тъжната новина в акаунта в Инстаграм, посветен на косматия актьор, е съобщил дресьорът му Кърк Джарет. \"С голямо прискърбие съобщаваме, че Лео си отиде. Той винаги ще липсва на човешкото и котешкото си семейство. Нека неговата звезда винаги да свети ярко\", пише Джарет. Почитателите на Лео са побързали да споделят покрусата си от неговата кончина. \"Толкова е тъжно. Съболезнования, Кърк. Обичахме много Лео\", пише потребител на Инстаграм. \"Първо си отиде Сърдитата котка, а сега и Лео. Трудно ще ни бъде да гледаме филма, когато излезе на DVD\", гласи друг коментар. \"Споделям всеобщата покруса. Лео беше прекрасен и много ще ни липсва\", жалва се трети потребител.", "date": "2019.05.30", "title": "Спомина се котаракът Лео - звездата на хоръра \"Гробище за домашни любимци\""}
{"url": "https://www.24chasa.bg/novini/article/7480554", "text": "Церемония по тържественото посрещане на 37-ия контингент от въоръжените сили, участвал в мисията на НАТО в Афганистан ще се проведе в Благоевград утре на пл. \"Македония\". Заместник-началникът на отбраната генерал-лейтенант Димитър Илиев, командващият на Съвместното командване на силите генерал-лейтенант Любчо Тодоров, заместник-командирът на Сухопътните войски бригаден генерал Валери Цолов и командирът на Бригадното командване полковник Красимир Кръстев ще участват утре в церемонията по тържественото посрещане на 37-ия контингент от въоръжените ни сили, завърнал се от участие в мисията на НАТО в Афганистан \"Решителна подкрепа\". На тържествения ритуал ще бъдат наградени военнослужещи от състава на контингента за проявен висок професионализъм и отговорност при изпълнение на задачите в мисията на НАТО \"Решителна подкрепа\" .", "date": "2019.05.30", "title": "Благоевград посреща контингента ни от Афганистан"}
{"url": "https://www.24chasa.bg/novini/article/7480609", "text": "Откриха трупа на издирван мъж от санданското село Любовка днес. Мъж, обявен вчера от близките си за издирване днес е намерен увиснал на бесило в шахта край селото, научи  Открит е да виси вътре в шахтата, предполага се, че е завързал въжето за шията си и е скочил. Според роднините му той е заявил, че иска да се самоубие, но никой не вярвал на това му намерение.", "date": "2019.05.30", "title": "Откриха обявен за издирване в санданско село, самоубил се е"}
{"url": "https://www.24chasa.bg/novini/article/7480577", "text": "Районна прокуратура – Сандански е внесла за разглеждане в съда обвинителен акт срещу А.Н. за извършено от него престъпление по чл. 201 от Наказателния кодекс. През януари 2016 г. обвиняемият започнал работа като шофьор на тежкотоварен автомобил в търговско дружество, с управител Й.А. Съгласно сключения договор, освен трудово възнаграждение, му се полагали командировъчни средства, съгласно ставките за дневни и квартирни разходи, определени с действащото законодателство. На 25 юни 2017 г. А. Н. заминал да натовари стока с товарния камион от Гърция. От там следвало да изпълни курс до България, след което да транспортира стоката до Полша. Ден по-късно, на 26 юни, след като се върнал в България, водачът бил уведомен, че по банковата му сметка ще бъде преведена сума 3000 лева. Парите били предназначени за покриване на разходите по транспортирането на товара до Полша – гориво, винетни такси и такива за преминаване на границите. След като същия ден сумата била получена от обвиняемия, той решил да не извършва възложения курс до Полша, да напусне фирмата и да задържи парите за себе си, като компенсация за неизплатени му трудови възнаграждения и глоби, заплатени лично от него. За това свое решение той уведомил баща си, който работел в същата фирма. Паркирал камиона пред дома му в с. Струмяни и му предал ключовете, като му казал да уведоми за взетото решение управителя Й.А. А.Н. не се явил в офиса на фирмата да подпише издадената заповед за прекратяване на трудовото правоотношение и задържал преведената по банковата му сметка сума в размер на 3000 лева. Впоследствие, след подадена от управителя на фирмата жалба в Районна прокуратура – Сандански, е било образувано досъдебно производство по случая. Предстои насрочване на разпоредително заседание по делото.", "date": "2019.05.30", "title": "Съдят тираджия, взел 3000 лв., но не изпълнил курс до Полша"}
{"url": "https://www.24chasa.bg/novini/article/7480650", "text": "Остров Света Анастасия край Бургас става зона, изцяло свободна от пластмаса. С решение на общинската администрация от 1 юни съдовете за еднократна употреба се премахват и ще се предлагат само в метал, стъкло и хартия. Пластмасата е навсякъде около нас, нека дадем личен пример като възрастни, за да научим днешните деца да ползват по-рядко нейните най-неекологични производни, казаха от общината. Остров Света Анастасия е единственият обитаем остров в Бургас и в него функционират 2 заведения. Преди да влезе забраната за ползване на пласмасова посуда, водалази ще почистят от боклуци дъното му. Преди време кметът Димитър Николов лансира идеята за ограничаване на пластмасата и по плажните кръчми и барове в Бургас.", "date": "2019.05.30", "title": "Без пластмаса на единствения обитаем БГ остров"}
{"url": "https://www.24chasa.bg/novini/article/7480641", "text": "Граждани на Сливен са сигнализирали за рядко срещан вид за България пъстър смок /Elaphe sauromates/ в района на квартал \"Дружба\" в града. Това съобщиха от общинския пресцентър във връзка със сигнали за забелязани змии в града. Този вид е включен в Червената книга на България, като украсата му наподобява на пепелянка, но е с по-голяма дължина на тялото /180-200 см./. Пъстрият смок е защитен вид и не е опасен и отровен за хората. От общинския отдел \"Екология\" напомнят, че всички видове от семейство смокообразни са защитени от закона, като се забранява улавяне, убиване, пренасяне, излагане на публични места, търговия и др. За нарушения от физически лица се налага глоба от 200 до 5 000 лв., а на юридическите лица се налага санкция от 5 000 до 10 000 лв. От общината напомнят, че при установяване на змия, следва незабавно да се подаде сигнал на тел. 112.", "date": "2019.05.30", "title": "Забелязаха рядко срещан вид пъстър смок в Сливен"}
{"url": "https://www.24chasa.bg/novini/article/7480666", "text": "Хиляди мигранти и бежанци, блокирани в Босна на път към Западна Европа, спят на открито в паркове и в изоставени сгради, а някои от тях умират, съобщи днес Червеният кръст, предаде Ройтерс. В Босна, която бе заобиколена от мигрантската вълна през 2015 г., има приток на мигранти, опитващи се да стигнат до богати страни в Европа през съседна Хърватия, членка на ЕС. Някои мигранти съобщават, че са били бити от граничари при опит да влязат в Хърватия, предаде БТА. Около 25 000 души от Азия и Северна Африка влязоха в Босна от Сърбия и Черна гора миналата година, а около 6000 пристигнаха в страната тази година, според агенциите за сигурност на Босна. Само около 3500 са настанени в транзитни центрове и хиляди спят на открито. Хората спят в паркове, на паркинги и в опасни сгради, каза Индира Куленович от Международната федерация на Червения кръст и Червения полумесец. Ситуацията е ужасна, посочи тя. Куленович заяви, че трима мигранти, намерили подслон в стара сграда преди няколко седмици са изгорели, когато свещ, която те използвали, предизвикала пожар. Друг мигрант паднал от най-горния етаж на сграда, в която живеел, а друг се подпалил и се самоубил миналата седмица от отчаяние. Доброволци на Червения кръст помагат за приготвянето на храна за 3000 души дневно в пет центрове за мигранти в цяла Босна, а мобилни екипи осигуряват на движещите се мигранти храна, вода, дрехи, одеяла и психо-социална подкрепа и първа помощ. Мигрантите са изложени на риск и от мините, останали от войната в Босна през деветдесетте години на миналия век. Повечето мигранти са концентрирани в западните градове Бихач и Велика Кладуша, където според властите ресурсите са изчерпани. Властите в тези градове поискаха три транзитни центъра в региона да бъдат затворени, а обитателите им да бъдат преместени на друго място. Етнически разделената Босна все още не е формирала правителство седем месеца след общите избори. Държавните институции, които отговарят за миграцията и предоставянето на убежище, работят като служебни власти. Нашите екипи правят каквото могат, но са натоварени до краен предел и ситуацията достигна критична точка. Това е хуманитарна криза, заяви Райко Лазич, генерален секретар на босненския Чревен кръст.", "date": "2019.05.30", "title": "Хиляди мигранти спят в паркове в Босна"}
{"url": "https://www.24chasa.bg/novini/article/7480702", "text": "Сигнал за кражба е подаден вчера в харманлийското управление от Регионална дирекция за борба с градушките – Хасково, съобщиха от пресцентъра на полицията. Съобщението било, че от новострояща се ракетна площадка за борба с градушките в землището на с.Дряново липсват 33 поцинковани тръби, оставени безстопанствени и немонтирани. Образувано е досъдебно производство.", "date": "2019.05.30", "title": "Откраднаха тръби от новострояща се ракетна площадка за борба с градушките"}
