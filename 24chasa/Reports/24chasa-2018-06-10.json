{"url": "https://www.24chasa.bg/novini/article/6905594", "text": "До 5 хил. евро може да получи безвъзмездно всяко румънско домакинство, за да си инсталира фотоволтаичен панел на покрива. Такъв проект планира румънската администрация по околна среда. От нея ще могат да се възползват до 20 хил. домакинства. Соларните панели трябва да са с номинален капацитет от 6 киловата, като те ще се използват само за производство на електроенергия за собствени нужди. ", "date": "2018.06.10", "title": "Румъния дава по 5000 евро да си сложиш солар на покрива"}
{"url": "https://www.24chasa.bg/novini/article/6905767", "text": "Блъснати коли и километрични колони се точат по магистрала \"Тракия\" в района на Пловдив, който е в ремонт. Движението е силно затруднено. Часове стоим блокирани в този ад и едва пъплим, сигнализира Николай Коджабашев, който се прибира от морето към София. В ремонтирания участък настъпил истинският кошмар. \"Колко катастрофи само видяхме, бедна ни е фантазията\", казва шофьорът.  Молим се само да стигнем живи, твърди друг потърпевш зад волана. Пътници и шофьори са изнервени до краен предел от тапите. \"Да вземат да ги забранят тия магистрали и да не ги ползваме. Това е истинско изпитание\", допълва Коджабашев. По думите му нямало никакви предупредителни знаци за задръстванията. \"Ако знаех, щях да мина по Подбалканския път да се прибера\", ядосан е той. Нервите на други водачи са опънати до краен предел. Някои се заканват, че ако имат калашници, ще слязат и ще стрелят, защото напрежението не се издържало. Областният управител на Пловдив Здравко Димитров увери при последната си инспекция на ремонтирания участък, че до края на месеца магистралата ще е готова.", "date": "2018.06.10", "title": "Катастрофи и адско задръстване на \"Тракия\" около Пловдив"}
{"url": "https://www.24chasa.bg/novini/article/6905769", "text": "Движението по път II-84 Разлог – Белица се извършва в едната лента поради ПТП и се регулира от пътна полиция, съобщиха от пресцентъра на Агенция \" Пътна инфраструктура\".                                                                                                                                                                                                                                                                                                                       ", "date": "2018.06.10", "title": "Катастрофа на пътя Разлог – Белица, движението е в едната лента"}
{"url": "https://www.24chasa.bg/novini/article/6905779", "text": "Новото популистко италианско правителство няма планове за излизане на страната от еврозоната. Това заяви в интервю за в. \"Кориере дела сера\" министърът на икономиката Джовани Триа. Позицията на правителството е ясна и единодушна - се се обсъжда план за излизане от еврозоната, подчерта Триа, цитиран от Асошиейтед прес. Триа, който е професор по икономика, бе изборът, направен в последната минута, за да смени кандидата за този пост, представен от коалицията, предаде БТА. Президентът на Италия Серджо Матарела отказа да одобри избрания за креслото на икономическия министър от лидерите на Движението \"Пет звезди\" и крайнодясната партия \"Лига\", който твърдеше, че има план за напускането на Италия на еврозоната, припомня АП.", "date": "2018.06.10", "title": "Италианският министър на икономиката: Нямаме планове за излизане от еврозоната"}
{"url": "https://www.24chasa.bg/novini/article/6905323", "text": "По 365,10 лв., колкото е помощта за отопление, ще връщат на държавата бедни пловдивчани. Причината е, че не са използвали парите по предназначение, а са ги изразходвали за друго, обясни шефът на \"Социални грижи\" Надя Танева. Измамата лъснала, след като от EVN предоставили на службата списък на подпомагани, на които електричеството е прекъснато заради дългове. Социалните тръгват по адресите им, за да съставят констативни протоколи. Те трябва да установят за какво са били похарчени ваучерите. \"Цяла зима с мъжа ми не можахме да си намерим работа. Имаме 4 малки деца, които трябва да ядат всеки ден. Парите за тока отидоха за храна. Предпочетохме да сме на тъмно и студено, отколкото на празна маса\", каза Селиме Юсеинова от \"Столипиново\". Нейни съседи, които също взели кеш сумата за ток, я дали за ремонт на колата. Други жители на гетото пък си купили с помощите дрехи и обувки. Някои ги пръснали по сватби и кръщенки. Всички, които са злоупотребили със средствата, ще трябва да ги връщат. В противен случай от \"Социални грижи\" ще ги предадат на съд. За следващата година нарушителите няма да имат право да кандидатстват за ваучери. \"Проверяваме всички подпомагани за отопление. В Пловдив т.г. бяха 6208\", каза Танева. Още през зимата колегите й направили проверки на 1022 души, получили в натура твърдо гориво. Там не открили измами. Изрядни били и хората, които се топлят на парно. Всяка година имало случаи с неправомерно похарчени ваучери.", "date": "2018.06.10", "title": "Помощи за ток отишли за сватби и кръщенета в Пловдив"}
{"url": "https://www.24chasa.bg/novini/article/6905607", "text": "С 12% биха поскъпнали парното и топлата вода в София от 1 юли, ако цената на природния газ се увеличи с 18%. Предложението за 18-процентно поскъпване на синьото гориво внесе в комисията за енергийно и водно регулиране (КЕВР) в късния следобед в петък “Булгаргаз”. Газовата компания предлага за третото тримесечие цената на синьото гориво да е 427,12 лв. за 1000 куб. м, или с 18,05 на сто по-висока от сегашната. Причината е поскъпването на внасяния в страната природен газ с 11%, както и очакването този процент за третото тримесечие да е 11,5%. В цената на горивото са включени и разходите за нагнетяване на природен газ в хранилището в Чирен. Освен това съотношението на долара към лева, което също участва във формулата за ценообразуване на природния газ, е 1 към 1,63691 лв., осреднено за период от 45 дни назад, което е с 3,32% нагоре. В КЕВР ще анализират предложението за поскъпване на газа от понеделник. Подчинените на председателя на комисията Иван Иванов казаха, че е още рано за прогнози за поскъпване на топлинната енергия. Възможно е да се намерят резерви в самата газова компания, въпреки че те вече бяха оползотворени при предишното определяне на цените. Както “24 часа” вече писа, комисията е предвидила поскъпване на топлинната енергия за топлофикациите при сегашната цена на газа. За София примерно тя е сметнала поскъпване само от 1,44%, като в този процент са предвидени разходите на газовото и на топлофикационното дружество, инвестициите, както и увеличение на заплатите. Възможно е обаче да се търсят резерви и в топлофикационното дружество.", "date": "2018.06.10", "title": "12% по-скъпа  топла вода, ако  газът скочи с 18%"}
{"url": "https://www.24chasa.bg/novini/article/6905623", "text": "С 20,6% до 3,10 лв. за килограм по цени на едро са поскъпнали ягодите през изминалата седмица, показва анализ на Държавната комисия по стоковите борси и тържищата. Предходната седмица цената за кг ягоди е била 2,57 лв. Цената на черешите пада с 15,6% - от 2,97 лв. до 2,50 лв./кг. При ябълките има голямо увеличение - от 1,38 на 1,60 лв. за кг, или с 15,9%. Лимоните са поскъпнали с 8 ст. до 2,56 лв./ кг. При зеленчуците най-голямо увеличение в цената има при картофите. Сега един кг струва 70 ст., а предишната седмица е бил 65 ст., което е ръст от 7,7%. Цената на едро на пресните картофи обаче остава същата - 1 лв. Морковите са се вдигнали с 5 ст., до 1,20 лв./кг. Оранжерийните домати са поскъпнали с 2,1% - от 1,94 на 1,98 лв./ кг, а цената на зелената салата се е вдигнала с 1 ст. до 58 ст. за килограм. За една седмица яйцата са поевтинели с 1 ст. и сега едно струва 16 ст. Маслото е поскъпнало с 4 ст. до 2,33 лв. за брой в опаковка от 250 грама. Киселото и прясното мляко с 3% масленост са с 1 ст. по-евтини отпреди една седмица и струват съответно 83 ст. за кофичка 400 г и 1,50 лв. за кутия от 1 л.", "date": "2018.06.10", "title": "Ягодите поскъпнаха с 20%, черешите с 15% по-евтини"}
{"url": "https://www.24chasa.bg/novini/article/6905829", "text": "Американските словесни нападки не са от полза, каза канадската външна министърка Кристия Фрийланд и заяви, че Канада ще отговори на митата на САЩ по съразмерен начин, предаде Ройтерс. \"Канада не провежда дипломацията си чрез лични нападки\", каза Фрийланд пред репортери в канадския град Квебек. И ние се въздържаме от лични нападки особено когато става дума за наши съюзници, заяви министърката, предаде БТА. Тя категорично възрази срещу митата и ги определи като обидни за канадците. Според нея е истинска обида, когато близък съюзник налага мита. По думите й канадското правителство е напълно ангажирано да защитава канадските работници. Според нея най-важното нещо са делата, не думите. Фрийланд каза, че има силно разминаване в позициите между Канада и САЩ. Тя заяви, че Канада ще отговори по премерен и реципрочен начин на каквито и да е мита. Според нея Северноамериканското споразумение за свободна търговия може да бъде модернизирано. Постигането на споразумение е възможно, здравият разум ще надделее, каза Фрийланд. Канада винаги е готова за преговори, това е канадският начин, заяви тя. По думите й позициите на европейските съюзници, Япония и Мексико за митата са същите и има съгласуван отговор. Фрийланд каза, че се е срещнала в петък с постоянния търговски представител на САЩ Робърт Лайтхайзър и ще разговаря с него по-късно днес.", "date": "2018.06.10", "title": "Канадската външна министърка Фрийланд: Словесните нападки на САЩ не са от полза"}
{"url": "https://www.24chasa.bg/novini/article/6905761", "text": "Наркобосът Мартин Георгиев-Джито сам се предал в ГДБОП миналата седмица след 3 г. и половина издирване с червена бюлетина в Интерпол. Спецсъдът го остави в ареста в неделя. Не стана ясно дали поредният беглец от правосъдието се е крил в чужбина, или през цялото време е бил в България. На въпрос къде е бил през последните 3 г., адвокатът на Георгиев Иво Найденов отговори: “Очевидно вкъщи”. Мартин Георгиев-Джито е обвиняем като лидер на престъпна група за поръчкови убийства, разпространение на дрога, рекет, палеж и пране на пари заедно с майка си и други членове на семейството. 30-годишният мъж е син на Мила Георгиева, подсъдима и за данъчни престъпления. Георгиева е била доведена дъщеря на бившия шеф на митниците Христо Кулишев. До 2012 г. е работила с афериста Иван Танев-Универсалния, който също се издирва от Интерпол.  През януари 2015 г. групата, ръководена от Мила Георгиева и Мартин Джито, беше разбита, но синът успя да избяга. По това време той е близък приятел и съдружник с Георги Славов-Жоро Главата, наследник на взривения бос от СИК Стоил Слав. Според прокуратурата бандата на Мила и Мартин е поръчала покушенията срещу Георги Семерджиев-Жоро Шопа, близък на Брендо, Тихомир Дочев-Мравката, един от оправданите за убийството на Бай Миле, и Радостин Бързанов-Радо Слънцето, подсъдим като част от Бандата на чуковете и съсобственик в “Какао бийч” на Слънчев бряг. Срещу тримата имаше опити за убийства през 2014 г., но оцеляха. Делото срещу Мила Георгиева и останалите от бандата - доведения и родния ѝ брат, бившият ѝ съпруг, бизнесмена Георги Божилов-Жоро Тениса, е в специализирания съд. Материалите за Мартин Георгиев са отделени. Преди да избяга, Мартин Георгиев живееше на семейни начала с дъщерята на Радослав Калчев-Черния Роди от Варна. През април 2015 г. беше разбита и неговата престъпна група за убийства, дрога, рекет, отвличания, но той също успя да избяга. ( Никой не е търсил като хората Мартин Георгиев, затова и няма опасност той да се укрие, обяви в неделя съдия Аделина Иванова от специализирания съд. Търсили го само веднъж с призовка от 14 януари 2015 г. - деня, в който маскирани полицаи претърсиха къщата на семейството в кв. “Бояна”. По делото обаче не присъства европейската заповед за арест, с която той бил търсен извън България в продължение на 3 години. Затова и съдия Иванова прие, че такава не съществува. “Тя е по друго дело”, обясни прокурорът Детелина Йотова.  Трима анонимни свидетели разказват, че Мартин Джито е държал склад, който бил превърнат в оранжерия за отглеждане на марихуана. За опитите за убийства свидетелствал Тихомир Дочев-Мравката. В съда стана ясно, че е дал показания срещу Мила Георгиева и сина ѝ след посещение в Дубай при друг издирван беглец от правосъдието - Иван Танев-Универсалния. До 2012 г. Мила Георгиева, Иван Танев и Тихомир Дочев са работили заедно, но след това между тях избухва конфликт. Тихомир Дочев пък наскоро осъдил МВР, защото отказали да му издадат разрешително за оръжие, научи “24 часа”. Той поискал да има пистолет още в началото на 2016 г., когато Мила Георгиева вече е на свобода, а синът ѝ Мартин още се издирва. През 2014 г. джипът на Дочев е обстрелван пред дома му в “Бояна”, но оцелява. Разпознал стрелеца, който по-късно починал в катастрофа. Оръжието трябвало на Тихомир Дочев точно заради притесненията му от нов опит за убийство. Не искал да има проблеми с полицията, като си вземе незаконен, и затова поискал разрешително.  Освен страха от ново покушение Тихомир Дочев посочил, че пищовът му трябва заради новата му работа. Тогава Мравката започнал работа като касиер в кафене, дори подписал трудов договор и се опасявал, че може да стане жертва на грабеж заради парите, с които работи. Униформените го заподозрели, че договорът е фиктивен, за да получи разрешителното за оръжие. Отказали му. Тогава Тихомир Дочев потърсил правата си в съда. Ангажирал за случая адвокат Любомир Таков и завел административно дело срещу отказа. Печели го във Върховния административен съд преди три седмици и преписката му отново е в полицията - в момент, когато Мартин Георгиев-Джито излиза на светло. Тихомир Дочев е един от хората, които са давали показания срещу групата на Мила Георгиева и сина ѝ Мартин, още повече че са били близки преди време. Още няма решение на служба КОС в МВР по молбата на Дочев за разрешително за оръжие, след като МВР е осъдено от него. Третото обвинение срещу Мартин Георгиев е за подбудителство за палеж. Според съда обаче няма нито едно доказателство за тези престъпления, още повече че не са открити извършителите. На 19 януари 2016 г. спецпрокуратурата прекратява делото за подбудителство към две убийства и палеж, както и тава за разпространение на наркотици. Съдът обаче прие, че това постановление не е влязло в сила и затова той формално се води обвиняем за подбудителство в два опита за убийство и палеж. На това основание и го оставиха в ареста. Самият Георгиев поиска домашен арест. Той страдал от аневризъм в мозъка и състоянието му можело да се влоши зад решетките. . На 22 януари 2015 г., само седмица след като ГДБОП разби групата на Мила Георгиева и сина ѝ Мартин, във Варна се проведе нова операция - срещу бандата на Радослав Калчев-Черния Роди. Оказа се, че и той е избягал, както Мартин. Тогава от МВР обявиха, че има семейна връзка между двете групи. Дъщерята на Черния Роди - Жанета, има дете от Мартин Георгиев-Джито.  Обвиненията срещу Калчев и хората му от Варна също са тежки - убийствата на Борислав Манджуков през 2014 г. и на семейство Дамянови в София, разстреляни само две седмици по-рано. Освен това - разпространение на дрога, рекет и всичко, в което са обвинени и сватята му Мила Георгиева и зетят Мартин. Развитието на случая с Радослав Калчев-Черния Роди повтаря този с Мартин Джито. Варненецът беше арестуван през юни 2017 г. на летище в Испания, след като долетял от Доминиканската република. Твърди, че сам се е предал. По-късно го екстрадираха в България. Оказа се, че едно по едно обвиненията са отпаднали, както и при Мартин Джито, и остана само за ръководител на престъпна група. Прокурор по неговото дело отново е Детелина Йотова, която разследва и Мартин Джито и Мила Георгиева. През октомври 2017 г., след 5 месеца в ареста, делото на Черния Роди е вкарано в съда. Оказва се, че се е споразумял с прокуратурата за 2 г. условно с изпитателен срок от 4 г. Съдът отказал да го одобри и предложил да лежи поне 1 г. зад решетките. Приспаднали му и времето в ареста. Радослав Калчев отдавна е на свобода след лекото наказание. Сега по същия път върви и делото на Мартин Джито, след като и той се предаде сам. ", "date": "2018.06.10", "title": "3 г. издирвали Мартин Джито, предаде се сам. Адвокатът: Бил си е вкъщи (ОБЗОР)"}
{"url": "https://www.24chasa.bg/novini/article/6905701", "text": "Партията на европейските социалисти, чийто лидер е Сергей Станишев, е заплашила БСП със замразяване на членството и дори с изключване, ако червените не променят позицията си за Истанбулската конвенция. Това е обявила лидерката на БСП Корнелия Нинова на Националния съвет на партията в неделя. Сергей Станишев не е бил на заседанието, Нинова също не го е споменала в речта си. Лидерката е поискала решение от пленума дали БСП да промени позицията си за Истанбулската конвенция. Но е предупредила, че ако това стане, тя ще се съобрази с решението, но ще освободи лидерския пост. Нинова разказала, че от ПЕС са подготвили работна група, която ще се срещне с организаторите на “София прайд” и с БСП, предвождана от генералния секретар на ПЕС Ахим Пост. Участници в пленума допълниха дори, че вторият човек в ПЕС след Станишев водел 30-членна делегация. По-късно сайтът, особено близък до Нинова - “Епицентър”, допълни, че посещението е било отложено с няколко дни. Неофициално източници от ПЕС обясниха, че подобна група не е била в София, нито е отлагала посещението. Вероятно от БСП са използвали тази неточна информация, за да скрепят редиците след гей парада. В средата на юли предстои планирана отдавна мисия на ПЕС, която няма нищо общо със “София прайд”. “Ако по някои точки сме имали дискусия, по позицията ни за Истанбулската конвенция нямаме промяна”, заяви Атанас Зафиров, член на ИБ на БСП. Той смята, че ПЕС няма да изключи БСП, защото “е една от малкото социалистически партии в Европа, които бележат ръст”. От партията са пратили на ПЕС информация за законодателните инициативи срещу насилието над жени, които БСП е предприела. През първия си мандат Бойко Борисов бе отмъстителят, който обещаваше да вкара в затвора всички престъпници, но нищо не се случи. През втория бе строител на магистрали, но доклад на Световния икономически форум постави България на 93-о място по качество на пътищата. Сега Борисов е в ролята на обединител - обединява Западните Балкани, Европа с Русия, а не може да обедини министрите в собствения си кабинет - Ангелкова и Симеонов, заяви Нинова пред пленума и обяви, че на 21 юли БСП ще представи своята алтернатива “Визия за България”. На заседанието е приета позиция на БСП по проектите за модернизация на армията. Партията ще ги подкрепи, но под условие и ще оттегли подкрепата си при съмнение за корупционни практики. Относно пакета “Мобилност” БСП ще изпрати декларация до шефа на групата на социалистите и демократите в Европарламента и до лидера на ПЕС Сергей Станишев, с която ще търси подкрепа за промяна на регламентите.", "date": "2018.06.10", "title": "От “Позитано” видели на гей парада работна група от евросоциалисти, каквато обаче не е идвала в София"}
{"url": "https://www.24chasa.bg/novini/article/6905705", "text": "Председателят на Народното събрание Цвета Караянчева се срещна с представители на българската общност в Грузия. Българска парламентарна делегация е на официално посещение в Грузия. Цвета Караянчева пожела на нашите сънародници винаги да носят в сърцата си България, която мисли и чието сърце тупти за българските общности по целия свят. Вашите впечатления, Вашите мнения и благополучие са изключително важни за нас, отбеляза тя. Затова поддържането на връзката с българите извън границите на държавата ни и защитата на техните интереси е сред приоритетите на Народното събрание и на българските институции, заяви Цвета Караянчева пред нашите сънародници. Тя посочи, че именно затова има специално създадена постоянна парламентарна комисия по политиките за българите в чужбина, която активно работи в тяхна подкрепа. Председателят на Народното събрание разказа на нашите сънародници в Грузия за приоритетите на Българското председателство на Съвета на ЕС, акцентира върху неговите успехи и отбеляза, че страната ни изпълнява отлично своите отговорности и задачи. В състава на българската парламентарна делегация са председателят на Групата за приятелство България – Грузия Кристина Сидорова и народните представители Александър Иванов, Йордан Апостолов, Велислава Кръстева и Симеон Найденов.", "date": "2018.06.10", "title": "Караянчева при сънародниците ни в Грузия"}
{"url": "https://www.24chasa.bg/novini/article/6905737", "text": "Семейство от Сливен обяви, че два автомобила се опитали да ги изтласкат от пътя. Това станало в участък с ограничение заради ремонт, разказва Това е началото на екшъна – 147-я километър от магистралата, между Пловдив и Стара Загора. Пътят е в ремонт, шофирането – в две ленти без право на изпреварване. Всички карали в колона, когато два автомобила с бясна скорост решили да минат пред тях. Ядосани, че не им дали път колите започнали ги преследват и да опитват да ги изтласкат от пътя. Потърпевшите подали сигнал на тел. 112. Твърдят, че в следващите 150 км никой не спрял двете коли. От КАТ обявиха, че ще проверят случая.", "date": "2018.06.10", "title": "Агресия на АМ\"Тракия\": Две коли опитали да изтласкат от пътя трета, твърди семейство"}
{"url": "https://www.24chasa.bg/novini/article/6905741", "text": "Тихомир Каменов, единствената оцеляла жертва на избягалия от затвора Радослав Колев, си спомня ужаса от преживяното при атаката. В разказа му има описания на жестокости. И в момента опасният престъпник е на свобода. Полицията го издирва. „Той е жесток садист”, започва разказа си Тихомир. Радослав Колев е осъден на 26 години затвор за убийство и опит за убийство. Само две години, след като влиза зад решетките, успява да избяга от затвора, разказва NOVA. „Той е много смел, хладнокръвен, безпощаден. Няма нещо, което да го трогне. Ако попадне някой на него и го застраши, може би ще е склонен да направи същото, каквото направи с мен и Румен”, на мнение е Тихомир Каменов. През 2014 г., след скандал, Колев убива с особена жестокост компютърния специалист от НАП Румен Шопов. Разбива главата му с чук, души го и накрая прерязва сънната му артерия с нож. Следващата жертва трябвало да бъде Тихомир. По това време двамата с Шопов били съквартиранти. „Когато се прибрах, всички врати бяха затворени, което не беше нормално. Тогава се появи Радослав отвътре, от хола. И каза да вляза и да седна, защото те са от 4-то районно и искат да ми зададат няколко въпроса за Румен. Аз ги помолих да се легитимират, те не го направиха и тогава Радослав скочи и започна да ми нанася ударите. По главата, по лицето и по тялото... Първо с ръце, после с нож и чук... Имам една голяма дупка в главата, която ми е от чука. Успя да ми счупи черепа. Имаше една огромна дупка, в която сложихме тениска, за да спре кръвта, докато дойде линейката. Всички белези са ми спомен от него”, добавя Тихомир. След всичко преживяно, Тихомир събира сили и се изправя срещу Радослав в съда. Разпознава го, дава показания и Колев е осъден. Тихомир не прощава, не забравя, но продължава напред. Успокоява се, когато Радослав влиза зад решетките, но спокойствието му трае едва две години. „Няколко пъти не отивам на работа. Крия се, защото не знам какво може да ми се случи”, споделя Тихомир. Докато Радослав е на свобода, оцелелият след нападението ще продължава да живее в страх - не само за себе си, но и за всеки, който ще пресече пътя на избягалия затворник.", "date": "2018.06.10", "title": "Жертва на Радослав Колев: Удряше ме с чук по главата"}
{"url": "https://www.24chasa.bg/novini/article/6905757", "text": "Тежка катастрофа е станала към 18:00 часа на входа на квартал “Струмско” в Благоевград. Ударили са се два леки автомобила, един от който учебен. Инцидентът е станал на оживено кръгово кръстовище, предаде  . Пострадали са тежко мъж и жена, които са откарани в болницата в Благоевград и ще бъдат настанени в отделението по реанимация. Те са пътували в учебния автомобил. Най- вероятната причина за пътния инцидент е отнето предимство от учебната колата.", "date": "2018.06.10", "title": "Мъж и жена пострадаха тежко при катастрофа с учебна кола в Благоевград"}
{"url": "https://www.24chasa.bg/novini/article/6905750", "text": "Австрийският канцлер Себастиан Курц посети днес мемориала на Холокоста \"Яд Вашем\" в Ерусалим, където подписа няколко споразумения с центъра и обеща да съхрани паметта за избиването на евреите от нацистите през Втората световна война, предаде ДПА. Курц пристигна в Израел на тридневно посещение, което явно цели да сложи край на дипломатическата безизходица заради нацисткото минало на крайнодясна партия, участваща в австрийското коалиционно правителство, предаде БТА. Представител на \"Яд Вашем\" заяви, че канцлерът е подписал споразумение за \"документален обмен\" между центъра и Австрийския държавен архив и мемориала \"Маутхаузен\". Курц е подписал и споразумение, позволяващо на стотици австрийски учители да посетят \"Яд Вашем\" за образователни семинари, и е обещал средства за нов център за съхраняване на артефакти към \"Яд Вашем\". \"Като канцлер на Австрия трябва да заявя, че Австрия и австрийците носят тежко бреме за срамните престъпления, извършени при Шоа\", казал Курц, използвайки еврейската дума за Холокоста. \"Наш дълг и задължение е да гарантираме, че никога няма отново да има Шоа и че моето поколение и следващите поколения никога няма да забравят тези ужасни престъпления\", заявил той. През декември Курц състави коалиция с Австрийската партия на свободата (АПС), предизвиквайки противоречия. АПС е основана от бивши нацисти след Втората световна война, а лидерът й Хайнц-Кристиан Щрахе, който сега е вицеканцлер на Австрия, има контакти с екстремистки десни организации. Израел бойкотира всички контакти с министрите на АПС и инструктира своите длъжностни лица да се срещат само с държавни служители в министерствата, оглавявани от крайнодясната партия. Курц е десноцентристки политик, заемащ твърда позиция към миграцията. Той трябва да се срещне днес и с австрийци, оцелели от Холокоста, и да посети Стария град на Ерусалим, а за утре има предвидена среща с израелския министър-председател Бенямин Нетаняху. Въпреки противоречията заради коалицията на Курц с АПС канцлерът се очертава като силен поддръжник на Израел, а Австрия беше една от едва четирите страни, чиито представители присъстваха на израелско събитие в чест на спорното преместване на американското посолство в Ерусалим през май.", "date": "2018.06.10", "title": "Себастиан Курц в Израел: Ще съхрани паметта за Холокоста"}
{"url": "https://www.24chasa.bg/novini/article/6905766", "text": "Движението по път I-6 Клисура - Антон се осъществява една лента в посока Карлово при разклона за Копривщица, поради ПТП, съобщиха от пресцентъра на Агенция \" Пътна инфраструктура\".                                                                                                                                                                                                                                                                                                                       ", "date": "2018.06.10", "title": "Катастрофа затрудняват движението по пътя Клисура - Антон при разклона за Копривщица"}
{"url": "https://www.24chasa.bg/novini/article/6905580", "text": "Проливен дъжд се изля този следобед над Благоевград. Той беше придружен и с гръмотевична буря, предаде NOVA. За по-малко от половин час улиците се превърнаха в реки. На места водата носеше камъни и кал, а колите почти плуваха във вода.                                                                                                                                                                                                                                                                                                                       ", "date": "2018.06.10", "title": "Проливен дъжд наводни улиците на Благоевград (Видео, снимки)"}
{"url": "https://www.24chasa.bg/novini/article/6905565", "text": "Задимяване затвори магистрала \"Тракия\" в района на Камено, информира МВР. Сигналът е подаден в 16.30 часа. Пристигналите на място пожарни екипи са установили, че задимяването е в следствие от пожар, възникнал в обработвана в близост до пътя нива. Пожарът е локализиран, няма пострадали при инцидента. Организирани са обходни маршрути: посока Бургас – София по път I-6; посока София – Бургас по път III-795 Карнобат път I-6.", "date": "2018.06.10", "title": "Затварят част от АМ „Тракия” към морето заради пожар (Обновена)"}
{"url": "https://www.24chasa.bg/novini/article/6905596", "text": "Испанската морска спасителна служба спаси 334 мигранти и прибра четири тела от плавателни съдове, отправили се към Европа през Средиземно море, предаде Асошиейтед прес. Според службата за целия вчерашен ден и тази сутрин нейните патрули са стигнали до девет различни плавателни съда с мигранти, идващи откъм Африка. На единия от тези съдове, който бил открит днес, е имало четири мъртви тела и 49 мигранти. Причините за смъртта на починалите все още не са установени, предаде БТА. Подгонени от конфликти и крайна бедност, всяка година десетки хиляди мигранти опитват да стигнат Южна Европа през Средиземно море с плавателни съдове на трафиканти. Повечето съдове са негодни за плаване в открито море и всяка година има хиляди удавени, отбелязва АП.", "date": "2018.06.10", "title": "Откриха четирима мъртви мигранти и спасиха 334 в Средиземно море (Снимки)"}
{"url": "https://www.24chasa.bg/novini/article/6905625", "text": "Хванатият 41-годишен шофьор на автобус, който тази сутрин се готвеше да потегли на курс за ученическа екскурзия, има издадени 14 постановления за нарушения на Закона за движение по пътищата, поясниха от МВР. Две от тях – през 1999 и 2006 г. касаят именно шофиране в нетрезво състояние, като водачът е бил лишен от правоспособност за управление на моторно превозно средство. Той е осъждан и за тези две нарушения, предаде  . Шофьорът е тръгнал преди 8:30 ч. сутринта – по-рано от обявеното и от времето на задължителната проверка на полицаите. Районната прокуратура е информирана за случая. Мъжът е задържан за 24 часа.", "date": "2018.06.10", "title": "Задържаният пиян и дрогиран шофьор на училищен автобус бил наказван 14 пъти"}
{"url": "https://www.24chasa.bg/novini/article/6905614", "text": "Вътрешният министър на Германия Хорст Зеехофер отново изрази днес желание системата за предоставяне на убежище в страната да бъде реформирана.  , предаде ДПА. \"Политиката за убежище в Германия трябва да бъде преработена из основи. Ние все още нямаме подходящ правилник за бъдещето\", каза Зеехофер в коментар, публикуван от неделното издание на в. \"Билд\". Има информация, че министърът ще представи във вторник пред медиите план от 63 точки по темата, призоваващ мигрантите без документи да не бъдат допускани в Германия на границата и да бъдат приети по-строги правила за депортиране, предаде БТА. Двайсетгодишен кандидат за убежище от Иракски Кюрдистан беше върнат в Германия снощи. Той избягал от Германия след убийството на 14-годишно германско момиче. Според полицията в Иракски Кюрдистан мъжът признал, че убил момичето, преди да бъде екстрадиран. Заподозреният получил отказ за убежище в Германия в края на 2016 г., но успял да предотврати депортирането си с помощта на правен съветник. Мъжът трябва да се изправи пред магистрат днес в германския град Висбаден. Консерваторите на германската канцлерка Ангела Меркел призоваха за по-строги имиграционни правила и по-бързо депортиране на отхвърлени кандидати за убежище след общественото възмущение заради случая с 14-годишната Сузана Фелдман, за която се предполага, че е била убита и изнасилена от 20-годишния иракчанин Али Башар, посочва Ройтерс. Според полицията Фелдман била намерена мъртва в сряда в гориста местност във Висбаден близо до бежански център, където живял заподозреният нападател. Башар беше екстрадиран от иракските власти, след като бил арестуван в петък от силите за сигурност в Иракски Кюрдистан. Той напуснал Германия заедно с роднини по-рано този месец. \"Процедурите и правилата за убежище, подслоняване и интеграция трябва да бъдат внимателно прегледани\", каза лидерът на консерваторите в парламента на провинция Райнланд-Пфалц Кристиан Балдауф. Според него щедрите гаранции за защита на бежанците в Германия пораждат сериозни въпроси. \"Кой може да разбере, че получил отказ кандидат за убежище, съден няколко пъти за различни престъпления за извършено насилие, не може да бъде депортиран, но същият този човек успява да пътува обратно до родната си страна при потайна операция?\", заяви Балдауф. Иракчанинът, пристигнал в Германия в разгара на европейската миграционна криза през 2015 г., бил известен на полицията, защото проявил насилие към длъжностни лица във връзка с убежището. По-рано Башар бил заподозрян за изнасилване на 11-годишно момиче в бежански център. Председателят на долната камара на германския парламент Волфганг Шойбле каза, че Германия трябва да затегне сравнително великодушните си правила за предоставяне на убежище. \"Трябва да орежем части от нашия германски закон, ако искаме да стигнем до обща европейска политика за убежището\", заяви той.", "date": "2018.06.10", "title": "Зеехофер след убийството на момиче от бежанец: Системата за убежища трябва да се преработи"}
{"url": "https://www.24chasa.bg/novini/article/6905635", "text": "Слушам това, което казват, но версията им е несъстоятелна. Нелогична е, ненормално е да отидеш при хора, на които нямаш доверие. Да нападаш, да заплашваш. Как са се насочили да отидат конкретно в този адрес? Това е абсурд. Това заяви бившият началник на отдел „Убийства” Ботьо Ботев пред Би Ти Ви.  Неговият коментар е по повод изказванията на семейството, в чийто дом се е укривал избягалия затворник Владимир Пелов, преди да бъде застрелян в центъра на Ботевград. \"Не забравяйте нещо друго, което е факт - това е домът на негов стар приятел, извършител на убийство, който се е самоубил в затвора. Връзката с тези хора е изградена на доверие от годините. Тук има съществена връзка с въпросните хора, в които се е укривал\", смята ексшефът. \"Много неща се чуха в пространството. Много критики си отправиха. Да се критикува е лесно, да се правят оценки е малко несъстоятелно\", допълни той.  \"Сложно е да се направи оценка. Считам, че основната грешка е неоценка на личността на Пелов. На неговите нрави, интелект и психология. Това са сложни неща, които е трябвало да се изяснят. Това, че не е осъществен контрол в района на Ботевград е един съществен пропуск\", заяви още Ботев. \"Би трябвало да се направи преоценка по отношение на цялата дейност от бягството им до движението им и поведението им. Би трябвало да заловят Радослав Колев жив. Ако се направи преоценка на досегашната дейност ще го хванат\", смята той.", "date": "2018.06.10", "title": "Ботьо Ботев: Основната грешка на МВР е неоценка на личността на Владимир Пелов"}
{"url": "https://www.24chasa.bg/novini/article/6905664", "text": "Турският премиер Бинали Йълдъръм съобщи, че тази година започва изграждането на железопътна линия за скоростен влак между Одрин и Истанбул, предаде Анадолската агенция. Премиерът посочи това на предизборен мититинг на управляващата Партия на справедливостта и развитието в Одрин. Йълдъръм каза, че с изграждането на новата железопътна линия пътуването с влак от Истанбул до Одрин ще отнема под един час, предаде БТА. Премиерът обяви и други строителни проекти за окръга, сред които изграждане на стадион и спортна зала за 4000 зрители в Одрин.", "date": "2018.06.10", "title": "Изграждат железопътна линия за скоростен влак между Одрин и Истанбул тази година"}
{"url": "https://www.24chasa.bg/novini/article/6905673", "text": ", предадоха световните агенции. На едното допитване, с гласовете на около 75,7 процента от избирателите бе отхвърлен радикален план за разрешаване единствено на централната банка да емитира пари. Мнозинството от гласоподавателите във всички швейцарски кантони са се обявили против предложението, сочат окончателните резултати. Евентуалното одобряване на плана щеше да означава радикална промяна на швейцарската финансова система. Безпокойствата за потенциалните рискове за националната икономика изглежда са убедили избирателите да отхвърлят предложението, отбелязва Ройтерс. ДПА посочва, че вносителите на проекта са искали да реформират паричната система на Швейцария, за да бъде защитена икономиката при бъдеща криза. Концепцията, разработена от германски и швейцарски икономисти, щеше да предотврати прекомерното отпускане на кредити от търговските банки, тъй като щеше да даде монопол на централната банка върху емитирането на пари. Тя обаче се натъкна на съпротива от страна на всички основни политически партии, както и на компании и банки, според които би навредила на кредитната система, предаде БТА. Сега швейцарските банки могат да отпускат заеми само ако са се сдобили с еквивалентна сума от централната банка, други кредитори или депозити на клиенти. Ако планът бе одобрен, Швейцария щеше да стане първата държава в света с монопол на централната банка върху емитирането на пари, отбелязва ДПА. Франс прес посочва, че едва около една десета от паричната маса в Швейцария е емитирана от централната банка. На другия референдум, 72,9 процента от избирателите подкрепиха блокирането на достъпа в страната до чуждестранни сайтове за хазартни игри и разрешаването само на такива, регистрирани в Швейцария, предаде Франс прес, като се позова на прогнозни резултати на обществената телевизия. Гласоподавателите във всички швейцарски кантони са подкрепили предложението. На референдума обаче са гласували едва около една трета от избирателите. Референдумът бе за вече одобрен от парламента нов закон за хазартните игри, който е един от най-рестриктивните в Европа. Той е благоприятен за швейцарските казина и лотарии, отбелязва Франс прес. Младежките организации на Зелените и на либералите обаче събраха подписи за организиране на референдум за закона, обвинявайки правителството в авторитарни методи и цензура в интернет. Нормативният акт, който ще влезе в сила догодина, ще въведе данък върху хазартните игри с цел отчисляване на средства за програми за борба срещу пристрастяването към хазарта и подпомагане на зависими хора. На трети референдум днес, жителите на Вале отхвърлиха възможността швейцарският кантон да приеме зимните олимпийски игри през 2026 година, предаде Асошиейтед прес. Почти 54 процента от гласувалите са се обявили против евентуалното провеждане на олимпиадата в град Сион. Местните власти дадоха да се разбере, че няма план Б и с кандидатурата е свършено.", "date": "2018.06.10", "title": "Почти 73% от швейцарците подкрепиха мерките за контрол върху хазарта"}
{"url": "https://www.24chasa.bg/novini/article/6905680", "text": "Председателят на медийната комисия в британския парламент Деймиън Колинс, каза днес, че милионерът Арън Банкс, който подкрепи кампанията за излизането на Великобритания от Европейския съюз, трябва да отговори на въпроси за свои контакти с руски официални представители, предаде Асошиейтед прес. Колинс уточни, че парламентарната комисия по културата, медиите и спорта планира да изслуша Арън Банкс идната седмица, предаде БТА. По-рано в. \"Сънди таймс\" съобщи, че контактите на Банк с Кремъл са били по-обширни, отколкото са е знаело досега. Според изданието Банкс, който е основател на групата \"Да напуснем ЕС\", е имал срещи, пазени в тайна, с руски представители около референдума през юни 2016 г. за членството на Великобритания в ЕС. Банкс отхвърли твърденията, че е получавал от Русия пари или подкрепа за своята кампания в подкрепа на Брекзита, предаде Ройтерс. Бизнесменът заяви, че освен с руснаци, се е срещал с представители и на други страни. Срещнахме се с представители на Държавния департамент на САЩ, срещнахме се с високопоставени служители в Лондон. \"Ако сме руски шпиони, трябва да сме и американски шпиони\", каза Банкс, цитиран от Ройтерс.", "date": "2018.06.10", "title": "Британски депутати искат Арън Банкс, който \nподкрепи Брекзит, да отговори за срещи с руснаци"}
{"url": "https://www.24chasa.bg/novini/article/6905686", "text": "Джуди Пъркинс, инженер от Флорида, е на 49, когато научава, че е сред избраните за радикалното лечение, след като множество химиотерапии се оказват безполезни за нейния стадий. Тя е жената,  Медиците от Американския национален онкологичен институт в Мериленд казват, че отговорът на организма на Джуди към лечението е „малко чудо” и констатират пълно изчезване на раковите клетки от тялото й. \"Минаха две години, откакто получих новината, че съм излекувана, и се наслаждавам на всеки ден. Чувствам се страхотно\", споделя Джуди пред  . \"За първи път чух диагнозата рак на гърдата през 2003 г. Тогава беше в много ранен стадий, направиха ми мастектомия и се върнах веднага на работа. Повече не го и мислех. Но се появи отново, десет години по-късно, като този път вече беше метастазен и ми даваха още три години живот\", разказва тя. \"Започнах с химиотерапия, която действа близо четири месеца, след което имах няколко лечения с хормонална терапия. Състоянието ми се влоши и продължих с още химиотерапии, участвах и в едно клинично изследване с инхибитор, което действа още около шест месеца и накрая разбрах за това изследване\", спомня си Джуди. \"За това клинично изследване първо се подлагаш на операция, за да се открият клетките за лечението, това се случи през август месец 2015 година, след което трябваше да изчакам четири месеца, за да развият клетките. Така че знаех, че лечението идва, но докато го стигна, през декември 2015 г., бях в много по-лошо състояние. Подготвях се нещата да не се получат и бях изключително приятно изненадана, когато наистина стана\", обясни тя. \"Лечението работи така – премахват тумор и намират някои бели кръвни клетки, борещи се срещу рака. Те просто не могат да се множат и докторите извличат тези Т-клетки, развиват ги като армия, след което ги вкарват обратно в кръвообращението и те унищожиха целия рак\", допълни Джуди. \"Процедурата е такава, че има една седмица високодозова химиотерапия, която убива имунната система, за да може при инжектирането на Т-клетките те да не се борят с имунната ти система. След това получаваш клетките и после, в моя случай, приех 7 дози протеин, наречен интерлевкин 2, в което всъщност развиваха клетките. Той е тяхната „храна”. Опитват се да дадат на пациента възможно най-много от него, което радва клетките, но пък не радва пациента толкова много\", разказва още тя. \"Истинската новина получих през март, когато ми направиха компютърна томография – тогава се получават истинските резултати. До март месец, туморът ми се бе смалил с 60 процента. Първоначално бях сигурна, че това означава, че оставаха 40 процента от рака, който да се върне и да ме убие. Аз бях много притеснена от резултатите, но докторите бяха развълнувани и ми казаха, че когато на пациент лечението му повлияе по такъв начин, обикновено се излекуват. В моя случай беше така. До май месец всичките ми тумори бяха изчезнали\", спомня си Пъркинс. \"Изследват това лечение от десет години и са постигнали значителен успех при пациенти с меланома с около 50 процента успеваемост, мисля, че имат голям успех и при пациенти с лимфома. В клиничното изследване, в което участвах, искаха да разширят обхвата и към други метастазни видове рак. При ракът на гърдата има по-малко мутации, отколкото при меланома – той е „студен” рак, в сравнение с меланомата, който е „горещ” рак. В моя случай, с рак на гърдата, знам, че три жени сме преминали лечението и аз съм единствената оцеляла\", обясни тя. \"Ракът на гърдата е много просто словосъчетание, а ракът е много сложно заболяване. Ракът на всеки човек е различен и единствен по рода си. Мисля, че колкото повече разбираме за имунната система и колкото повече можем да научим как да подсилваме имунната система, за да се бори със заболяванията, това би било интересно да се проучи. Не знам дали някога ще имаме лек за всяко заболяване\", коментира още Джуди.", "date": "2018.06.10", "title": "Жената, излекувана от напреднал рак на гърдата: Мислех, че ракът ще се върне, за да ме убие"}
{"url": "https://www.24chasa.bg/novini/article/6905674", "text": "Инвестиционният посредник “Булброкърс” ЕАД е подал искане до Комисията за финансов надзор за частичен отказ от лиценз. Това става ясно от решение на регулатора от 22 май т.г. Надзорниците са изпратили писмо до посредника, с което искат “отстраняване на непълноти и предоставяне на допълнителна информация във връзка със заявения от дружеството частичен отказ от лиценз”. “Да, постъпило е такова искане. По същество е отказ от част от услугите, включени в лиценза на инвестиционния посредник, с което дружеството цели да премине от т.нар. “голям” лиценз към среден, като най-общо казано, се отказва от услугите, които може да осъществява за собствена сметка”, обясниха от КФН за “24 часа”. Процедурата изисква да се представи план за уреждане на отношенията с клиенти за услугите, от които посредникът се отказва. Задачата на КФН е да провери дали отношенията във връзка с услуги, чието предоставяне се преустановява, са уредени и има ли засегнати права и интереси на клиенти, обясниха от регулатора. От там съобщиха също, че такива заявления за частичен отказ от лиценз са рядко срещани – около 2-3 за 10 години. Процедурата по разглеждането и удовлетворяването или отказа по тях не е свързана със срокове. През лятото на 2016 г. “Булброкърс” имаше проблеми с прокуратурата заради сигнал, подаден от предишното ръководство на КФН за сделката с 33% на ЕВН. По нея в момента тече дело срещу бившия енергиен министър Трайчо Трайков и финансовия Симеон Дянков. Тогава друга компания на Иво Прокопиев - “Алфа Финанс”, поиска изтегляне от капиталовия пазар, като за “24 часа” Прокопиев уточни, че е подложена на недопустим натиск.", "date": "2018.06.10", "title": "“Булброкърс” се  отказва от част  от лиценза си"}
{"url": "https://www.24chasa.bg/novini/article/6904726", "text": "Популярността на Троянската света обител, а покрай нея и на село Орешак е безспорна - много хора знаят, че се намират близо до Троян. Но колко са тези, дето знаят, че само на 1800 метра от центъра на селото, нагоре в планината се е сгушила живописната махала Баба Стана? За нея малко е писано - жителите ѝ така искат, и то напълно основателно. Но всичко по реда си. Тръгваме към махалата по тесен скоро асфалтиран път, промушващ се между вековни дървета. Под нас остава делничната гълчава на Орешак, напред са смълчаните гори. Пътят е по-скоро като алея в парк, а шеметните завои заблуждават, че изкачването трае дълго. Предварително сме прочели и знаем нещичко за тайнственото селище, за което информацията е бегла. Името си му дала вдовицата Стана, която се заселила тук по турско време, за да спаси 12-те си деца от гибел. След години нейни потомци пък слезли в по-ниското и с хора от съседни махали създали селото на грънчарите и дърворезбарите - Орешак. Уж сме си “научили урока”, а се оказваме неподготвени за картината, разкриваща се пред очите ни. И при най-добро желание няма как да избягаме от клишета като “кът от Рая” или “неземна красота”, след като спираме насред махалата. Толкова природна хубост не може да се опише с думи, трябва да се види. 60-те къщи, разхвърляни по склона, са като на длан. Всички са в старовремски стил - автентични и по-нови. Стройнали са се досущ като за филмов декор. Усещането за нереалност се подсилва от липсата на хора и животни - не се мяркат никъде. В началото на XX век тук са живеели над 600 души. Днес постоянните жители са едва 16. Няма дувари между къщите - от прага нагазват направо в кадифената зеленина на поляните. И звънци нямат - викат под прозореца и им отварят. Стара каменна чешма, също тъй каменен кладенец, наричан по тези места геран, и скипрен малък храм бележат центъра на махалата. Църковните двери са широко отворени, а вътре пред красиво изографисания иконостас грижлива ръка е оставила свещи и кибрит. Смирено и молитвено заставаме пред него. “Отворено е денонощно през цялата година”, изненадва ни глас отзад. Не сме чули идването на фелдшера Милко Шотеков, но той зорко следи всяка поява на външни хора.   “Преди няколко години дойдоха ваши колеги. Снимаха, писаха и веднага след туй две къщи бяха обрани до шушка. Не ни трябва разгласа къде сме, как живеем - лошо става”, обяснява опасенията си Шотеков, който е душата, сърцето и двигателят на това приказно място. Знае историята му и увлекателно я реди пред всеки готов да слуша. Разказът му започва с обяснение за параклиса “Животоносный источник”, изграден с негово дарение и помощта на още 14 балканджии през 2007 г. “Макар и да не съм много религиозен, това е делото на живота ми - построих го абсолютно безвъзмездно”, горд е от стореното Милко. Името на храма дошло от близостта му до най-големия извор в махалата. “Това Богоугодно дело нямаше да бъде възможно без Джон и Клеър Бризби - те осигуриха средствата”, допълва Шотеков. Известният лондонски адвокат и кралски юридически съветник Джон Бризби е най-таченият жител на махалата - земя на предците му. За българския му корен Милко Шотеков може да говори с часове, тъй като е най-довереният му човек тук. Бризби давал финансите, а фелдшерът вършел цялата работа. “Джон е внук на доскоро забравения наш националреволюционер, дипломат, бизнесмен и филантроп Константин Хаджикалчев, завършил Робърт колеж в Цариград, който владеел 14 езика - личен приятел на ген. Скобелев и Макгахан. Неговият баща хаджи Калчо Дренски пък бил най-големият благодетел на училището в Баба Стана, основано през 1861 г.”, разказва Милко. 62-годишният съветник на английската кралица направил ремонт на историческата сграда и тя сега е превърната във великолепен музей. Събрал над 2000 документи и книги за историята на страната ни, част от които се съхраняват в преобразената училищна сграда. Всяко лято деца от Ловеч, Тетевен, Велико Търново, Варна и София изпълват ремонтираното училище с гълчава. А талантливи ученици от страната изучават тънкостите на иконописта. Почти всички сгради - частни и обществени, в Баба Стана са възродени от Бризби. Родовите му корени личат навсякъде. Дори в стария кладенец до новия храм, който бил съграден от дядото Константин и възстановен от внука Джон. И традицията на всеки 24 май да се дават награди на отличили се ученици се продължава в наши дни. Пред плевня от преплетени пръти е изградена открита сцена. В края на всяка учебна година деца от троянската община си получават дипломите на нея.   В този оазис на българщината извън вредностите на цивилизования XXI век често пристигат много известни и преуспели люде, предпазливо разкрива Шотеков. Голяма част от иконите в параклиса са дарени от тях. Дава пример с племенницата на Иван Евстатиев Гьошев, която решила да кръсти тук тримата си внука, а кръстник им станал генералният директор на Швейцарската национална банка - неговата майка също била българка. Чест гост тук е и сър Доналд, най-старият лорд и председател на Камарата на лордовете на Англия - баща на Клеър Бризби. Кметът на Хонконг и собственик на най-голямата банка в Китай също е гостувал в планинския рай. И бившият посланик сър Ричард Старк вече има къща в махалата Наемател пък е първата пианистка на Лондонската опера Росица Секстанс. Обичайно хората тук са дълголетници - най-старата жителка е навъртяла 95 лета. Преди години това място се прочу със столетника социалист бай Иван Марешки, който до края на живота си не се раздели с любимия си “Москвич”. Шотеков твърди, че гените на тукашните са такива - доживяват до дълбока старост. Сред възрастните обаче има и младо семейство. Станко Панталеев се е установил със съпругата си тук. През зимата бори преспите с джипа си и така проправя пъртини и за другите. Стегнал е бащината си къща и казва, че Баба Стана е най-хубавото място на света. “Искам да запазя автентичния дух и архитектура - новото строителство да е само в стар стил. Писах докъде ли не с молба махалата да получи статут на защитен разерват, ама никой не обръща внимание. Ако не се направи нещо, ще се съсипе всичко”, с тъга изрича Милко Шотеков, пазителят на приказката, наречена Баба Стана.", "date": "2018.06.10", "title": "Защо потайната махала Баба Стана е любима на английски лорд, швейцарски банкер и кмета на Хонконг"}
{"url": "https://www.24chasa.bg/novini/article/6905605", "text": "- За втора година GDELS представи продукти и технологии на това интересно събитие. През 2016 г. за пръв път представихме нашата PIRANHA като потенциален кандидат за програмата за модернизация на Българската армия. Тази година показахме модернизираното 8x8 бронетанково превозно средство, оборудвано с 30-милиметрово оръжие, съвместимо със стандартите на НАТО, и напълно интегрирана модерна комуникационна информационна система от General Dynamics Mission Systems. Нашето непрекъснато участие в изложбата “Хемус” показва нашия интерес и ангажираност към България, нейните въоръжени сили и местната индустрия. - Изложението беше посетено от много клиенти. Бяхме благодарни за възможностите да срещнем и да обсъдим различни аспекти на проекта с правителствени и военни представители, представители на академичната общност, както и с местни български компании и партньори. Програмата представлява важен момент за страната и е от съществено значение за нас да представим на България всички аспекти и ползи от стратегическото предложение на GDELS. Серията превозни средства PIRANHA е отлична и конкурентоспособна машина, която е утвърдена в рамките на НАТО. Понастоящем тя служи успешно на ключови съюзници и партньори като САЩ, Белгия, Канада, Дания, Ирландия, Румъния и Швейцария. Ние вярваме, че още едно предимство за нашите клиенти е уникалната стратегия на GDELS за индустриален растеж за създаване на устойчиви икономически ползи за страната, с която работим. - По време на “Хемус” ние подписахме допълнителни споразумения с местната индустрия за потенциално сътрудничество по проекта за батальонна бойна група. Нашето намерение е да продължим да проучваме и усъвършенстваме областта на сътрудничество с определени местни ключови партньори. GDELS ще бъде готов да отговори на проекта ББГ заедно с партньорите си веднага щом бъде обявен от българското Министерство на отбраната. - Това зависи изцяло от клиента. Очакваме честна конкуренция, какъвто и да е избраният модел, за да се гарантира, че Българската армия ще получи най-доброто и най-изгодното решение според своите изисквания. Нашата цел е да станем доверен и надежден партньор и да доставяме машините PIRANHA на добра цена, качествено и навреме. Освен това ние ще продължим и в България нашата доказана стратегия за индустриално участие, както направихме в няколко предходни проекта. GDELS има голям опит в областта на сътрудничество на местно ниво. - Румънската армия е един от най-важните потребители на PIRANHA в Европа и ние сме много горди, че наскоро избраха PIRANHA 5 като бъдещ 8x8 бронирана машина. Това отразява и високото доверие и удовлетвореност на румънската армия от нашия продукт и възможностите му. Освен това GDELS изпълнява сто процента от стратегията за промишлен растеж, съгласувано с румънското правителство и местните румънски компании. Понастоящем инвестираме в румънските производствени съоръжения и обучение на румънски служители, за да можем да доставим първата PIRANHA \"Направена в Румъния\" скоро. Надяваме се да убедим българското правителство за предимствата и ползите от навлизането в надеждно партньорство с GDELS. Оставаме на разположение на българския клиент.", "date": "2018.06.10", "title": "PIRANHA е отлична машина на добра цена,\nутвърдена в НАТО"}
{"url": "https://www.24chasa.bg/novini/article/6905548", "text": "Сирийският президент Башар Асад заяви, че Западът подхранва войната в Сирия с цел да го свали от власт, предаде Асошиейтед прес. В публикувано днес интервю за в. \"Мейл он сънди\" Асад заяви, че западните страни са излъгали за химическите атаки в Сирия и са подкрепили терористичните групировки, а Русия е подкрепила неговото правителство срещу чуждата \"инвазия\", предаде БТА. Той опроверга съобщенията, че Израел е извършил неотдавнашните удари в Сирия с негласното сътрудничество на Русия. От 2015 г. Москва води военновъздушна кампания в Сирия в помощ на силите на Асад. Сирийският президент не пожела да отговори дали ще се кандидатира за трети мандат след три години, когато изтича сегашният му. \"Прекалено рано е\", заяви той. Сирийският конфликт започна с бунт срещу десетилетното управление на рода Асад. В интервюто сирийският президент отрече военният му съюзник Русия да взема решенията вместо него, но добави, че е съвсем естествено между съюзници да има различия в мнението, предаде Ройтерс. Асад заяви, че очаква след \"по-малко от година\" войната в Сирия да е приключила и отново заяви, че иска да си върне \"всяка педя\" от територията й. По думите му намесата на чужди сили като Великобритания, САЩ и Франция удължава конфликта и е забавила уреждането на ситуацията в районите под контрола на бунтовниците. Асад каза още в интервюто, че предполагаемата химическа атака в сирийския град Дума е била постановка, а разпространяването на информацията за нея от неправителствената организация \"Белите каски\" е бил пропаганден трик на британските власти, предаде ТАСС.", "date": "2018.06.10", "title": "Башар Асад: Западът подклажда войната в Сирия с надеждата да ме свали от власт"}
{"url": "https://www.24chasa.bg/novini/article/6905550", "text": "Десетки хиляди хора от Страната на баските в Испания образуваха жива верига, дълга близо 202 км, за да призоват да им бъде дадено право да организират референдум за независимост, предаде Ройтерс. В испанската конституция, която от 1978 г. след края на диктатурата на Франсиско Франко, е записано, че страната е неделима. Миналогодишният опит на Каталуния да организира референдум за отделяне беше посрещнат със сурови правни действия, предаде БТА. На 1 юни бившият премиер от Народната партия Мариано Рахой, който беше критикуван за подхода си към каталунската криза, беше свален с вот на недоверие и постът му зае лидерът на Испанската социалистическа партия Педро Санчес. Санчес призова за нови преговори с каталунското ръководство. Макар повечето хора в автономната област Страната на баските, в която има високо равнище на самоопределение и която подобно на Каталуния си има свой език и култура, да не подкрепят отделянето от Испания, мнозина смятат, че населението трябва да получи право на референдум. Протестът с живата верига беше организиран от баската организация \"Гуре еску даго\" (\"В наши ръце\") и стигна от Сан Себастиан до баския парламент във Витория. Испанските власти поддържат становището си, което беше подкрепено и от конституционния съд, че всякакви референдуми за независимост на региони са незаконни. Референдумът на 1 октомври за отделяне на Каталуния от Испания и последвалата едностранно обявена от регионалното каталунско правителство независимост подтикнаха Мадрид да поеме контрола над областта и да арестува държавните служители, свързани с гласуването.", "date": "2018.06.10", "title": "Испански баски призоваха за референдум за независимост с 202-километрова жива верига (Снимки)"}
{"url": "https://www.24chasa.bg/novini/article/6905558", "text": "Протести срещу създаването на три специални икономически зони имаше днес във виетнамския град Хо Ши Мин. Демонстрантите изразиха опасения от китайско навлизане във Виетнам, предаде ДПА. В демонстрациите в центъра на града се включиха хиляди. Те бяха насочени срещу законопроект за специална икономическа зона, който според критици ще позволи на Китай да се сдобие с териториални плацдарми във Виетнам. Законопроектът трябваше да бъде гласуван на 15 юни в Националното събрание, но вчера беше обявено, че гласуването ще бъде отложено, предаде БТА. \"Не искаме Китай да получава 99-годишни права за наем (във Виетнам)\", каза 35-годишната участничка в протестите Нгуен каза Хуонг, коментирайки текст в новия закон, предвиждащ при определени условия чуждестранни компании да могат да вземат под наем земя в специалните икономически зони за период от 99 години. Хуонг добави, че полицията е проявила сдържаност. Във Виетнам, който е държава с еднопартийно комунистическо управление, демонстрациите са забранени. По-рано през деня имаше по-малък протест в района на езерото Хоан Кием в Ханой, който беше разпръснат от полицията, а към десетина души са били задържани. През последните години отношенията между Китай и Виетнам се влошиха поради споровете за островните групи Спратли и Параселските острови в Южнокитайско море, за чийто суверенитет претендират и двете страни. Китай претендира за почти цялото Южнокитайско море и разположи военни бази на някои от островите, които са под негов контрол. Виетнам поддържа тезата, че това е погазване на неговия суверенитет.", "date": "2018.06.10", "title": "Хиляди на митинг във Виетнам срещу създаването на специални икономически зони"}
{"url": "https://www.24chasa.bg/novini/article/6905429", "text": "Млада чехкиня се удави при игра на геокешинг в подземен канал, изливащ се в река Вълтава, а неин сънародник е в неизвестност, предаде Франс прес. Трагичният инцидент станал снощи по време на буря, придружена от проливни дъждове, в столицата Прага, предава БТА.  \"Една жена бе открита мъртва във Вълтава, а един мъж все още е в неизвестност\", каза полицейският говорител Ян Рибански пред Франс прес. Загиналата чехкиня е била на 27 години. Общо четирима души били изненадани от бързо покачване на водите в система от канали по време на геокешинг - откриване с помощта на джи пи ес устройство на предмети, скрити от други участници в играта. Двама от тях успели да се спасят и са настанени в болница. Издирването на изчезналия мъж продължава.", "date": "2018.06.10", "title": "Чехкиня се удави при игра на геокешинг в подземен канал, мъж е в неизвестност"}
{"url": "https://www.24chasa.bg/novini/article/6905432", "text": "Пластмасата се превърна в друга ябълка на раздора на завършилата годишна среща на върха на Г-7, предаде Франс прес. Япония и Съединените щати отказаха да подпишат нов ангажимент на групата срещу замърсяването на океаните с пластмасови отпадъци. Това се оказа поредната тема, разделила Г-7, след търговията и промените в климата. Домакинът Канада, Франция, Германия, Великобритания, Италия, както и Европейският съюз, подписаха нова харта срещу замърсяването на океаните с пластмаса. Това бе поредният въпрос, по който Съединените щати се противопоставиха на партньорите си от Г-7, като този път Япония се присъедини към тях в опозиция, предава БТА.  Президентът на САЩ Доналд Тръмп така или иначе оттегли подкрепата си за финалното комюнике от 28 точки на срещата в Ла Малбе, което по-рано бе одобрено от седемте страни. Според германския канцлер Ангела Меркел и френския президент Еманюел Макрон хартата, която все още не е публикувана от канадските домакини, предвижда до 2030 г. да бъде рециклирана цялата пластмаса и да бъдат развити колкото се може повече алтернативи на пластмасовите опаковки. Целта е да бъде ограничено до минимум изхвърлянето в реките на пластмасови отпадъци, които накрая се озовават в океаните, отбелязва Франс прес. Меркел каза, че САЩ не искат да се ангажират с конкретни числа. Тя не спомена причини за позицията на Япония. Ангажиментът на четирите европейски страни от Г-7 се вписва в този на ЕС. В края на миналия месец Европейската комисия предложи забрана на пластмасовите продукти за еднократна употреба и рециклиране на 90 процента от пластмасовите бутилки до 2025 г., припомня Франс прес.", "date": "2018.06.10", "title": "Пластмасата - друга ябълка на раздора на срещата на върха на Г-7"}
{"url": "https://www.24chasa.bg/novini/article/6905434", "text": "Швейцарците гласуваха на референдуми днес против налагането на забрана на търговските банки да емитират пари и за блокиране на чуждестранните сайтове за хазартни игри, предава БТА.  На едното допитване, около 74 процента от участниците отхвърлиха радикален план за разрешаване единствено на централната банка да емитира пари, предаде Ройтерс, като цитира частични прогнозни резултати на обществената телевизия. Окончателните резултати са очаквани около 17 ч. (18 ч. българско време). Евентуалното одобряване на плана щеше да означава радикална промяна на швейцарската финансова система. Безпокойствата за потенциалните рискове за националната икономика изглежда са убедили избирателите да отхвърлят предложението, отбелязва Ройтерс. На другия референдум, 72 процента от швейцарците подкрепиха блокирането на достъпа в страната до чуждестранни сайтове за хазартни игри и разрешаването само на такива, регистрирани в Швейцария, предаде Франс прес, като се позова на прогнозни резултати на обществената телевизия. Новият закон ще е от полза за швейцарските казина и лотарии, отбелязва агенцията.", "date": "2018.06.10", "title": "Швейцария затяга контрола върху хазарта"}
{"url": "https://www.24chasa.bg/novini/article/6905438", "text": "Току-що възникналата онлайн търговия в Афганистан бързо набира скорост на фона на рисковете от нападения и сексуален тормоз. Купувачите в афганистанската столица Кабул започват да пазаруват всичко в интернет - от дрехите до мебелите, за да избягват бомбените атаки и сексуалния тормоз. Десетки стартъпи се занимават с оживена търговия, а само преди две години те се брояха на пръстите на едната ръка. Самоубийствени атентати и други атаки в Кабул убиха и раниха стотици хора тази година и се очаква сигурността да се влоши преди планираните за октомври избори. Сексуалният тормоз на улицата е широко разпространен. Вчера талибанските бунтовници изненадващо обявиха тридневно прекратяване на огъня по случай празника Айд ал Фитр в края на Рамазана, броени дни след като афганистанското правителство предложи примирие до 20 юни. Новите търговци на дребно, като AzadBazar.af, afom.af, JVBazar.com и zarinas.com, продават широк спектър от стоки - козметика, компютри, кухненски прибори, мебели, коли, килими и недвижими имоти. Един уебсайт рекламира чуждестранни марки, включително Rolex, Adidas и Zara. Студентката Асила Сулаймани определи пазаруването в интернет като \"приятно преживяване\" в една страна, където се води война. По данни на ООН младежите под 25-годишна възраст са 60 % от населението и огромното мнозинство от тях имат смартфони, които използват ентусиазирано. \"Кой смее да излезе да пазарува тези дни?\", попита Сулаймани. \"Сигурна съм, че има такива хора, но за мен винаги е било трудно... Страхът от експлозия, от атака и най-честото нещо, сексуалния тормоз, ме следва като сянка\", разказа тя. Тамим Раса, на 28 години, е основателят на Rasa Online - сайт, който той създал преди осем месеца с 30 000 долара. Оттогава Раса е подписал договори с над 60 магазина и търговци, като 80% от клиентите му са жени и козметиката е \"голяма част от бизнеса\". Търговският сайт няма физическо присъствие под формата на склад, а само офис с осем служители. \"Работим като мост са свързване на хората, големите магазини и търговците. Преди месец едва покривахме разходите си, бяхме на загуба, но сега печелим между 1000 и 3000 афгани (14-42 долара) на ден. Това показва, че растем\", каза Раса. Той иска сега да разшири своя бизнес към провинция Херат на запад, Кандахар на юг, Балх на север и Нангархар и съседен Пакистан на изток. Есматула, на 27 години, собственик на създадения от него само преди една година Afghan Mart, има магазин със стоки на стойност 500 000 афгани (7000 долара). \"Големи компании се свързват с мен да продавам внасяни от тях стоки. На ден ми се обаждат средно по 50 клиенти и ние доставяме\", каза той, добавяйки, че също планира да разшири бизнеса си в провинцията до края на годината. ЗАОБИКОЛНИ МАРШРУТИ Най-голямото предизвикателство, според Есматула, е сигурността в град, където един бомбен взрив може да бъде последван от друг в същия район. Много хора, които трябва да излязат, поемат по заобиколни маршрути, през тесни странични алеи, понякога през къщи и градини, за да избегнат заплахата и трафика по главните пътища и кръстовища, обясни той. \"Станахме свидетели на нови бомбени взривове в Кабул, които забавиха наши доставки\", каза Есматула. \"Когато това се случи, спираме доставките в тази посока или част от града.\" \"Несигурността обаче е една от причините, поради които нашият бизнес си проправи път. Освен несигурността е налице лоша култура на уличен тормоз, на какъвто нашите жени, за жалост, са подложени в градовете.\" Стоките са доставяни с мотоциклети или с обществения транспорт, където е възможно, и доставчиците получават до 8000 афгани (112 долара) на месец. Говорителят на министерството на търговията Мусафер Коканди определи онлайн търговията като \"нещо уникално\" за страна в състояние на война вече над четири десетилетия. В бизнеса са около 50 компании, повечето от които нямат лиценз. \"Културата на онлайн магазини се появи едва преди две години в Кабул и вече имаме над 20 такива лицензирани сайтове за търговия - и много повече, които все още не са получили разрешение, и ние ги насърчаваме да се сдобият с такова\", каза Коканди. \"В целия свят онлайн магазините правят оборот от милиарди долари годишно. Време е и ние да се присъединим към тази група... Когато виждаме увеличаващия се брой такива магазини в Афганистан, това ни дава надежда\", отбеляза той. Студентката Роя Шакеб се съгласява. \"Нуждаех се от някои книги за изпитите ми. Потърсих в книжарниците и библиотеките, но без успех и тогава попаднах случайно на онлайн магазини. Книгата бе на вратата ми още на другия ден. Невероятно!\", разказа тя. /БТА/", "date": "2018.06.10", "title": "Афганистанците пазаруват онлайн, за да избягват бомбите и тормоза"}
{"url": "https://www.24chasa.bg/novini/article/6898675", "text": "Представете си, че сте на сватба на скъпи роднини. Изваждате смартфона си, за да запечатате първия танц на булката и младоженеца, който е на песента Thinking Out Loud на Ед Шийрън. Видеото се е получило изключително добре, все едно е заснето от професионален оператор. Разбира се, съвсем закономерно е да качите клипа в онлайн пространството, за да го споделите с приятели. Възможно е обаче видеото да не се ъплоудне, тъй като в него звучи песента на Ед Шийрън. Система за контрол ще я разпознае и няма да позволи да споделите клипчето, тъй като не сте поискали разрешение за авторски права от Шийрън и издателите му. Вместо песен на Ед Шийрън може да е хит на Адел, Мадона, Графа, Любо Киров и т.н. Тази ситуация е напълно реална, ако се приеме проектодиректива за авторското право в ЕС, казват от сдружение “Цифрова република”. Според специалисти по авторско право това законодателство е замислено, за да може фейсбук и ютюб да плащат по-добре на музикалните издатели, но то застрашава основни права - право на достъп до информация и свобода на изразяване. “Според Директивата за авторско право в цифровия единен пазар и по-конкретно чл. 13 от нея се предвижда доставчиците на услуги в интернет – платформи, форуми и други, Сега европейското законодателство забранява доставчиците на онлайн услуги да бъдат принудени да контролират изцяло потребителското съдържание. Съветът на Европа   препоръчва да не се допуска общ контрол”, обяснява адвокат Ана Лазарова, която е председател на сдружение “Цифрова република”. И уточнява, че това е гаранция потребители да могат да общуват свободно и да имат достъп до всякакво съдържание. “Цифрова република” е подела кампания срещу приемането на чл. 13 от директивата. Поддръжници на организацията са и Националната библиотека “Св. св. Кирил и Методий”, Столичната библиотека и фирмата за уеб хостинг SiteGround Hosting. “Какво ще стане? Платформите ще бъдат задължени да пресяват съдържанието с автоматични системи за контрол и ако не го направят, ще отговарят за нарушения. Това е проблем в няколко направления. От гледна точка на потребителите това означава, че тяхната комуникация ще бъде следена. Ютюб вече имат подобна система. Може да ви се е случвало да опитвате да качите клип от парти, но на заден фон да се чува популярна музика и системата да ви го блокира, защото съдържа произведение, което е обект на авторски права, независимо че вие не използвате това произведение директно”, казва Лазарова. “Случвало се е да бъде сваляна и политическа реч с подобни филтри, които сами преценяват кое е законосъобразно и кое не”, обяснява Лазарова. “Това обаче може да бъде целенасочено използвано за цензура”, смята адвокатката. Немската евродепутатка, която е член на Пиратската партия в Германия, Юлия Реда описва готвените промени така: “Представете си, че всеки път преди да си отворите устата, някой ще проверява какво искате да кажете”. Кои онлайн платформи ще са длъжни да регулират потребителско съдържание, не е съвсем изяснено. “Така е формулиран въпросният чл. 13, че съдържание да пресяват са длъжни всякакви платформи и интернет доставчици, включително Уикипедия, онлайн хранилища за софтуер, платформи за снимки като Фото Форум. Един сайт или форум ще бъде задължен да проверява дали някой от потребителите му нарушава нечие чуждо авторско право и върху текст”, обяснява Лазарова. И посочва, че “SoundCloud, които също имат такава система за управление на съдържание, харчат 3 млн. евро годишно само за поддръжката ѝ. Това е абсолютно невъзможно за по-малки предприятия, бизнеси и неправителствени организации”, твърди адвокатката. Може ли обаче алгоритми да казват кое е законно и кое не? “Да, съгласни сме, че музикалните издатели са затруднени да проследяват съдържанието си онлайн, но смятаме, че това е непропорционална мярка. Ние в момента даваме правомощия на частни организации, каквито са онлайн платформите, да действат като съд и да преценяват кой е крив и кой е прав. Когато имаме авторскоправно нарушение, то се отнася към съда. Той преценява дали ищецът е автор и дали нарушителят действително е нарушител”, споделя Лазарова позицията на сдружението, което оглавява. За приемането на директивата се обявяват организации за колективно управление на права като “Музикаутор” и “Профон”. “Според мен те по-скоро трябва да концентират усилията си върху това как музикантите да получават пари от разпространение в интернет, а не да спират нови форми на разпространение”, казва Лазарова. Адвокатката е на мнение, че от реклами музикалната индустрия не печели добре и търси нови способи. Например ютюб монетаризира съдържанието си, т.е. Приемането на директивата върви по две линии – в Европейския парламент (ЕП) и в Съвета на ЕС, който в момента се председателства от България. “На 25 май Съветът на ЕС е гласувал да даде мандат на председателството да започне преговори с ЕП. Това означава, че процесът по преговори на ниво съвет за момента е приключил”, казват от “Цифрова република”. И добавят, че има много неуточнени въпроси, преди да бъде взето окончателното решение за директива на т.нар. триалог. От организацията очакват против нея да се обявят двамата български евродепутати Емил Радев и Ангел Джамбазки, които са членове на Комисията по правни въпроси в ЕП. Джамбазки е и докладчик по директивата от групата на консерваторите. Лазарова е “за” реформа в авторското право. Казва, че началото на промените в тази материя е дадено през 2014 г. от Юлия Реда. “Тя се бори за либерализиране на режима, инициира изменения, които в хода на законодателния процес се промениха до степен, че в момента на масата е нещо съвсем друго”, казва Лазарова. Идеята на евродепутатката е авторското право да се модернизира, така че да няма твърде сложни ситуации в цифровата среда. Освен това според Реда има нужда и от хармонизация, тъй като законите за авторското право във всяка държава от ЕС са съвсем различни. “Засега се прие това - например след като сте абониран за услуга “Нетфликс” в България, ако пътувате за кратко до Белгия, там също ще имате достъп до услугата”, посочва Лазарова.", "date": "2018.06.10", "title": "Заради нови правила трият сватбени  клипове в интернет, ако в тях звучи Ед Шийрън или Адел"}
{"url": "https://www.24chasa.bg/novini/article/6905445", "text": "Френското президентство подчерта днес, че международното сътрудничество не може да зависи от нечии пристъпи на гняв или бележки, отхвърляйки \"непоследователността\" и \"необосноваността\" след рязката промяна в отношението на президента на САЩ Доналд Тръмп към заключителната декларация от срещата на високо равнище в канадския курорт Ла Малбе, предава БТА.  \"Два дни ние изработвахме текст и се стремяхме да постигнем ангажименти. Ние се придържаме към тях и който би се отказал от тях и обърне гръб, показва, че е непоследователен и действията му са необосновани\", заяви Елисейският дворец в декларация. В нея се подчертава, че \"международното сътрудничество не може да зависи от нечии прояви на гняв или бележки\". \"Нека да бъдем сериозни и достойни за нашите народи. Ние поемаме ангажименти и се придържаме към тях\", допълва френското президентство. \"Франция и Европа продължават да подкрепят това комюнике надяваме се като всички членки, които са го подписали\", се посочва в заключение. Комюникето бе реакция на два туита на Тръмп, които той написа, след като самият той и другите участници в срещата на високо равнище вече бяха напуснали Ла Малбе. За всеобща изненада американският президент оттегли подкрепата си за договореното заключително комюнике. Тръмп мотивира промяната в отношението си към текста, посочвайки \"фалшиви декларация\" на премиера на Канада Джъстин Трюдо на заключителната пресконференция, на която той заяви, че според него новите американски мита са \"обидни\". Тръмп освен това отново отправи заплаха да вдигне митата за европейските коли, внасяни в САЩ.", "date": "2018.06.10", "title": "Франция относно Тръмп: Международното сътрудничество не може да зависи от нечий гняв или бележки"}
{"url": "https://www.24chasa.bg/novini/article/6905453", "text": "Севернокорейският лидер Ким Чен Ун, който пристигна днес в Сингапур, се срещна с премиера Ли Сян Лун, предадоха световните агенции. Ким, който бе приет от Ли в държавната резиденция Истана, му благодари за организирането на предстоящата във вторник негова среща с президента на САЩ Доналд Тръмп. \"Целият свят ще гледа историческата среща на върха между КНДР и САЩ. Благодарение на вашите искрени усилия... успяхме да довършим подготовката на срещата на върха\", каза Ким, предаде БТА.  Сингапурският премиер от своя страна благодари на севернокорейския лидер за визитата му в страната. Ли благодари още на Ким, че се е обърнал към Сингапур с молба да организира историческата му среща с Тръмп. Това ще е първата среща между действащ президент на САЩ и севернокорейски лидер.", "date": "2018.06.10", "title": "Ким Чен Ун благодари на Ли Сян Лун за организирането на срещата с Тръмп (Снимки)"}
{"url": "https://www.24chasa.bg/novini/article/6905478", "text": "Папа Франциск заяви, че се моли за успех на срещата на върха между лидерите на САЩ и Северна Корея Доналд Тръмп и Ким Чен Ун, предаде Асошиейтед прес. По думите му се е молил разговорите между двамата ръководители да положат основата за мир, предаде БТА. Той заяви, че се надява разговорите да \"допринесат за намирането на положителен път, който да гарантира мирно бъдеще за Корейския полуостров и целия свят\". Папата покани хилядите присъстващи на площад \"Свети Петър\" да се молят заедно с него Света Богородица \"да бди над тези разговори\". Франциск заяви, че иска отново да изпрати на корейския народ специално послание за приятелство.", "date": "2018.06.10", "title": "Папата: Моля се за успех на срещата на върха между Тръмп и Ким"}
{"url": "https://www.24chasa.bg/novini/article/6905471", "text": "Никой не е търсил като хората през последните три години Мартин Георгиев, обвинен за участие в организирана престъпна група, обяви съдия Аделина Иванова от спецсъда.   Днес се гледа мярката му за неотклонение и прокуратурата поиска постоянен арест. От думите на съдия Иванова се разбра, че няма нито една призовка, върната в цялост през тези три години. Има само една призовка, връчена на майка му Мила Георгиева на 14 януари 2015 г., в която пише, че трябва да се яви като свидетел на следващия ден, също така по делото не била приложена европейската заповед за арест, а има само една телеграма, с която е обявен за издирване от 14 януари 2015 г, т.е. ден преди явяването му като свидетел.  Прокурорката по делото Детелина Йотова каза, че европейската заповед се намира в друго дело. Затова съдът прие, че няма опасност Георгиев да се укрие. Също така от думите на съдия Иванова стана ясно, че има голям хаос и в обвиненията. Първоначално Георгиев е бил разследван за подбудител в два опита за убийство на Радослав Бързаков и на Тихомир Дочев, както и за подбудителство на палеж. В тази връзка по делото не са събрани доказателства, тъй като не са установени извършителите на двата опита, които той е подбуждал.  Тези обвинения са прекратени през януари 2016 г., но няма яснота дали решението е протестирано на по-горна инстанция, поради което съдът прие, че той все още се води формално обвиняем. На 7 юли на него му е повдигнато само едно обвинение за участие в престъпна група. Съдът, изхождайки от становището си, че той все още е формално обвиняем в поръчителство, обяви, че има опасност да извърши друго престъпление. Именно на това основание съдия Иванова го остави в ареста. Мартин Георгиев може да обжалва. ", "date": "2018.06.10", "title": "Никой не бил търсил като хората обявен за издирване от 3 години"}
{"url": "https://www.24chasa.bg/novini/article/6905480", "text": "БСП стой твърдо зад лидера си Корнелия Нинова и партията няма да променя позицията за Истанбулската конвенция, това заяви Атанас Зафиров, член на изпълнителното бюро на БСП.  като дори е възможно, ако това не стане, членството на БСП да бъде замразено или партията да бъде изключена. Нинова е дала да се разбере, че тя няма да промени позицията си. \"Ако по някои точки на пленума днес сме имали някакви дебати, специално по тази тема пленумът показа забележително единство и застава зад лидера си. Няма да има никаква промяна в нашата позиция, независимо от спекулациите\", каза Зафиров. Според него ПЕС няма да изключи БСП, защото Социалистическата партия е една от малкото в Европа, които бележат ръст.", "date": "2018.06.10", "title": "БСП стои зад Нинова, няма да променя позицията си за Истанбулската конвенция"}
{"url": "https://www.24chasa.bg/novini/article/6905492", "text": "Временно движението по път II-79 Болярово – Голямо Крушево се осъществява в една лента, поради ПТП, съобщиха от пресцентъра на Агенция \"Пътна инфраструктура\". Движението в района се регулира от пътна полиция.                                                                                                                                                                                                                                                                                                                       ", "date": "2018.06.10", "title": "Катастрофа затруднява движението по пътя Болярово – Голямо Крушево"}
{"url": "https://www.24chasa.bg/novini/article/6905502", "text": "Президентът на САЩ Доналд Тръмп пристигна днес в Сингапур за историческата си среща със севернокорейския лидер Ким Чен Ун във вторник, предадоха световните агенции. Самолетът на Тръмп \"Еър форс уан\" кацна във военновъздушната база \"Пая Лебар\" в 20.21 ч. (15.21 ч. българско време). Президентът на САЩ пристигна в Сингапур от Канада, където вчера си тръгна предсрочно от срещата на върха на Г-7. По пътя той оттегли страната си от заключителната декларация на форума, предаде БТА. Тръмп пристигна в Сингапур няколко часа след Ким. Севернокорейският лидер вече се срещна със сингапурския премиер Ли Сян Лун, който утре ще приеме и президента на САЩ. Тръмп бе посрещнат на пистата от сингапурския министър на външните работи Вивиан Балакришнан. Той отпътува с ескорт към хотел \"Шангри Ла\" в центъра на Сингапур, където бе настанен. Хотелът на Тръмп се намира на около 500 метра от този, където отседна Ким Чен Ун - \"Сейнт Реджис\". Предвидено е президентът на САЩ и севернокорейският лидер да се срещнат в хотел \"Капела\" на остров Сентоса. По-рано Белият дом съобщи, че разговорите между двамата ще започнат в 9 ч. (4 ч. българско време) във вторник. Това ще е историческа първа среща между действащ президент на САЩ и севернокорейски лидер. Преговорите ще се съсредоточат върху закриването на ядрената програма на Северна Корея в замяна на смекчаване на дипломатическите и икономическите санкции срещу затворената комунистическа страна, посочва ДПА. Агенцията отбелязва, че обаче остава неясно как може да изглежда евентуалното споразумение, тъй като е малко вероятно Пхенян да се откаже от програмата си за балистични ракети по начина, очакван от Вашингтон.", "date": "2018.06.10", "title": "Тръмп пристигна в Сингапур за историческата среща с Ким Чен Ун (Снимки)"}
{"url": "https://www.24chasa.bg/novini/article/6905509", "text": "По-малката сестра на севернокорейския лидер Ким Чен Ун, е в състава на делегацията на страната за срещата с президента на САЩ Доналд Тръмп в Сингапур, предаде ТАСС. Ким Йо Чен се появи на днешната среща на брат си със сингапурския премиер Ли Сян Лун, която бе излъчена на живо на страницата във Фейсбук на ръководителя на правителството на Сингапур, предаде БТА. В състава на севернокорейската делегация влизат още министърът на външните работи И Йон-хо, новият директор на Главното политическо бюро на Корейската народна армия Ким Су-гил, както и вторият човек в режима в Пхенян, заместник-председателят на управляващата Корейска трудова партия Ким Йон-чхол, който посети наскоро САЩ и се срещна с Тръмп и държавния секретар Майк Помпейо. Историческата среща между американския президент и севернокорейския лидер ще се проведе в Сингапур във вторник.", "date": "2018.06.10", "title": "По-малката сестра на Ким Чен Ун е в делегация за срещата с Тръмп"}
{"url": "https://www.24chasa.bg/novini/article/6905528", "text": "9-годишно дете загина, а жена е в болница, след тежка катастрофа на пътя Пирдоп - Клисура, съобщиха от МВР. Сигналът за тежко пътнотранспортно произшествие на пътя Пирдоп - Клисура е бил подаден днес около 9.50 часа. На място е установен челен сблъсък между два леки автомобила. Починало е 9- годишно момиче, пътуващо в една от колите. Жена от същия автомобил е транспортирана за лечение. Точните причини за възникването на инцидента са в процес на установяване.", "date": "2018.06.10", "title": "9-годишно дете загина при катастрофа на пътя Пирдоп - Клисура"}
{"url": "https://www.24chasa.bg/novini/article/6905516", "text": "Върховният представител на ЕС по въпросите на външната политика и сигурността Федерика Могерини заяви днес, че Йордания ще продължи да получава финансова помощ от съюза, предаде Асошиейтед прес. Това е инвестиция в съюзник в зоната от света, където напрежението е най-силно, отбеляза тя. Посещението на Могерини в Йордания става броени дни, след като премиерът Хани ал Мулки се оттегли от поста на фона на всеобщите протести срещу план за строги икономии, който бе препоръчан от международните кредитори и включва увеличаване на данъците, предаде БТА. ЕС иска да подкрепи Йордания с всички възможни средства, най-вече икономически и финансови, каза още шефката на европейската дипломация на пресконференция в Аман. Могерини обяви, че съюзът ще отпусне нова помощ от 20 милиона евро за Йордания. Средства са предназначени за програми за социална защита на най-уязвимите слоеве от населението. По-късно днес в саудитския град Мека представители на Саудитска Арабия, Обединените арабски емирства, Кувейт и Йордания ще обсъдят пътищата за подпомагане на Йордания, която преживява икономическа криза, отбелязва АП.", "date": "2018.06.10", "title": "Могерини: ЕС ще продължи да помага на Йордания"}
{"url": "https://www.24chasa.bg/novini/article/6905530", "text": "Тежък пътен инцидент е възникнал днес на пътя Русе - Бяла, съобщиха от МВР. Сигналът за самокатастрофирал мотоциклет бил подаден около 11.20 часа. Водачът е загинал на място. Причините за произшествието са в процес на установяване.                                                                                                                                                                                                                                                                                                                       ", "date": "2018.06.10", "title": "Нова жертва на пътя Русе - Бяла, мотоциклетист самокатастрофира и загина на място"}
{"url": "https://www.24chasa.bg/novini/article/6905207", "text": "Следващата среща на върха на Г-7 ще бъде в Биариц, Югозападна Франция, в края на лятото на 2019 г., съобщи френският президент Еманюел Макрон, цитиран от Франс прес. Ред е на Франция да председателства Г-7 от 1 януари. Този град ми е много скъп, в регион, който ценя високо, заяви президентът, който няколко пъти е прекарвал ваканцията си в известния спа курорт. Традиционно избираният за срещите на върха месец юни догодина е зает от европейските избори, предава БТА.  Макрон също така намекна, че би искал да покани на срещата и президента Владимир Путин, за да реинтегрира Русия в групата, но само ако Москва спазва споразуменията от Минск за мир в Украйна. Успяхме да включим в заключителното комюнике ясно заявената необходимост от реформиране на Световната търговска организация, подчерта Макрон. Според него и СТО, и Г-20 се нуждаят от по-голяма ефективност. Страните не бива да се затварят в себе си, по-ефективна СТО означава възможность по-добре и по-бързо да се преодоляват конфликтите, добави той, като отбеляза, че \"механизмите на тази организация не са променяни от 1994 г\"., предаде ТАСС.", "date": "2018.06.10", "title": "Макрон: Следващата среща на върха на Г-7 ще бъде в Биариц, Югозападна Франция"}
{"url": "https://www.24chasa.bg/novini/article/6905209", "text": "Шанхайската организация за сътрудничество е станала още по-силна след присъединяването на Индия и Пакистан, заяви китайският президент Си Дзинпин, откривайки срещата на върха на ШОС в Циндао с участието на лидерите на всичките осем страни членки. С разширяването на състава на постоянните членове организацията ни стана още по-здрава и силна, каза Си Дзинпин, цитиран от ТАСС, специално приветствайки Индия и Пакистан, които за първи път участват в среща на върха на ШОС като пълноправни членове, предаде БТА.  Китайският президент посрещна участниците в 18-ото заседание на Съвета на държавните глави на страните от ШОС в централното фоайе на международния конгресен център, където лидерите си направиха традиционната обща снимка, преди да започнат работа. Трябва да сме в крак с времето и тенденциите в света, каза в словото си Си Цзинпин, цитиран от агенция Синхуа. В момент, когато светът преживява голямо развитие, трансформация и пренастройване, трябва да се целим високо и да гледаме надалеч, каза той. Предвид това, че политиката на хегемония и сила продължава да властва в света, трябва да бъде чут призивът за по-справедлив и равноправен световен ред, добави той, като подчерта, че демокрацията в международните отношения е необратима тенденция на днешното време. Китайският лидер призова страните членки активно да прилагат програмата 2019-20 за сътрудничество за борба с тероризма, сепаратизма и екстремизма и да засилят сътрудничеството в отбраната и информационната сигурност, а също така да продължат реализирането на инициативата \"Един пояс - един път\" на базата на принципа за постигане на споделен растеж чрез дискусия и колаборация. По думите му страните членки трябва да уважават избора на път за развитие и взаимно да се съобразяват с основните интереси и тревоги на всяка от тях. Трябва да засилим взаимното разбиране, като се поставим в позицията на другите, търсим общото и загърбваме различията, каза той. ШОС е създадена през 2001 г. Първоначално в организацията влизат Русия, Китай, Казахстан, Киргизстан, Таджикистан и Узбекистан. От 2017 г. пълноправни членове са Индия и Пакистан. Страни наблюдатели са Монголия, Иран, Афганистан и Беларус, а партньори за диалог - Армения, Азербайджан, Камбоджа, Непал, Турция и Шри Ланка.", "date": "2018.06.10", "title": "Си Дзинпин приветства лидерите от ШОС в Циндао"}
{"url": "https://www.24chasa.bg/novini/article/6905211", "text": "Марио Панчев – мъжът, който ликвидира избягалия затворник Владимир Пелов, но после сам почина от раните си, е бил агент на МВР. Това обяви в студиото на „Тази неделя” по   лидерът на АБВ и бивш вътрешен министър Румен Петков. Според него в момента ведомството е в катастрофално положение и ръководителят му Валентин Радев трябва да бъде сменен. „Анализът (на случилото се с Пелов) трябва да го прави друг министър. Да кажеш „Малшанс, ние тамън да го хванем и нашият агент го гръмна – защото починалият в „Пирогов” е агент на МВР (…) Той е в основата на свидетелските показания срещу застреляния престъпник Пелов, той е човекът, информирал МВР за редица неща”, възмути се Петков. Според него мрежата на информаторите и помагачите на МВР е съсипана и затова ботевградските полицаи не са научили, че в един конкретен апартамент на свързан с избягалия затворник се купува 3 пъти повече храна и сметките скачат драстично без видим повод. „Деморализирана е системата и обществото не желае да работи със системата в този й вид. Изводът от тази саморазправа е, че няма държава, престъпниците решават своите проблеми помежду си”, подчерта Румен Петков. Според него ударите по МВР са започнали още от 1992 г. с „безпринципната кадрова политика”: „Хора бяха изхвърлени на улицата и някои от тях бяха длъжни да оцелеят по не най-добрия за държавата начин”. Другите удари дошли от непрекъснатите преструктурирания и ваденето на досиета извън кръга на „политическите доносници”, което прекършило агентурния апарат.", "date": "2018.06.10", "title": "Румен Петков: Мъжът, който ликвидира Владимир Пелов, е бил агент на МВР"}
{"url": "https://www.24chasa.bg/novini/article/6905214", "text": "Севернокорейският лидер Ким Чен-ун пристигна в Сингапур, където на 12 юни ще се срещне с президента на САЩ Доналд Тръмп, предаде ДПА, позовавайки се на сингапурски медии. Ким е кацнал на летище \"Чанги\" в 14,38 часа местно време (6,38 по Гринуич) с полет на авиокомпания \"Еър Чайна\" и е бил откаран в хотел \"Сейнт Реджис\", където се смята, че е отседнала севернокорейската делегация, съобщи телевизия Чанъл нюз Ейша. Тръмп се очаква да пристигне след няколко часа. Той потегли за Сингапур от Квебек, Канада, където участва в среща на върха на Г-7, предава БТА.  Дългоочакваната среща на двамата лидери ще се състои в хотел \"Капела\" във вторник сутринта местно време (в нощта на понеделник срещу вторник българско време). За първи път севернокорейски лидер ще се срещне с действащ американски президент. Разговорите ще са насочени към постигане на споразумение за премахване на ядрените оръжие на Северна Корея срещу облекчаване на икономическите и дипломатически санкции срещу Пхенян.", "date": "2018.06.10", "title": "Ким Чен Ун пристигна в Сингапур"}
{"url": "https://www.24chasa.bg/novini/article/6905217", "text": "Иранският президент Хасан Рохани разкритикува днес \"едностранният\" подход на САЩ, които се оттеглиха от иранската ядрена сделка и каза, че оценява усилията на Китай и Русия за запазване на споразумението, предаде ДПА. \"Опитите на САЩ да налагат политиката си на другите се увеличават и това е заплаха за всички нас\", каза Рохани на срещата на високо равнище на Шанхайската организация за сътрудничество (ШОС), в която Иран е със статут на наблюдател. \"Неотдавнашен пример за такъв едностранен подход и незачитане на решенията на международната общност от правителството на САЩ е оттеглянето му от Всеобхватния общ план за действие\", каза иранският президент, използвайки официалното название на споразумението за ядрената програма на Техеран, предава БТА.  Китайският президент Си Цзинпин, който говори след Рохани, изрази \"съжаление\" във връзка с оттеглянето на Вашингтон от сделката и заяви, че Китай иска да работи с Русия и други страни за запазването й. Руският президент Владимир Путин също разкритикува решението на САЩ и подчерта, че членовете на ШОС са обезпокоени от действията на САЩ, предаде Асошиейтед прес. Путин каза, че решението на САЩ да излязат от сделката може да дестабилизира ситуацията в региона и добави, че Москва ще продължи да спазва задълженията си по споразумението.", "date": "2018.06.10", "title": "Рохани: Опитите на САЩ да налагат политиката си са заплаха за всички нас"}
{"url": "https://www.24chasa.bg/novini/article/6905219", "text": "Бившият кмет на Трън Станислав Николов, който блъсна 6-годишно дете с джипа си, беше оправдан. Това се случи в края на май. Не бяха ясни мотивите тогава. Преди два дни те бяха обявени:  „Всичко това е унизително за мен”, каза в ефира на „Събуди се” по NOVA майката на пострадалия Ивайло Анита Гълъбова. Тя каза, че при разглеждането на случая магистратите са взели предвид само нещата, които оневиняват Николов. „За мен институциите в Трън са зависими. Прокуратурата си свърши работата, но съдът – не. Той не защити едно невинно дете”, категорична бе Гълъбова. Тя поиска извинение не само от виновника за страданието на сина й, но и от събията по делото – Михаил Алексов. Бившият кмет отказа коментар. ", "date": "2018.06.10", "title": "Майката на блъснатото от кметски джип дете: Оправдателната присъда е унизителна"}
{"url": "https://www.24chasa.bg/novini/article/6905223", "text": "Лидерите на Г-7 призоваха Русия да спре да дестабилизира демокрациите и предупредиха, че са готови да засилят санкциите срещу Москва, ако е необходимо, предаде Ройтерс. \"Призоваваме Русия да прекрати дестабилизиращото си поведение, подкопаването на демократичните системи и подкрепата си за сирийския режим\", се казва в заключителното комюнике на срещата на върха в Канада, предава БТА.  Седемте осъждат атаката в Солсбъри и споделят преценката на Обединеното кралство, че има висока степен на вероятност, че Руската федерация е отговорна за нападението и че няма достоверно алтернативно обяснение. Те призовават Русия да изпълнява международните си задължения и отговорността си като постоянен член на Съвета за сигурност на ООН за укрепването на международния мир и сигурността, като добавят, че въпреки всичко, ще продължат да работят с нея за решаването на регионални кризи и глобални предизвикателства, когато това отговаря на интересите им. Лидерите от Г-7 потвърждават осъждането на незаконното анексиране на Крим и трайната си подкрепа за суверенитета, независимостта и териториалната цялост на Украйна в международно признатите й граници. Те потвърждават ангажимента си да помагат на Украйна в прилагането на нейната амбициозна и необходима програма за реформи и напомнят, че санкциите ще продължат, ако Русия не демонстрира пълно спазване на задълженията си според Минските споразумения и зачитане на украинския суверенитет. Ако действията на Русия го наложат, те са готови да предприемат допълнителни рестриктивни мерки срещу нея, като същевременно остават ангажирани с подкрепата за руското гражданско общество и обещават да съдействат и инвестират в контакти между хората. Седемте страни декларират готовността си за координирани действия в отговор на чуждестранни играчи, които се стремят да подкопаят техните демократични общества и институции, избориня им процес, суверенитет и сигурност, като подчертават, че тези заплахи, особено когато произтичат от държави, застрашават не само тях, но и международния мир и сигурност и международния правов ред. Лидерите на Г-7 отново призоваха Северна Корея да осъществи пълен, проверим и необратим демонтаж на цялото си ядрено и ракетно въоръжение и се договориха да вземат мерки да не допуснат Иран да се сдобие с ядрено оръжие. ", "date": "2018.06.10", "title": "Лидерите на Г-7: Призоваваме Русия да прекрати подкрепата си за сирийския режим"}
{"url": "https://www.24chasa.bg/novini/article/6905225", "text": "Над 100 000 поддръжници на румънското правителство се събраха вчера в столицата Букурещ, облечени в бяло, за да протестират срещу предполагаемите злоупотреби, извършени от антикорупционните прокурори, предаде Асошиейтед прес. Управляващата социалдемократическа партия смята, че прокурорите имат прекалено много власт и твърдят, че те незаконно са подслушвали телефони и несправедливо са преследвали държавни служители. Партията докара с автобуси поддръжници от цялата страна за митинга, а други пристигнаха самостоятелно, отбелязва АП, цитирана от БТА.  Румъния не е измислила корупцията, заяви пред кореспондент на агенцията Оана Флоря, на 42 години, юридически експерт от Букурещ. Много от обвиненията бяха преувеличени и много хора бяха оправдани, допълва тя. Миналата година Румъния преживя най-големите протести след края на комунизма, след като правителството се опита да декриминализира закононарушенията на държавните служители. Антикорупционната прокуратура е разследвала 713 държавни служители през 2016 г., включително 28 кметове и един сенатор. Според критици проправителственият митинг цели да сплаши съдиите и румънсикя президент Клаус Йоханис, който подкрепя антикорупционната борба. Няколко участници в демонстрацията заявиха, че мислят, че телефоните им се подслушват, отбелязва АП. В словото си на митинга кметът на Букурещ Габриела Фиря заяви, че той е бил организиран, за да \"защити достойнството и свободата\". На участниците в антиправителствените демонстрации против корупцията на високите нива, редовно е било плащано, \"за да протестират против нашите интереси\", каза тя. Но Калин Мариус Козмин, на 23 години, член на Социалдемократическата партия, берач на домати и царевица, дошъл от източния град Тулча, изглежда е повече загрижен за икономиката, отколкото за политическите вражди, посочва АП. \"Искаме повече работни места, по-добре платена работа, по-добри пътища\", каза той.", "date": "2018.06.10", "title": "Протести срещу \"злоупотребите\" на антикорупционните прокурори в Румъния"}
{"url": "https://www.24chasa.bg/novini/article/6905233", "text": "Китайският президент Си Дзинпин призова за свободна търговия и прикани да се сложи край на \"егоистичната и недалновидна\" политика, както се изрази, предадоха Асошиейтед прес и ДПА. \"Трябва да отхвърлим (воденето на) егоистична, недалновидна, тесногръда и затворена политика. Трябва да запазим правилата на Световната търговска организация, да подкрепяме мултилатералната система за търговия и да изградим отворена глобална икономика\", каза Си на срещата на върха на Шанхайската организация за сътрудничество в китайския град Циндао, предава БТА.  Макар и в изказването му да не беше споменат президентът на САЩ Доналд Тръмп, Пекин се опита да се представи като защитник на свободната търговия като реакция на подкрепата на американския лидер за контрол върху вноса, отбелязва Асошиейтед прес и посочва, че всъщност Китай е смятан за най-затворената голяма икономики. Си изрази задоволство от присъединяването на нови членове към ШОС. Във встъпителното си слово на срещата той определи участието във форума на индийския президент Нарендра Моди и пакистанския премиер Мамнун Хусейн като \"изключително важно важно историческо събитие\". Двете азиатски страни от миналата година са пълноправни членки на ШОС. Срещата на организацията съвпадна със засилването на връзките между Китай и Русия в отговор на американската стратегия за национална сигурност, в която те са определени като основните противници на Америка. \"Трябва да отхвърлим мисленето от времето на Студената война и междублоковата конфронтация\", каза Си. Той добави, че страните трябва да \"се противопоставят на практиката да се търси собствена стопроцентова сигурност за сметка на сигурността на други страни\". През последните години нарастващо значение придобива и икономическият компонент на ШОС, олицетворяван от знаковия външнополитически и инфраструктурен проект на Си \"Един пояс, един път\", отбелязва АП. Китайският президент обяви, че страната му ще открие за държавите от ШОС кредитна линия в размер на 4,7 милиарда долара, с което насочи вниманието към икономическия аспект на организацията. Инфраструктурните проекти на Пекин в Централна Азия предизвикват известни притеснения у някои, в частност у Индия, която единствена от членовете на ШОС отказа да подкрепи програмата. Русия също се отнася предпазливо към разрастващото се влияние на Китай и макар че неохотно подкрепи инициативата \"Един пояс, един път\", също се стреми да засили икономическите си и политически лостове в региона чрез доминирания от нея митнически съюз, известен като Евразийски икономически съюз, отбелязва Асошиейтед прес.", "date": "2018.06.10", "title": "Си Цзинпин: Трябва да изградим отворена глобална икономика"}
{"url": "https://www.24chasa.bg/novini/article/6905237", "text": ", са изтезавали жестоко жертвите си. Това става ясно от публикации във френски медии, които отразяват подробностите около разследването, съобщава NOVA.  Арестуваните са членове на пет ромски фамилии. Те принуждавали различни хора – предимно такива с физически или психически проблеми, да просят по кръстовищата в Тулуза. Определяли им работно време – от 9 до 21 ч. И поставяли долна граница за сумите, които просяците трябвало да събират. За „работещите” на по-малките кръстовища тя била 30 евро, а тези на по-големите – 400 евро. За онези, които не успявали да изпросят достатъчно пари, следвали жестоки наказания. Някои били връзвани за дървета, други – прегазвани с коли и зверски пребивани. Жертвите, сред които има и 7-годишно дете, били принуждавани и да пият големи количества алкохол с цел по-лесното им манипулиране. В схемата, която френските власти определят като „модерно робство”, всеки просяк имал собствен „господар”. А „господарите” в групата често търгували с жертвите си и си ги препродавали срещу 500 евро. Четирима от замесените в престъпленията вече са с повдигнати обвинения и остават в ареста. Всички жертви вече са настанени в социални домове във Франция. Всички те, с изключение на една обаче, са поискали да се върнат в родината при първа възможност.", "date": "2018.06.10", "title": "Арестуваните от мрежата за просяци в Тулуза зверски пребивали жертвите си"}
{"url": "https://www.24chasa.bg/novini/article/6905247", "text": "Турският президент Реджеп Тайип Ердоган заяви, че ще предприеме действия в отговор на решението на Виена да закрие седем джамии и да прогони турски мюсюлмански свещеници, които бяха обвинени, че са финансирани от чуждестранни държави, съобщи ДПА. Страхувам се, че стъпките, предприети от австрийския премиер, водят света към война между кръста и полумесеца, заяви Ердоган в Истанбул, предаде Анадолската агенция. Вие правите това, а ние ще седим със скръстени ръце? Това означава, че ние ще предприемем също някои стъпки, заяви Ердоган, предава БТА.  Австрийският канцлер Себастиан Курц обяви, че ще предприеме твърди мерки срещу политическия ислям, което ще включи закриването на седем джамии по подозрения, че са свързани с турски националисти. Планът на Курц включва също предупреждение, че почти една четвърт от 260 мюсюлмански духовници в Австрия могат да бъдат подложени на процедура за експулсиране, тъй като са под наблюдение за възможно нелегално финансиране от Турция. Отношенията между Австрия и Турция се влошиха значително през последните месеци, тъй като Курц разгневи Анкара, изразявайки опасения във връзка с имиграцията и превръщайки в част от своята предизборна кампания прекратяването на преговорите на Турция за членство в ЕС.", "date": "2018.06.10", "title": "Ердоган предприема действия във връзка с решението на Виена да закрие седем джамии"}
{"url": "https://www.24chasa.bg/novini/article/6905264", "text": "Днес в град Циндао се проведе 18-та среща на Съвета на държавните ръководители на страните от Шанхайската организация за сътрудничество. На нея китайският председател Си Дзинпин произнесе реч, озаглавена „Духът на Шанхай\" ще е от полза за изграждането на общност на споделена съдба на ШОС\". В нея той очерта постигнатото от ШОС през 17-те години от създаването ѝ досега и призова „Духът на Шанхай\" да бъде ръководен принцип в разрешаването на днешните проблеми пред света. „Трябва да работим за изграждането на общност на споделена съдба на ШОС\", подчерта Си Дзинпин, съобщава  Китайският председател каза, че ШОС трябва да продължи и занапред да се ръководи от концепцията за иновативно, координирано, екологично, открито и споделено развитие. Сигурността, основана на сътрудничеството и последователността, на откритото, свързано и взаимноизгодно взаимодействие, на равноправието и използването опита на другите, на диалога и толерантността между цивилизациите, трябва да бъде в основата на бъдещото глобално управление и международен ред.", "date": "2018.06.10", "title": "Срещата в Циндао дава нови перспективи за ШОС в новата епоха"}
{"url": "https://www.24chasa.bg/novini/article/6905280", "text": "Семинар на тема „Актуални възможности за финансиране на земеделските стопанства и селските райони“ се проведе в Русе със съдействието на Илхан Кючюк, член на Европейския парламент от АЛДЕ / ДПС и председател на Младежко ДПС. Участие взеха и зам.-председателят на ДПС Ахмед Ахмедов, народният представител от ДПС Бюрхан Абазов, областният лидер на партията Дауд Ибрям, областният председател на Младежко ДПС - Русе Метин Ибрямов, членове и симпатизанти на ДПС, както и граждани от областта. Към събитието проявиха интерес голям брой земеделски стопани, млади предприемачи от преработвателната индустрия, както и представители на малкия и средния бизнес, съобщиха от офиса на Илхан Кючюк.  \"Евродепутатите трябва да създават правила, които да работят за гражданите. Вече се работи по многогодишната финансова рамка за следващия програмен период и поради тази причина е много важно политиките на Европейския съюз да отговорят на очакванията на гражданите”, каза Илхан Кючюк. Лектори на семинара бяха Бюрхан Абазов, народен представител от ДПС, и Ализан Яхова - сътрудник към Европейския информационен център на Илхан Кючюк в гр. Русе. Заедно с участниците в семинара те обсъдиха темите \"Устойчиво земеделие в област Русе – подкрепа за конкурентоспособни земеделски стопанства\" и \"Възможности за малкия и средния бизнес в селските райони\".", "date": "2018.06.10", "title": "Илхан Кючюк организира семинар за възможностите за земеделския сектор в Русе (Снимки)"}
{"url": "https://www.24chasa.bg/novini/article/6905297", "text": "Българска парламентарна делегация, водена от председателя на парламента Цвета Караянчева, ще бъде на официално посещение в Грузия на 11 юни 2018 г. Председателят на Народното събрание ще се срещне с председателя на парламента на Грузия Иракли Кобахидзе. Двамата ще подпишат Споразумение за партньорство между двете законодателни институции, съобщиха от пресцентъра на Народното събрание.  Цвета Караянчева и водената от нея делегация ще разговарят с президента Гиорги Маргвелашвили. Българските парламентаристи ще се срещнат и с първия заместник министър-председател и министър на външните работи Михеил Джанелидзе. Председателят на парламента ще положи венец на Паметника на загиналите за териториалната цялост на Грузия герои. В състава на българската парламентарна делегация са председателят на Групата за приятелство България – Грузия Кристина Сидорова и народните представители Александър Иванов, Йордан Апостолов, Велислава Кръстева и Симеон Найденов.", "date": "2018.06.10", "title": "Цвета Караянчева ще бъде на официално посещение в Грузия на 11 юни"}
{"url": "https://www.24chasa.bg/novini/article/6905295", "text": "На 10 юни приключи 18-та среща на Съвета на държавните глави на страните от Шанхайската организация за сътрудничество, след която лидерите се срещнаха с журналисти. Пред тях китайският председател Си Дзинпин представи резултатите на срещата, като каза, че страните са се договорили да продължат да работят за реализирането на правилата и принципи от „Устава на ШОС\", да развиват „духа на Шанхай\" на взаимно доверие, взаимна изгода, равенство, координация, уважение на различни култури, да поддържат добросъседство, да задълбочат практическо сътрудничество, да защитят мира, стабилността и развитието на азиатския регион, съобщава . Си Дзинпин заяви, че участниците в срещата са единодушни, че в момента светът е в състояние на големи промени, връзките между различни страни са по-тесни, възстановяването на световната икономика е трудно и сложно, постоянно избухват международни и регионални кризи и никоя страна не може сама да справи с тях или да съществува в изолация. По думите на Си Дзинпин, на срещата е било подчертано, че различните страни трябва да засилят общите усилия и координацията и да задълбочават партньорството помежду си, за да реализират стабилно развитие на света.", "date": "2018.06.10", "title": "Лидерите на страните-членки на ШОС се срещнаха с журналисти"}
{"url": "https://www.24chasa.bg/novini/article/6905299", "text": "Дани Кируан, бившият китарист на британско-американската група \"Флийтуд Мак\", е починал на 68-годишна възраст, предаде Асошиейтед прес. В публикация във Фейсбук барабанистът и съосновател на групата Мик Флийтуд съобщава, че бившият му колега е починал на 8 юни в Лондон. \"Дани винаги ще живее в музиката, която написа и изсвири с групата\", казва Флийтуд, предава БТА.  Дани Кируан е част от \"Флийтуд Мак\" от 1968 до 1972 г. Свирил е за албумите \"Then Play On\", ''Blues Jam at Chess\", ''Kiln House\", \"Future Games\", \"Bare Trees\". Кируан е въведен в Залата на славата на рокендрола през 1998 г. заедно с членовете на \"Флийтуд Мак\" Мик Флийтуд, Стиви Никс, Линдзи Бъкингам, Питър Грийн, Джон Маквай, Кристин Маквай и Джереми Спенсър, припомня агенцията. /ЕХ//ЕХ/", "date": "2018.06.10", "title": "Почина бившият китарист на \"Флийтуд Мак\" Дани Кируан"}
{"url": "https://www.24chasa.bg/novini/article/6905162", "text": "Лидерите на Г-7 подписаха в края на срещата си в Канада вчера компромисен текст за търговията, който обаче не урежда конфликта с митата между САЩ и шестте им партньори, предаде Франс прес. \"Ние подчертаваме ключовата роля на международна търговска система, основана на правила, и продължаваме борбата с протекционизма\", заявяват те в заключителното комюнике от 28 точки на осем страници, съгласувано след трудни преговори, предава БТА.  Споменаването на необходимите колективни \"правила\" беше изискване на европейците. Частта от текста, посветена на търговията, за разлика от частта за климата, е подписана от седемте страни от групата, включително САЩ. Текстът отговаря на някои изисквания на американския президент Доналд Тръмп - използва се думата \"реципрочна\" за търговията, която също така трябва да бъде \"свободна, равноправна и взаимно изгодна\", и се уточнява: \"Ние се ангажираме да модернизираме СТО (Световната търговска организация), за да я направим по-справедлива възможно най-скоро. Ще направим всичко по силите си, за да намалим митническите бариери, немитническите бариери и субсидиите\". В знак, че текущите спорове за търговията не са уредени, домакинът на срещата, канадският премиер Джъстин Трюдо потвърди, че неговата страна ще приложи от 1 юли митата в отговор на тези, наложени от Вашингтон върху стоманата и алуминия. \"Тези нелегитимни мита трябва да получат еквивалентен отговор\", каза той на заключителната пресконференция, като подчерта, че ответните мерки ще бъдат приложени \"без колебание\". Френският президент Еманюел Макрон също потвърди, че ответните мерки, решени от Европейския съюз, ще бъдат приложени от юли. \"По тази тема няма промяна. Зависи от това дали САЩ ще решат да направят крачка назад\", заяви той на финалната пресконференция. Самият Тръмп, който пристигна последен и си тръгна пръв от срещата, не смекчи оплакванията си от търговските партньори ЕС и Канада. В серия от туитове вчера той отново ги обвини, че се възползват от САЩ (\"касичката-прасенце, в която всички бъркат\") но провъзгласи: \"След много десетилетия справедливата и реципрочна търговия ще се случи!\" Вече на път за Сингапур от борда на самолета президентът написа: \"Съединените щати няма да позволят на други страни да налагат масивни митнически и търговски бариери на американските фермери, работници и компании, докато изпращат своята продукция в нашата страна без мита. Ние търпяхме търговските злоупотреби много десетилетия - и това е достатъчно дълго\". Трюдо закри срещата с упрек към търговските заплахи на Тръмп, като ги нарече \"доста обидни\". \"Канадците са любезни и разумни, но не търпят да ги заплашват\", заяви той, цитиран от ДПА. Макрон наблегна, че на срещата Европа е застанала в единен фронт срещу Тръмп, като отбеляза позитивно, че събитието е приключило със съгласието на всички страни да се борят с протекционизма. \"Тръмп не искаше да бъде изолиран. Успяхме да го убедим, че \"Г-6 плюс 1\" е напълно постижимо, а той не искаше това\", каза френският президент. В крайна сметка може би снимката, споделена в социалните мрежи от говорителя на Ангела Меркел, илюстрира най-добре напрежението в Г-7, превърнала се в \"Г-6 плюс 1\", заключава Франс прес. На фотографията, заляла интернет, германската канцлерка, заобиколена от съюзниците, всички застанали прави, се е навела към Доналд Тръмп, който седи, скръстил ръце, и изглежда сякаш го поучава.", "date": "2018.06.10", "title": "Г-7 заклейми протекционизма, но призова за реформи на Световната търговска организация"}
{"url": "https://www.24chasa.bg/novini/article/6905164", "text": "Премиерът на Сингапур Ли Сян Лун ще има отделни срещи със севернокорейския лидер Ким Чен Ун и с президента на САЩ Доналд Тръмп на 10 и 11 юни, съобщи министерството на външните работи на Сингапур, цитирано от Ройтерс и ТАСС. Срещата с лидера на КНДР е предвидена за днес, а разговорите с Тръмп - за утре. Ким Чен Ун вече е излетял от Пхенян за Сингапур с частен китайски самолет, според южнокорейската агенция Йонхап, макар че няма официално потвърждение на информацията, предава БТА.  Самолет на авиокомпания \"Еър Чайна\" е излетял от Пхенян тази нощ, около час след като е пристигнал в севернокорейската столица от Пекин, по данни от уебсайт, проследяващ полети. Излитането е засечено от Flightradar24 в 8,30 ч. местно време (2,30 ч. бълг. време), преди това същият самолет е кацнал в Пхенян в 7,20 ч., след като е излетял от международното летище на китайската столица в 4,18 ч. Известно е, че този Боинг 747-4J6 е частен самолет, използван от китайското правителство за висши официални лица, включително президента Си Цзинпин. Късно снощи същият сайт съобщи че друг китайски самолет, излетял от Пхенян, е кацнал в Сингапур, вероятно със севернокорейския подготвителен екип за срещата на върха Ким-Тръмп на 12 юни. Президентският самолет на Тръмп излетя от Канада, вчера и се очаква да пристигне във военна база в Сингапур по-късно днес. \"Еър Форс 1\" е кацнал в американската военноморска база Суда на остров Крит тази нощ за дозареждане с гориво в 3,07 ч. (бълг. време), около осем часа след излитането от Квебек, предаде ТАСС.", "date": "2018.06.10", "title": "Премиерът на Сингапур ще се срещне с Ким Чен Ун днес, с Доналд Тръмп - утре"}
{"url": "https://www.24chasa.bg/novini/article/6905166", "text": "В патриаршеската катедрала \"Св. Александър Невски\" днес от 9.30 часа ще бъде отслужена тържествена архиерейска Света литургия, а поводът е изпълването на 1000-годишнината от учредяването на Българската Охридска архиепископия. Това съобщи Отделът \"Връзки с обществеността\" при Светия синод на БПЦ-БП. От БПЦ припомнят, че Светият синод на БПЦ-БП на 14 май т.г. тази година взе решение на 10 юни, на Неделята на всички Български светии, в патриаршеската катедрала да бъде отслужена Света литургия за 1000-годишнината от учредяването на Българската Охридска архиепископия. От Светия синод приканват православните християни да вземат молитвено участие в Светата Богослужба по повод на бележитата годишнина от историята на Българската православна църква. Във връзка с бележитата годишнина ще бъде изготвено извънредно Патриаршеско и Синодално послание, съобщиха при вземането на решението през май от Светия синод на БПЦ.", "date": "2018.06.10", "title": "Отслужват литургия днес по случай 1000 г. от учредяването на Българската Охридска архиепископия"}
{"url": "https://www.24chasa.bg/novini/article/6905174", "text": "Рано тази сутрин бе подновено издирването на   Включват се и екипи водолази от София. Светлин Аспарухов влязъл в реката край Кресна да се къпе с още две деца в събота следобед. Буйните води обаче го повлекли. Едно от децата се опитало да го спаси и успяло да го хване за ръката, но течението повлякло Светлин. Веднага е започнало издирването му от рафтъри, които имат база наблизо, екипи на БЧК, полиция, пожарникари, роднини и доброволци. До късно снощи детето не е намерено. То е от с. Микрево и било на гости при роднини в Кресна. Над 50 души участват в акцията, като се обхождат двата бряга на реката по протежението й до границата с Гърция. На мястото, където децата са влезли в реката, е оформен своеобразен плаж, на който от години местните се къпят.", "date": "2018.06.10", "title": "Подновиха търсенето на изчезналото дете в Струма"}
{"url": "https://www.24chasa.bg/novini/article/6905169", "text": "Президентът на САЩ Доналд Тръмп предизвика смут, като заяви в Туитър, че оттегля одобрението си от комюникето след срещата на върха на Г-7 в Канада заради \"фалшивите твърдения\" на премиера Джъстин Трюдо на заключителната пресконференция, предаде Асошиейтед прес. В два туита от борда на \"Еър Форс 1\" на път за Сингапур, точно когато Канада разпространи официалното комюнике на Г-7, Тръмп се нахвърли срещу домакина, като обвини канадския премиер, че е непочтен и нерешителен, предава БТА.  \"Въз основа на фалшивите твърдения на Джъстин на неговата пресконференция и факта, че Канада налага масивни мита на нашите американски фермери, работници и компании, аз инструктирах нашите представители да не одобряват комюникето, тъй като ние обмисляме мита върху автомобилите, които наводняват американския пазар\", написа президентът. Последва нов туит, в който Тръмп обвини премиера на Канада Джъстин Трюдо, който се държал с него \"толкова кротко и меко\" по време на срещата на Г-7, само за да даде пресконференция след заминаването му и да каже, че американските мита са \"доста оскърбителни\" и че \"няма да позволи да го тъпчат\". \"Много нечестно и слабо. Нашите мита са в отговор на неговите 270% върху млечните ни продукти\", заяви Тръмп. Последва ответен туит от кабинета на Трюдо, който заяви, че \"премиерът не е казал на пресконференцията нищо, което да не е казвал и преди - и публично, и в частни разговори с президента\", добавяйки, че Трюдо остава фокусиран върху постигнатото на срещата. ", "date": "2018.06.10", "title": "Тръмп оттегли одобрението си от комюникето след срещата на Г-7 в Канада"}
{"url": "https://www.24chasa.bg/novini/article/6905118", "text": "Издирваният с червена бюлетина в Интерпол Мартин Георгиев-Джито сам се е предал в ГДБОП с адвоката си, научи \"24 часа\". В миналото той беше съдружник на Георги Славов-Жоро Главата.  Той е обвиняем като лидер на престъпна група за поръчкови убийства, разпространение на дрога, рекет и пране на пари заедно с майка си и други членове на семейството. 30-годишният мъж е син на Мила Георгиева, подсъдима и за данъчни престъпления. Георгиева е била доведена дъщеря на бившия шеф на митниците Христо Кулишев. До 2012 г. е работила с афериста Иван Танев-Универсалния, който също се издирва от Интерпол.   През януари 2015 г. групата на Мила Георгиева и Мартин Джито беше разбита, но синът успя да избяга. Според прокуратурата бандата на Мила и Мартин е поръчала убийствата на Георги Семерджиев-Жоро Шопа, билзък до Брендо, Тихомир Дочев-Мравката, един от оправданите за убийството на Бай Миле и Радостин Бързанов-Радо Слънцето, подсъдим като част от Бандата на Чуковете и съсобственик в \"Какао бийч\" на Слънчев бряг. Срещу тримата имаше опити за убийства през 2014 г., но оцеляха. Делото срещу Мила Георгиева и останалите от бандата - доведеният и родният й брат, бившият й съпруг, бизнесменът Георги Божилов-Жоро Тениса, е в специализирания съд. Материалите за Мартин Георгиев са отделени. Преди да избяга Мартин Георгиев живееше на семейни начала с дъщерята на Радослав Калчев-Чериня Роди от Варна. През април 2015 г. беше разбита и неговата престъпна група за убийства, дрога, рекет, отвличания, но той също успя да избяга. Предаде се на властите в Испания през юни 2017 г. Оказа се, че се е крил в Доминисканската република, където имал бизнес. След кратък престой в ареста той сключи споразумение с прокуратурата за 2 г. условно, но съдът промени накаанието му на 1 г. затвор. Приспаднаха предварителиня му арест и Черния Роди вече е на свобода. Дали това ще се случи и с Мартин Джито още не е ясно. Мярката му за неотклонение ще се гледа в неделя от спецсъда. Очаквайте подробности!", "date": "2018.06.10", "title": "Издирваният от 3 г. наркобос и поръчител на убийства Мартин Джито се е предал в ГДБОП"}
{"url": "https://www.24chasa.bg/novini/article/6905187", "text": "За съжаление това не е първи инцидент за нашия център, това е изключително груба проява. Нямам обяснение, всички колеги бяхме потресени. Не смятам, че трябва да си толкова безотговорен да попречиш на линейка, която е отишла да помогне на друг българин, коментира пред   завеждащ смяна в Бърза помощ д-р Делян Георгиев.    Слава богу, колегите се справиха, защото състоянието на пациента не беше тежко, но линейката беше извадена от строя за 4 часа и екипът беше спрян да помага на други пациенти. За нас всеки екип е много важен и всяка такава липса се отразява тежко на работата ни, някои хора чакат, а линейката е със спукана гума, добави докторът.  Надявам се да разберем защо го е направил, искам като български гражданин да разбера това. Нямаме информация за задържан, каза още д-р Георгиев. ", "date": "2018.06.10", "title": "Началник в Бърза помощ за поредната агресия: Линейката беше извън строя 4 часа"}
{"url": "https://www.24chasa.bg/novini/article/6905194", "text": "Преди минути водолази откриха   Светлин бил намерен на мястото, където е влязъл да се къпе заедно с други деца.  Тялото му бе открито от водолази - мъж и жена, които пристигнаха тази сутрин от София. Още с първото им влизане в реката те се натъкнали на тялото. ", "date": "2018.06.10", "title": "Откриха удавеното момче в Струма (Снимки)"}
{"url": "https://www.24chasa.bg/novini/article/6905186", "text": "Медиите по света подробно отразяват всичко случващо се в навечерието на историческата среща между лидерите на САЩ и Северна Корея, включително и интригата около това с какъв самолет севернокорейският лидер ще пристигне в Сингапур. Възможно е севернокорейският лидер Ким Чен Ун да е излетял от Пхенян за Сингапур, където на 12 юни ще се срещне с американския президент Доналд Тръмп, със самолет съветско производство Ил-62, който вече е използвал за пътуванията си в КНДР и Китай. Това съобщи днес японската телевизия Ен Ейч Кей, позовавайки се на сайт, проследяващ самолетните полети, предаде ТАСС. По-рано южнокорейската информационна агенция Йонхап предаде, че Ким е излетял от Пхенян с частен китайски самолет, предоставен му от официален Пекин, но официално потвърждение нито на първата, нито на втората информацията няма, предава БТА.  Днес се очаква в Сингапур да пристигнат и двамата участници в историческата среща на върха - първо Ким, а по-късно и Тръмп. Днес и утре те ще разговарят поотделно с домакина си - сингапурския премиер Ли Сян Лун.", "date": "2018.06.10", "title": "С какъв самолет лети севернокорейският \nлидер за Сингапур? Нови предположения"}
{"url": "https://www.24chasa.bg/novini/article/6905197", "text": "Близо 300 обекта от ВиК инфраструктурата ще се реконструират и изграждат в страната с европейско финансиране до 2023 г. Обектите са определени с изготвените от Министерството на регионалното развитие и благоустройството (МРРБ) Регионални прединвестиционни проучвания (РПИП) в 14 области, съобщиха от пресцентъра на МРРБ.  Това са 19 пречиствателни станции за питейни и отпадъчни води, близо 1300 км водопроводи и канализация, 146 помпени станции и други съоръжения в 51 населени места. Обектите са определени от МРРБ, в момента вървят съгласувателни процедури по екологичното законодателство. По процедура Министерството на околната среда и водите (МОСВ) трябва да се произнесе дали е необходимо да се извърши оценка за въздействието върху околната среда (ОВОС) на изготвените РПИП за всяка една от 14-те обособени територии. Очаква се строителството на някои от обектите да започне още в края на 2018 г., а за други - през 2019 г. Планираните инвестиции са в размер на 1,59 млрд. лв. от Оперативна програма „Околна среда 2014-2020 г.“ С реализацията на проекта от подобрени ВиК услуги ще се ползват над 2 млн. българи. Благоприятен ще бъде ефектът и върху околната среда, защото ще се ограничи замърсяването на почвите и реките с отпадъчни води. За първи път проектите ще се изпълняват от ВиК операторите. Друга новост е, че всеки един от тях ще се реализира с оглед на най-неотложните нужди на отделните области. Подобно приоритизиране на инвестициите не е правено досега в България. При реконструкциите ще се използват съвременни инженерни решения. Това ще гарантира, че ремонтите няма да се отразят негативно на онези участъци, които не са рехабилитирани. Инвестициите са ключови за сектора, в който са съсредоточени големи активи. Над 90 хил. км е ВиК мрежата в страната в момента. Наред с тях работят 5430 резервоара, 3370 помпени станции за питейни води, 67 пречиствателни станции за питейни води и още 97 за отпадъчни. Тази стратегическа инфраструктура обаче трябва да се развива, модернизира и поддържа непрекъснато, за което са необходими огромни инвестиции.", "date": "2018.06.10", "title": "Министерството на регионалното развитие и благоустройството ще инвестира в близо 300 ВиК обекта"}
{"url": "https://www.24chasa.bg/novini/article/6905201", "text": "Дъжд в Ихтиман наводни улици и мазета в събота. Там бяха изпратени екипи от Елин Пелин, Самоков и София, за да помагат с отводняването, предава NOVA.  Няма пострадали хора след пороя. Във вилната зона на Враца пък падна силна градушка. Тя нанесе щети по земеделската продукция, въпреки че местните хора опънали мрежи, за да защитят посевите от стихията.", "date": "2018.06.10", "title": "Дъжд наводни Ихтиман, а силна градушка удари Врачанско (Видео)"}
{"url": "https://www.24chasa.bg/novini/article/6905204", "text": "Русия и Китай работят върху проект за Евразийско икономическо партньорство, който ще бъде отворен за всички страни от Шанхайската организация за сътрудничество (ШОС). Това заяви в речта си на срещата на върха на ШОС руският президент Владимир Путин, съобщи ТАСС. Проектът ще бъде отворен за всички страни от регионалната организация, каза Путин. \"Възползвайки се от случай, каня представителите на вашите страни да участват в първата среща на ръководители на регионите от държавите членки на ШОС и във форума на малкия бизнес на ШОС и БРИКС, които ще се състоят в Русия\", заяви руският президент. В организацията БРИКС влизат Бразилия, Русия, Индия, Китай и Република Южна Африка, предава БТА.  В речта си на форума в китайския град Циндао Путин каза, че развитието на икономическите връзки е важно направление в дейността на ШОС. Набират обороти търговията и инвестициите, опростяваме достъпа до стоки и услуги, усъвършенстваме митническите регулации, премахваме излишните административни бариери, предприемаме общи проекти в енергетиката, транспорта и селското стопанство, посочи той. Руският лидер говори и за необходимостта от подобряване на координацията при изпълнението на проекти по линия на Евразийския икономически съюз и китайската програма \"Един пояс, един път\". Владимир Путин приветства предстоящата среща на високо равнище на САЩ и Северна Корея, предаде Асошиейтед прес. В речта си руският лидер отбеляза и приноса на Пекин за намаляване на напрежението около Северна Корея. \"Русия приветства предстоящата среща на високо равнище САЩ- КНДР и отбелязва големият принос на Китай за уреждане на кризата на Корейския полуостров\", каза Путин. Говорейки за очакваната среща в Сингапур между американския президент Доналд Тръмп и севернокорейския лидер Ким Чен-ун, той заяви, че Русия \"положително оценява нагласите на Пхенян, Сеул и Вашингтон за комплексно решаване на кризата чрез диалог и преговори в духа на предложената от Русия и Китай пътна карта за уреждане\" на конфликта, предаде ТАСС.", "date": "2018.06.10", "title": "Русия и Китай готвят проект за голямо Евразийско партньорство"}
{"url": "https://www.24chasa.bg/novini/article/6905304", "text": "Лидерът на Северна Корея Ким Чен Ун е предпочел да се придвижва в Сингапур със собствения си брониран Мерцедес С600 Пулман, съобщи кореспондент на ТАСС. С този автомобил Ким пристигна днес в хотел \"Сейнт Реджис\", където е настанена севернокорейската делегация за срещата на върха САЩ-Северна Корея. През март Северна Корея докара същата кола в Пекин заради визитата на Ким. Той я използва и по време на междукорейската среща на високо равнище в края на април, педава БТА.  По-късно днес лидерът на Северна Корея ще се срещне със сингапурския премиер Ли Сян Лун. Кортежът на Ким пристигна в хотела, съпроводен от повече от 20 мотоциклетисти и също толкова дипломатически и полицейски автомобили. След като пристигна пред официалния вход на хотела, кортежът се скри зад специален параван, поставен там от съображения за сигурност. Веднага след това движението по улицата бе възобновено.", "date": "2018.06.10", "title": "Ким Чен Ун се движи в Сингапур с бронирания си мерцедес (Снимки)"}
{"url": "https://www.24chasa.bg/novini/article/6905317", "text": "По неофициална информация полиция претърсва района около село Ябланица, община Своге в търсене на избягалия затворник Радослав Колев, съобщава  . Припомняме, че Колев избяга заедно с Владимир Пелов през централния вход на Софийския затвор на 3 април. Ако имате информация за избягалия затворник Радослав Колев, може да подадете сигнал в МВР. Анонимността е гарантирана.", "date": "2018.06.10", "title": "Неофициално: Търсят избягалия Радослав Колев около село Ябланица, Своге"}
{"url": "https://www.24chasa.bg/novini/article/6905344", "text": "Руският президент Владимир Путин заяви, че борбата с тероризма е приоритет за оглавяваната от Москва и Пекин Шанхайска организация за сътрудничество, предаде Асошиейтед прес. На срещата на върха на ШОС в китайския град Циндао Путин посочи, че организацията е одобрила ново споразумение, в което са заложени планове за съвместни усилия за борба с тероризма през следващите три години. В ШОС влизат Китай, Русия, четири бивши съветски републики от Централна Азия, Индия и Пакистан, припомня БТА.  По думите на Путин новото споразумение на организацията за борба с тероризма предвижда съвместни учения, обмен на сведения и извършване на съвместни действия за борба с тероризма. Той подчерта, че е необходимо ШОС да следи внимателно обстановката в Афганистан, за да парира заплахите от екстремисти в тази страна. ШОС е основана през 2001 г., централата й е в Пекин. Първоначалният й замисъл е да служи като средство за уреждане на гранични спорове, борба с тероризма и косвено като противовес на влиянието на САЩ в Централна Азия след американската инвазия в Афганистан, отбелязва Асошиейтед прес.", "date": "2018.06.10", "title": "Путин заяви, че приоритет за ШОС е борбата с тероризма"}
{"url": "https://www.24chasa.bg/novini/article/6905341", "text": "Политическа партия „Презареди България“, председателствана от евродепутата Николай Бареков, официално е първата и единствена българска партия пълноправен член на Алианса на консерваторите и реформистите в Европа (АКРЕ). Членството бе парафирано с пълно мнозинство по време на тържествена церемония този уикенд в Баку, Азербайджан, където се състоя срещата на най-високо ниво на АКРЕ с участието на близо 500 консерватори от цял свят. Подписите си под Декларацията от Рейкявик, основополагащ манифест на всички консерватори в света, положиха Николай Бареков и президентът на АКРЕ – Ян Захрадил. По повод приема на „Презареди България“ Захрадил изрази надежда Николай Бареков да продължи мандата си на евродепутат и в следващия парламент. Ричард Милсъм, главен изпълнителен директор на АКРЕ, благодари за усилията и приноса на Бареков към консервативната общност до момента. Молбата за членство в знаменития и влиятелен клуб на консерваторите бе подадена от българския евродепутат преди две години в чешката столица Прага. Самият той е първият индивидуален член на Консервативния съюз, а сега вече статут получи и партията му – „Презареди България“, наследник на ПП „България без цензура“. На практика Бареков е първият българин, подписал Декларацията от Рейкявик, а заседанието в Баку официално легитимира и реши въпроса коя партия единствена представлява консервативните политически ценности в България. „Това е изключително вълнуващ момент за нас, защото с гордост можем да заявим, че България официално става част от световното семейство на най-модерната политическа идеология – консерватизма“, заяви Бареков в официалната си реч, приветствана от Ян Захрaдил. Според евродепутата и председател на „Презареди България“ има изключителна символика в това, че приемането в Консервативния алианс се случва именно в Баку. „От тези земи древните българи са тръгнали към Европа преди шестнадесет века, за да можем днес да се наречем част от Европейската общност. София е по средата между Брюксел и Баку. Моята страна е най-старата европейска държава, която е запазила името си и до днес. Българите са на кръстопътя между Изтока и Запада, но не като място за сблъсък, а като център на многовековни ценности“, обясни Бареков. „Идеите, на които сме съмишленици, са единствените възможни политически идеи в днешния динамичен, алиениран полувиртуален свят. Човечеството достига върховете на своето развитие чрез надграждане върху устоите, а не върху тяхното отрицание. Подронването на класическия подход води до тероризъм, икономически кризи, подхранване на социалната бедност и липса на образование. Либералното мислене действа чрез отрицание, реваншизъм и посредственост в политиката, чиито резултат е край на либерализма като желана доктрина. Консерватизмът е бъдещето без алтернатива в политиката“, заяви Бареков на форума в Баку. „За мен е изключителна чест да присъединя родината си в авторитетния клуб на консерваторите. Със сигурност моята партия ще допринесе към консервативните ценности чрез добродетелите на сънародниците ми. Вярвам, че ще бъдем достойни представители на АКРЕ сред българската общественост и благодаря за доверието!“, каза в заключение Бареков. Николай Бареков взе участие и в ключовия панел на срещата на най-високо равнище в Баку, която бе приветствана от президента на Азербайджан Илхам Алиев и от парламента на кавказката държава. В дискусията, посветена на Шенген и Брекзит, участие взеха множество евродепутати, сред които Барбара Капел от Австрия, баронеса Мобарик и Амжад Башир от Великобритания. Като представител на българската делегация, заедно с румънския евродепутат Ребега, Бареков призова за незабавно приемане на България в Шенгенското пространство. „България и Румъния заслужават да станат част от Шенген, защото се справихме с мигрантската вълна, за да спасим Европа от нашествениците. Шенгенското споразумение е наследство от миналото и трябва да бъде преразгледано“, заяви Бареков в дебата. Българският евродепутат взе участие в множество двустранни срещи с колеги -консерватори от цял свят.", "date": "2018.06.10", "title": "Партията на Бареков – първият и единствен БГ член на Алианса на Консерваторите"}
{"url": "https://www.24chasa.bg/novini/article/6905361", "text": "Министърът на енергетиката Теменужка Петкова ще председателства редовното заседание на Съвета на ЕС \"Транспорт, телекомуникации и енергетика\", част \"Енергетика\", съобщиха от пресцентъра на ведомството. Заседанието ще се състои утре в Люксембург. Енергийните министри на страните-членки ще обсъдят основните досиета от законодателния пакет \"Чиста енергия за всички европейци\", включващ регламента за управление на Енергийния съюз, директивите за енергията от възобновяеми източници и за енергийната ефективност. Дискутиран ще бъде и регламентът относно Агенцията за сътрудничество между регулаторите (ACER). Заседанието \"Транспорт, телекомуникации и енергетика\", част \"Енергетика\" е последното в рамките на първото българско председателство на Съвета на ЕС. В края на заседанието се предвижда представяне на работна програма на предстоящото австрийско председателство.", "date": "2018.06.10", "title": "Министър Петкова ще председателства редовното заседание на Съвета на ЕС, част \"Енергетика\""}
{"url": "https://www.24chasa.bg/novini/article/6905322", "text": "Партията на европейските социалисти е заплашила БСП със замразяване на членството и дори с изключване, ако нашите социалисти не променят позицията си за Истанбулската конвенция. Това е обявила лидерката на БСП Корнелия Нинова на течащия в момента пленум на Националния съвет на БСП в София. Лидерът на ПЕС Сергей Станишев, който открито критикува БСП, че се противопоставя на конвенцията, не присъства на събирането на партийното ръководство. Соцлидерката не го е споменала в речта си. ПЕС е изпратила работна група заради тазгодишния \"София Прайд\", в която е генералният секретар на европейските социалисти Ахим Пост. Тази работна група трябва да се срещне с организаторите на прайда, а след това ще има разговори и с БСП за промяна на позицията им. Нинова иска решение от Националния съвет дали БСП да промени позицията си за Истанбулската конвенция, за да не бъде наказана от ПЕС. Лидерката изрично е предупредила, че ако другарите й се огънат, тя ще се съобрази с решението им, но ще си подаде оставката.", "date": "2018.06.10", "title": "ПЕС плаши БСП с изключване заради Истанбулската конвенция"}
{"url": "https://www.24chasa.bg/novini/article/6905371", "text": "Осем бивши турски войници, които избягаха от Турция по време на провалилия се опит за преврат, са под усилена охрана в Гърция, съобщи Анадолската агенция, позовавайки се на гръцкия вестник \"Та Неа\". Изданието съобщи, че осемте бивши войници са били откарани във военна казарма в Гърция под засилена охрана заради опасения от отвличане или опит за убийство, след като бяха освободени след изтичане на 18 месечното им задържане. Вестникът пише, че гръцкото правителство е било разтревожено от думите на турския вицепремиер Бекир Боздаг, който заяви, че \"наше задължение е да върнем тези пучисти в Турция, където и да се намират\", предава БТА.  Осемте турски войници избягаха в Гърция един ден след опита за преврат в Турция през 2016. Те са обвинени от турските власти в участие в преврата и членство в терористичната организация на Фетхуллах Гюлен ФЕТО, посочва Анадолската агенция. През януари Върховният съд на Гърция реши войниците да не бъдат екстрадирани в Турция, стъпка, която Анкара нарече \"политически мотивирана\". Гърция реши през май да даде убежище на осемте войници. Турция на няколко пъти призовава за екстрадиция на войниците, включително по време на официалното посещение на турския президент Ердоган в Гърция през декември.", "date": "2018.06.10", "title": "Гърция постави под охрана осемте турски войници, избягали от Турция през 2016 г."}
{"url": "https://www.24chasa.bg/novini/article/6905387", "text": "Международен екип от учени откри, че бързото въртене на Сатурн създава условия над полюсите на планетата да се появяват сияния по обяд, съобщи сайтът Phys.org. Досега бяха известни полярни сияния само от нощната страна на магнитодиска - плазмен пръстен, образуван около Екватора от вода и материали от луните. Наблюдения на космическия апарат \"Касини\" обаче показват, че те се появяват и по обяд. Според специалистите това се дължи на високата скорост на въртене на планетата около оста й - там денонощието е само 10 часа. Високата скорост вероятно компресира магнитодиска и така става възможна появата на сияние, предава БТА. На земята полярно сияние се появява, когато магнитна реконекция (сблъскващи се магнитни полета) предизвиква слънчеви изригвания. В тези случаи намагнетизирана плазма преминава през космоса и част от нея достига до Земята. Когато се сблъска със земното магнитно поле, се появява сияние на полюсите. Същият процес е наблюдаван на Венера, Марс, Юпитер, Сатурн и Уран. Според учените новооткритите сияния може да се появяват и на други планети, но досега са пренебрегвани, защото скоростта на въртене не е взимана предвид в изчисленията.", "date": "2018.06.10", "title": "Учени откриха обедни полярни сияния на Сатурн"}
{"url": "https://www.24chasa.bg/novini/article/6905392", "text": "Срещата на върха между президента на САЩ Доналд Тръмп и севернокорейския лидер Ким Чен-ун ще струва около 20 милиона сингапурски долара (15 милиона щатски), заяви премиерът на Сингапур Ли Сян Лун. \"Това е цена, която сме готови да платим\", заяви той, предаде ДПА. Агенцията цитира вестник \"Стрейт таймс\". Около половината от тези разходи са за мерките за сигурност и те ще бъдат изцяло поети от сингапурските власти, каза Ли подчерта, че това е приносът на страната към международното събитие, което е и в неин интерес. Премиерът каза това в отговор на репортерски въпроси, зададени му в Международния пресцентър, където приблизително 2000 чуждестранни журналисти ще отразяват срещата на върха, предава БТА.  В навечерието на разговорите между двамата лидери, които са във вторник, сингапурските власти извършиха сериозна подготовка. Целта на срещата, която ще е първата между действащ американски президент и севернокорейски лидер, е да се постигне споразумение за денуклеаризация на Корейския полуостров, в замяна на което да бъдат облекчени дипломатическите и икономически санкции срещу Пхенян. Последните дни обаче Тръмп даде да се разбере, че гледа на разговорите си с Ки като на опознавателни и не конкретизира очакванията си от преговорите. Сингапурският премиер изтъкна, че е важно срещата да се състои, както е планирано, и отбеляза, че тя има потенциала да зададе нова посока на събитията на Корейския полуостров по начин, който да е \"благоприятен за сигурността и стабилността в региона\". Той отбеляза също, че решението срещата да е в Сингапур е показателно за приятелските отношения на страната му с двете страни. \"Това ни дава публичност\", каза Ли. \"Фактът, че сме избрани за място на срещата - ние не сме молили за това - по някакъв начин говори за отношенията на Сингапур със САЩ и Северна Корея.\" Освен със сериозни мерки за сигурност Сингапур посреща двамата лидери и с цветя, поставени символично в дулата на оръдия. Днес в в около 60 оръдия, останали от колониалната епоха по бреговете на на остров Сентоса, където ще се водят разговорите, бяха поставени букети от лилиуми, гербери и маслинови клонки.", "date": "2018.06.10", "title": "Ли Сян Лун: Срещата между Ким и Тръмп ще струва около 15 млн. щатски долара"}
{"url": "https://www.24chasa.bg/novini/article/6905396", "text": "41-годишен водач на автобус, превозващ ученици, е задържан тази сутрин във Варна. Около 8:30 часа, при извършване на задължителна полицейска проверка на автобус, собственост на частна фирма, потеглящ за ученическа екскурзия, е установено, че водачът му - на 41г. от Варна, правоспособен, е употребил алкохол с концентрация 1,27 промила в издишания въздух, съобщават от МВР.  По-късно, при направените допълнителни тестове, е констатирано, че освен алкохол мъжът е употребил и наркотични вещества. 41-годишният водач на автобуса е задържан за срок до 24 часа. По случая е образувано досъдебно производство.", "date": "2018.06.10", "title": "Задържаха пиян и дрогиран шофьор на ученически автобус, потеглящ за екскурзия"}
{"url": "https://www.24chasa.bg/novini/article/6905412", "text": "Русия не е решавала да напусне Г-7 и би се радвала да посрещне нейните членове в Москва. Това заяви руският президент Владимир Путин в отговор на въпрос за изказването на американския президент Доналд Тръмп, че Русия е трябвало да бъде поканена на среща на седемте в Канада, предаде Ройтерс. \"Не сме (избирали) да напуснем, нашите колеги в един момент отказаха да идват в Русия, ръководени от известни съображения. Заповядайте, ще се радваме да видим всички у нас, в Москва\", каза Путин пред репортери на срещата на върха на Шанхайската организация за сътрудничество, педаде БТА.  В петък Тръмп заяви, че Русия е трябвало да участва в срещата на върха на Г-7 в Канада в края на тази седмица - идея, която дори Москва сякаш отхвърли с изявлението си, че се е фокусирала върху други формати, отбелязва Ройтерс. Русия беше извадена от Г-8 заради анексирането на Крим преди четири години. Путин обаче добави, че общата покупателна способност на оглавяваната от Русия и Китай ШОС надхвърля тази на Г-7. В Г-7 сега влизат САЩ, Канада, Япония, Великобритания, Италия, Франция и Германия. Руският президент заяви, че според него е важно да има среща между него и Тръмп, както и че тя може да се състои, когато САЩ бъдат готови. Путин нарече просто празни приказки обвиненията на Г-7 срещу Русия, предаде Асошиейтед прес. Той каза, че комюникето на Г-7, в което Русия е обвинена в дестабилизиращи действия, почива на \"неубедителни\" аргументи, точно както е било с твърденията за руско участие в отравянето на бившия разузнавач Сергей Скрипал и дъщеря му. \"За пореден път не беше казано нищо конкретно\", заяви Путин. По думите му е време да се спре с \"приказването\" и да се премине към решаване на истинските проблеми. Великобритания обвини Русия за отравянето през март на Скрипал и дъщеря му в Солсбъри с нервнопаралитично вещество. Москва категорично отрече обвиненията. В продължение на седмици двамата Скрипал бяха в критично състояние, след което се възстановиха.", "date": "2018.06.10", "title": "Путин: Русия не е решавала да напусне Г-7 и ще посрещне с радост нейните членове в Москва"}
{"url": "https://www.24chasa.bg/novini/article/6905420", "text": "Замразеният конфликт е в момента най-доброто развитие на събитията в Косово. Това смятат 63 процента от сръбските граждани, сочи социологическо проучване на агенция \"Фактор плюс\", цитирано от вестник \"Политика\" и БТА.  Една пета от гражданите или по-точно 21 процента смятат, че най-доброто решение в този момент би бил договор, с който и сърбите, и албанците ще получат нещо и ще изгубят нещо, докато 9 процента са на мнение, че трябва на всяка цена да се постигне договор между Белград и Прищина, пише вестникът. Седем процента нямат становище по въпроса, който както подчертава директорът на агенция \"Фактор плюс\" Владимир Пеич, не се отнася до крайното решение, а до актуалната ситуация във връзка с Косово. Проучването е било проведено от 1 до 7 юни сред представителна извадка от 1200 души на територията на Сърбия. Повечето от анкетираните граждани - 61 процента, смятат, че преговорите за Косово вървят в лоша посока за Сърбия; 30 процента нямат мнение по въпроса, а само 9 процента смятат, че преговорите вървят в добра посока. Убедително мнозинство от гражданите на Сърбия смятат, че запазването на статуквото е по-добро от решенията, които се предлагат. Това не е неуспех на кампанията на президента Александър Вучич, който настоява да се превъзмогне замразеният конфликт, а становище на гражданите, че няма решение, което в този момент би могло да задоволи Сърбия, посочва Пеич. Повече от половината от анкетираните смятат, че Сърбия би трябвало военно да реагира, ако косовските сили окупират северната част на Косово, при което 36 процента смятат, че сръбската военна сила трябва да се употреби само в северната част на Косово, а според 16 процента - на цялата територия на Косово. Печич посочва, че гражданите не виждат нито едно друго решение, с което да се защити сръбският народ в Косово, като територията в този случай е на втори план.", "date": "2018.06.10", "title": "Според проучване замразеният конфликт е най-доброто решение за Косово"}
{"url": "https://www.24chasa.bg/novini/article/6905536", "text": "Решението на президента на САЩ Доналд Тръмп да оттегли подкрепата си за заключителното комюнике на Г-7 със съобщение в Туитър разруши доверието и отговорът на Европа трябва да бъде още по-силно обединяване, заяви днес германският външен министър Хайко Маас, цитиран от Ройтерс. Това не е изненада, видяхме същото и със споразумението за климата, и с иранското ядрено споразумение, каза Маас, коментирайки решението на Тръмп да се оттегли от декларацията на Г-7, която бе съгласувана на срещата на високо равнище в канадския курорт Ла Малбе, предаде БТА. \"За няколко секунди вие можете да унищожите доверието с 280 думи в Туитър\", заяви Маас. Той предупреди, че ще отнеме много време изгубеното доверие да бъде възстановено.", "date": "2018.06.10", "title": "Германия: Тръмп разруши доверието като оттегли подкрепата си за декларацията на Г-7"}
{"url": "https://www.24chasa.bg/novini/article/6905542", "text": "Министър-председателят Бойко Борисов ще посети Турция на 12 юни, съобщиха от правителствената пресслужба на Турция. Посещението на Борисов е по покана на турския му колега Бинали Йълдъръм. Програмата предвижда Борисов и придружаващите го лица да пристигнат на 12 юни в 08.15 часа на летището \"Аднан Мендерес\" в Измир. Двамата премиери ще разговарят в офиса на Йълдъръм в град Измир. Гостът ще се включи в програмите, в които ще участва Йълдъръм, допълниха от преслужбата. Миналата седмица Йълдъръм в телефонен разговор с Борисов специално го бе поканил да присъства на официалната церемония по откриването на Трансанадолския газопровод /ТАНАП/, която ще се състои на 12 юни в град Ескишехир. Двамата премиери тогава се договориха и да проведат среща, на която да обсъдят въпроси от двустранен характер, предаде БТА. По Трансанадолския газопровод /ТАНАП/ ще се доставя газ на Турция от Азербайджан. За церемонията по откриването, която ще се състои в присъствието на Ердоган и на азербайджанския президент Илхам Алиев, са поканени държавни глави, премиери, политици от различни страни.", "date": "2018.06.10", "title": "Борисов прие поканата на Йълдъръм, откриват заедно газопровода \"Танап\" в Турция"}
{"url": "https://www.24chasa.bg/novini/article/6905539", "text": "Гръцката полиция е арестувала седем албанки, които от година и половина крадяли в супермаркетите в Атина, съобщи МИА. Полицията публикува снимки на арестуваните, които започнали престъпната си дейност в началото на 2016 г., предаде БТА. Начинът, по който се извършвали кражбите, бил много изтънчен, тъй като те употребявали апарати за деактивиране на механизма против кражби. Също така те използвали специални чанти, обвити с алуминиево фолио, с цел да не бъдат засечени от алармената система, се казва в съобщение на полицията. При операцията били конфискувани над четири хиляди облекла, над хиляда домакински уреди и други продукти.", "date": "2018.06.10", "title": "Арестуваха седем албанки за кражби в супермаркети в Гърция"}
{"url": "https://www.24chasa.bg/novini/article/6905544", "text": "Канадският премиер Джъстин Трюдо носи отговорността за провала на срещата на високо равнище на Г-7, защото \"той нанесе удар в гърба\", заяви днес Лари Кудлоу, главният икономически съветник на президента на САЩ Доналд Тръмп, предаде БТА. \"Той даде пресконференция и каза, че САЩ се държат оскърбително\", каза Кудлоу в ефира на Си Ен Ен, цитиран от АФП. Президентът на САЩ, който не подкрепи заключителното споразумение на Г-7, реагирал по този начин, \"за да не покаже слабост\" преди срещата си със севернокорейския лидер Ким Чен-ун, допълни Кудлоу", "date": "2018.06.10", "title": "Вашингтон обвини канадския премиер за провала на срещата на Г-7"}
{"url": "https://www.24chasa.bg/novini/article/6905569", "text": "Със 72 гласа за, 2 против и 1 въздържал се Националният съвет на БСП прие на днешното си заседание по принцип позицията за подкрепа на модернизацията на българската армия и възложи на Съвета по външна политика и отбрана да я допълни с направите от членовете на Пленума предложения. Те ще бъдат включени в окончателния вариант, съобщиха от пресцентъра на БСП. Предложената позиция подкрепя проектите за модернизация на българската армия при условие, че разходите за отбрана не надвишават 2 % от БВП, и реализирането й се осъществява посредством офсетни програми и индустриално сътрудничество. В приетата позиция се казва, че БСП ще настоява инвестираните средства за закупуване на ново въоръжение и техника да се върнат в България по примера на страни като Полша и Румъния. От БСП считат, че българската отбранителна промишленост трябва да заеме мястото си в процеса на изграждането, развитието и поддържането на отбранителните способности. В документа се подчертава, че български фирми трябва да се включат в процеса на придобиване на въоръжение и техника и в поддържането на платформите през пълния им жизнен цикъл. Изтъква се и все по-голямата необходимост да се търси трансфер на технологии, което ще осигури развитие на националната индустрия. Документът още гласи, че процесът на придобиване на нови способности и модернизиране на българските въоръжени сили трябва да бъде осъществяван прозрачно, при пълен контрол и отчетност. В същото време, увеличените разходи за отбрана не трябва да отнемат от парите за здравеопазване, образование, социални дейности и всички други, системно недофинансирани сектори на българското общество. Според позицията това може да стане само с икономически растеж, борба с паралелната държава, независимо правосъдие и силни правоохранителни органи.", "date": "2018.06.10", "title": "БСП подкрепя модернизацията на българската армия"}
{"url": "https://www.24chasa.bg/novini/article/6905573", "text": "Повечето косовски медии днес с различни информации припомнят за годишнината от капитулацията на Сърбия, управлявана тогава от Слободан Милошевич, след продължилата два месеца и половина военна кампания на НАТО през 1999 г., съобщи МИА. На 10 юни 1999 г. тогавашният генерален секретар на НАТО Хавиер Солана издаде заповед за прекратяване на бомбардировките срещу Сърбия и Черна гора, а Съветът за сигурност на ООН още на същия ден прие резолюция 1244, с която между другото в Косово бяха изпратени 37 200 войници от силите КейФОР. С влизането на НАТО в Косово започна работа временната мисия на ООН, която управляваше страната в следващите няколко години. В същото време се разформирова Армията за освобождение на Косово, която се трансформира в Сили за защита на Косово, предаде БТА. Днес в Белград участващата в правителството Сръбска народна партия отбеляза годишнината от края на бомбардировките на НАТО, като активисти на тази партия по този повод пуснаха във въздуха 78 балона, които символизират \"всеки ден от тежките дни на агресията през 1999 г.\", съобщи Танюг. \"Никога няма да забравим ужасите на агресията на НАТО, тези 78 дни на бомбардировки на нашите болници, пътища, мостове и хилядите невинни жертви\", заяви Мария Радулович, председателка на столичния комитет на партията. Тя каза, че \"агресията\" е имала за цел \"откъсването на Косово\", където 19 години се позволява \"прогонване и терор над сръбския народ и останалите неалбанци\". Радулович изтъкна, че СНП никога няма да признае независимостта на \"фалшивата държава Косово\", нито ще се съгласи тя да стане членка на ООН. Радулович каза, че СНП никога няма да признае влизане на Сърбия в НАТО, а активисти на тази партия продължиха да събират подписи за петицията \"Не в НАТО\", която Сръбската народна партия провежда в цялата страна, отбелязва Танюг.", "date": "2018.06.10", "title": "Косово отбелязва 19 години от капитулацията на Слободан Милошевич"}
{"url": "https://www.24chasa.bg/novini/article/6905566", "text": "Журналистът и тв водещ Иван Гарелов, един от създателите на \"Всяка неделя\" Янчо Таков и Любомир Коларов - също журналист, бивш депутат и бивш председател на Комитета по пощи и далекосъобщения, са съветници по проекта за партийна телевизия на БСП. Партията ще подаде документи за лиценз на медийния проект на 15 юли. \"Телевизията ще е политематична, а не чисто партийна\", обясни Атанас Зафиров, член на Изпълнителното бюро на БСП. За бъдещата телевизия щяла да отговаря фондация \"Дума\", която се занимавала с цялата издателска дейност на партията. Създаването на партийната телевизия е сред точките в дневния ред на пленума на партията днес. ", "date": "2018.06.10", "title": "Иван Гарелов и Янчо Таков съветват БСП за партийната телевизия"}
{"url": "https://www.24chasa.bg/novini/article/6898815", "text": "По слънчевите хълмове край Сан Франциско процъфтяват български плантации за отглеждане на марихуана. Нашенци разделят имотите между свои роднини, а за работници наемат хора от Балканите - били по-находчиви. Собствениците на плантациите в района, прочут на Балканите като “рая на канабиса”, обаче рядко наемат българи, защото не ги смятат за достатъчно сигурни. Предпочитани са сърби, черногорци и македонци, които често печелят по $ 5000-6000 на месец, разказва “БГ войс”. Освен легалната работа обаче често се случва българите да предложат на работниците си и незаконни дейности за четири пъти по-високо заплащане, казва източник, който живее в САЩ от 15 години. Младите сърби отиват в САЩ, за да изживеят “американската мечта”. Започват добре платена работа в легалните плантации за марихуана, но много скоро пристъпват крачка напред - в желанието за бърза печалба започват криминална кариера с разпространението на наркотици. Първата крачка към пропастта е транспортът на голямо количество марихуана в други американски щати, където тя не е легализирана. За $ 15 - 20 хил. на месец сърбите се съгласяват, като се нуждаят само от шофьорска книжка. Така често се случва да нямат място за пребиваване повече от година, защото постоянно се движат по пътищата от Лос Анджелис до Ню Йорк. Същият източник на сайта “БГ войс” твърди, че хората, транспортиращи марихуаната, понякога пренасят и кокаин в големи черни торби. Тези плантации действат като затворени комуни, откъдето на работниците е забранено да излизат. Жени от Русия и Беларус кълцат марихуана в кухнята, а мъже от Сърбия и Македония работят на полето. Само на един човек е разрешено да ходи до Сан Франциско, за да купува храна за всички работници, казва източникът. Младежите, работещи в плантациите, често са немарливи към здравето си и прекарват месеци в полето без маски на лицата си и без да знаят, че растенията се пръскат с пестициди и хербициди. Не! Не се разрешава отглеждането на канабис, а на индустриален коноп за влакно и фуражи. Това бе изрично подчертано от Министерството на земеделието, храните и горите във връзка с неверни и неточни твърдения от медии и информационни сайтове, че проект на наредба от 2017 г. узаконява отглеждането на канабис у нас. Позволението важи единствено за канабис, отглеждан за отделяне на влакно, семена за фураж и храна, както и семена за посев. “Става въпрос за регулиране на отглеждането на индустриален коноп (...) със съдържание под 0,2 тегловни процента на тетрахидроканабинол (ТХК), в листната маса, цветните и плодните връхчета”, гласи уточнението на министерството. Тук е и ключовият момент - под 0,2% от активната упояваща съставка тетрахидроканабинол (ТХК). която влияе на организма при употреба на някои растения от семейството. Индустриалният коноп неточно е приравняван в обществените представи с марихуаната за пушене. При нея психоактивният ефект се дължи на тетрахидроканабинола. Психотропното вещество в цветовете и листата на този вид растение е от 5 до 20%. При индустриалния коноп въпросното вещество ТХК е под 0,2% и ефектът на напушване на практика е невъзможен. При него обаче има високо съдържанието на канабидиол - КБД. Непсихотропното КБД, подобно на ТХК, също се намира в цветната и листната маса. Именно КБД е основното, с което конопът напоследък привлича производителите. Това е новото злато, търсено в хранителната, козметичната и фармацевтичната индустрия. Медицината изследва дали той може да подпомага терапиите при лечение на рак, епилепсия, диабет, множествена склероза, кожни проблеми и т.н. България обаче остава една от най-назадничавите европейски държави по отношение на конопа. За миналата година дадените разрешения за отглеждането на индустриален коноп от Министерството на земеделието и храните бяха само 9, а засетите площи - едва 957 декара. За сравнение, площите, засети с артишок 2015 г., са 4400 декара. По думите на редица представители на бранша причината е, че България е единствената държава в ЕС, в която листата и цветовете на конопа, където е КБД, остават дамгосани. Това бе разписано в Закона за контрол върху наркотичните вещества и прекурсорите (ЗКВНВП) през пролетта на 2016 г. Преди промените земеделците можеха да сеят коноп, но не беше много ясно дефинирано при какви условия той може да се преработва. Законът криминализира листата и цветната маса, в която се съдържа КБД. “Отделянето на връхната част, листата, тяхното притежание и търговия попада в нарушение на Закона за контрол върху наркотичните вещества и прекурсорите”, обясняват от министерството на земеделието. Следователно може да отглеждаш коноп, но ако му откъснеш цвета и листата - ставаш престъпник. Отглеждането на растението се извършва само след издадено разрешение от министъра на земеделието и храните. За получаване на такова мераклиите са изправени пред тромава процедура, включваща събиране и предоставяне на 9 документа (част от тях свидетелство за анализ на съдържание на ТХК, регистрационна карта на земеделски стопанин и регистрация като семепроизводител) до 10 януари и чакане на разрешение в срок от 1 месец. Три месеца по-късно производителите са задължени да представят и справка за действително извършена сеитба по сортове. На следващата година всичко се повтаря.", "date": "2018.06.10", "title": "Сърби заработват по $ 6000 на месец в BG плантации в “рая на канабиса”"}
