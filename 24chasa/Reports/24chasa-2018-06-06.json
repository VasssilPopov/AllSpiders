{"url": "https://www.24chasa.bg/novini/article/6900567", "text": "Силните бури, връхлетели голяма част от Франция, продължиха и днес, като взеха още две жертви и причиниха сериозни наводнения и щети в северната половина на страната, предаде Франс прес, цитирана от БТА. След като вчера 37-годишен мъж се удави в колата си, днес 90-годишна жена почина в Монморийон от сърдечна недостатъчност, вероятно докато се опитвала да изхвърли водата от наводнената си къща. Тялото на жена на около 80 години беше намерено в река в район, където пред нощта валял проливен дъжд. По данни на френското вътрешно министерство през последните 12 дни заради лошото време спасителните служби са се отзовали на общо 7900 повиквания за оказване на помощ в цялата страна.", "date": "2018.06.06", "title": "Още 2 жертви взеха бурите във Франция"}
{"url": "https://www.24chasa.bg/novini/article/6900548", "text": "Трайко Трайков, обвиняем за масовия бой на столичния бул. „Владимир Вазов”, остава в ареста. Това реши тази вечер Софийският районен съд. Случаят придоби голяма известност след публикуването на кадри от мелето в социалните мрежи и след като стана ясно, че агресията на ромите се отключила от бягството на коня им, предава  . Днес стана ясно, че Трайков има 4 предишни провинения в досието си и заради това ще остане зад решетките. Баща му Стефан Асенов излиза на свобода, защото е неосъждан. Адвокатът поиска освобождаването и на Трайков с мотива, че е в лошо здравословно състояние, като показа и решение на ТЕЛК за висок процент трайно намалена трудоспособност. Съдията обаче реши, че след като това не е пречка за нанасяне на лека телесна повреда и предизвикване на масов бой в столицата, то не би следвало да бъде и причина за излизане от ареста. Защитата ще обжалва мярката, а прокуратурата ще иска и бащата на Трайков да бъде задържан. Третият арестуван – внукът на Стефан Асенов, не е пълнолетен и с него ще работи инспектор от детската педагогическа стая.", "date": "2018.06.06", "title": "Оставиха в ареста единия от обвиняемите за масовия бой на столичен булевард (Видео)"}
{"url": "https://www.24chasa.bg/novini/article/6900528", "text": "38 ст. на минута таван за международните разговори в ЕС. Това са приели Европейският парламент и Съветът на Европейския съюз в сряда, съобщиха от офиса на еврокомисаря Мария Габриел. Цената важи и за текстовите съобщения. Таванът, който се очаква да влезе в сила най-късно от юни 2019 г., е част от регламент, който ще се приеме с новия Кодекс за електронните комуникации. Той гарантира, че всички граждани имат достъп до комуникационни услуги, електронно правителство, онлайн банкиране или видео разговори. Тарифите за разговори ще бъдат по-прозрачни, а потребителите ще бъдат по-добре защитени, когато се абонират за пакетни услуги. По-лесно ще се сменя оператор със запазване на номера. Клиентите ще имат право и на компенсации, ако процесът на пренос на номера отнеме по-дълго време. Осигурява се по-добра защита в извънредни ситуации, по-точно локализиране на обаждащия се, разширяване на възможностите за текстови съобщения и видео обаждане при спешни случаи, по-добра защита срещу хакерство. Предвидено е още до 2020 г. в ЕС да бъдат осигурени честоти за 5G мрежи и да се предостави на операторите предвидимост от поне 20 г. за лицензите. “Постигнатото споразумение е ключово за изграждането на един истински функциониращ и в полза на всички цифров единен пазар. Новите правила проправят пътя за 500 милиарда инвестиции в мрежи с много голям капацитет, включително в отдалечени и селски райони, за по-добри обществени услуги и по-голяма защита на интересите на предприятията и хората”, коментира Мария Габриел", "date": "2018.06.06", "title": "38 ст. за минута международен разговор в ЕС"}
{"url": "https://www.24chasa.bg/novini/article/6900563", "text": "След Сената вчера, долната камара на италианския парламент днес също гласува вот на доверие на новото популистко правителство, предава БТА. Кабинетът на премиера Джузепе Конте получи при гласуването в Камарата на депутатите 350 гласа \"за\" при 236 \"против\" и 35 \"въздържал се\". Популистката коалиция, която включва антисистемното Движение \"Пет звезди\" и крайнодясната партия \"Лига\", има в долната камара на парламента по-комфортно мнозинство, отколкото в горната. Днешното гласуване бе последното препятствие пред новото италианско правителство, което встъпи в длъжност в петък - три месеца след парламентарните избори на 4 март, които не излъчиха ясен победител и поставиха в страната в политическа безизходица, отбелязва ДПА. Първото пътуване на новия италиански премиер в чужбина ще е до Канада за участие в срещата на върха на Г-7 в петък и събота. \"Първото нещо за Италия ще бъде да стане позната, а второто - да накара да я уважават\", заяви днес Конте, цитиран от Франс прес. Като водещи приоритети на новото италианско правителство той посочи слагането на край на нелегалната имиграция, рестартирането на отношенията с европейските партньори и засилването на връзките с Русия, посочва ДПА. Франс прес отбелязва, че това е първият популистки кабинет в някоя от държавите основатели на Европейския съюз. 53-годишният Конте, който доскоро бе непознат за широката общественост, е преподавател по право. Новото италианско правителство си е поставило за цел да намали огромния държавен дълг, втори по дял от БВП в ЕС след този на Гърция, но без мерки за икономии. То планира едновременно да намали данъците и да увеличи социалните помощи.", "date": "2018.06.06", "title": "Долната камара на италианския парламент гласува вот на доверие на новия кабинет"}
{"url": "https://www.24chasa.bg/novini/article/6900535", "text": "Премиерът Бойко Борисов и депутатът от ГЕРБ Красимир Велчев бяха първите, които купиха картини от благотворителната изложба \"Деца рисуват за деца\", организирана от Светия Синод и подкрепена от \"24 часа\", хотел \"Маринела\" и едноименното сдружение. Картини на малчугани, които са наградени в Националния конкурс \"Възкресение Христово \" за втора година се предлагат на търг, а парите ще се дарят за онкоболните деца, които се лекуват в ИСУЛ. \"Инициативата се увенча с успех миналата година. Купихме апаратура за клиниката в ИСУЛ , каквато ни посочи проф . Добрин Константинов. Откриваме изложбата с надежда, че и тази година ще помогнем. С Божията милост да имаме успех, хората да повярват, че в българия се случват и добри неща, а с тази вяра да градим бъдещето\", каза Негово Високопреосвещенство Ловчанският митрополит Гавриил , който е ръководител на Културно-просветния отдел на Светия Синод. Точно този отдел организира всяка година Националния конкурс \"Възкресение Христово \", в който с рисунки, литературни произведения и фотографии участват хиляди деца от България и чужбина.  \"Имам специално поръчение от премиера Бойко Борисов да купя картина, която да стои в неговия кабинет. Избрахме тази на Елеонора Христова от Елхово. Тя е само в 6 клас, но е нарисувала прекрасно произведение - \"Възнесение Господне \". Утре Борисов ще я сложи в кабинета си\", каза Емил Велинов, шеф на дирекция \"Вероизповедания\" към Министерския съвет. \"Вярвам, че кампанията \"Деца рисуват за деца\" ще е успешна. Българите сме милосърдни хора. Нека Бог ви закриля\", пише в посланието на Борисов до Негово Светейшество патриарх Неофит , с чието благословение с епровежда инициативата.  Изложбата ще остане във фоайето на хотел \"Маринела\", където всеки, който е съпричастен към онкоболните деца може да купи картина или да пусне дарение в \"Кутията на доброто\" на рецепцията. Както и миналата година зам.-председателят на парламентарната група на ГЕРБ и председател на комисията по вероизповеданията и правата на човека Красимир Велчев беше от първите, които купиха картини от изложбата. Едната ще стои в кабинета му, а другата в стаята на ГЕРБ.  \"Винаги сме съпричастни когато става дума за деца. Хубавото на тази кампания е, че деца помага на свои връстници. Това е възпитателно. Децата, които рисуват са горди, че техни картини са в парламента, Министерския съвет и други институции. Знаят, че трудът им е оценен. Ще изпълним гражданския си дълг ако помогнем на децата и лекарите, които се грижат за тях\", каза Красимир Велчев. \"Щастливи сме, че за втора година подкрепяме инициативата на Светия Синод , защото вярваме в каузата. Ще продължим да я подкрепяме. Парите, които се събраха са реална помощ за онкоболните деца\", каза главният редактор на \"24 часа\" Борислав Зюмбюлев на откриването на изложбата.  Събитието уважиха още Негово Преосвещенство Мелнишкият епископ Герасим , главен секретар на Светия Синод, духовници от Софийската света митрополия, управителят на хотел \"Маринела\" Деян Дянков, представители на Клиника по детска клинична хематология и онкология към ИСУЛ , богослови и общественици. \"Миналата година бяха закупени изключително необходими апарати за венозно вливане, за проследяване на състоянието на децата и консумативи. С вашата помощ малките ни пациенти получават най-съвременното лечение, което се прилага в болниците по света\", пише в обръщението на проф. д-р Добрин Константинов, началник на клиниката в ИСУЛ.  Изложбата ще остане през лятото в хотел \"Маринела\", а през есента се очаква да посети и Народното събрание, както се случи през 2017 г.  ", "date": "2018.06.06", "title": "Борисов купи картина от благотворителната изложба на Светия Синод \"Деца рисуват за деца\" (Снимки)"}
{"url": "https://www.24chasa.bg/novini/article/6900466", "text": "Беглецът от затвора Владимир Пелов е дебнел някогашния си приятел Марио Панчев-Дебелия, за да го убие, защото се съмнявал, че помага на МВР в издирването му. Това е основната версия за престрелката в Ботевград, при която Пелов бе убит. Тя стана под носа на полицията и е трети опит на Пелов да ликвидира Дебелия. Случва се точно 63 дни след като рецидивистът избяга от софийския затвор. Пелов и Панчев се стреляха взаимно на тъмна алея зад Историческия музей в центъра на Ботевград във вторник около 23 часа. Пелов бе пронизан от 4 куршума, а Дебелия бе уцелен два пъти в корема. Беглецът издъхва на място, а 39-годишният Панчев е в критично състояние в “Пирогов”.  Враждата между двамата приятели започнала още през далечната 1998 г. Тогава Пелов заподозрял Дебелия, че го е издал за убийството на пловдивския сараф Ганчо Караиванов, извършено на 16 май 1997 г. в пловдивския жк “Тракия”. За екзекуцията Пелов лежи 12 г. в софийския затвор. Местни хора предполагат, че отношенията между двамата допълнително са се обтегнали и заради грозен слух, пуснат в града. Клюкари твърдели, че докато бил в затвора, жената на Пелов имала забежка с Дебелия. Марио категорично отричал, но с помощта на “доброжелатели\" съмнението се загнездило у затворника. Рецидивистът веднъж се опитал да убие Дебелия в дома му, втори път - в своето жилище, като го поканил на гости да пият уиски. ( Третият и последен опит е във вторник вечерта в центъра на Ботевград, недалеч от дома на Дебелия. Тя не попада в обхвата на камерите, които се намират на сградата на Историческия музей на бул. “Трети март” в градчето. Марио подозирал, че Пелов ще го потърси, за да си разчистят сметките, още щом научил, че е избягал от затвора. Затова често сменял телефонните си номера, носел и незаконен пистолет. Той толкова се боял, че пращал свои хора да следят майката на Пелов - 72-годишната Тотка, брата Стефан и сина Владимир, за да може по тях да насочи униформените към убежището на беглеца. ( Жената и дъщерята на Пелов са в Малта. “Владимир заплашваше Марио чрез общи познати, откакто избяга от затвора”, каза пред “24 часа” Георги, който е приятел на Марио от детинство. Според оперативна информация беглецът се появил в района на родния Ботевград преди около месец. От няколко дни бил по дирите на Дебелия. “Пелов не се е движел свободно из града, а се придвижвал по коритото на реката, където е тъмно, обрасло е с храсти”, обясни шефът на областната дирекция на МВР Георги Григоров. “Има голяма вероятност да е излязъл от коритото на реката във вторник”, предположи полицейският шеф. Секунди по-късно проехтели изстрелите. Пелов стрелял първи, но загубил битката, въпреки че бил в много добра спортна форма. Дебелия се обадил на приятелите си в заведението да им каже, че е ранен от Пелов. Те се втурнали към алеята, която е на метри от дома на Марио. В 23,02 ч един от тях подал сигнал на тел. 112. Компанията откарала Дебелия в спешния център в Ботевград, а оттам той бил транспортиран в “Пирогов”. Едрият мъж бил уцелен с два куршума в корема, направена му е операция рано сутринта в сряда. Владимир Пелов бил улучен на 4 места в краката и главата - в лицето, непосредствено под мустака, в дясното бедро и в дясната подбедреница. На мястото на стрелбата полицаите открили три пистолета - единият се търкалял в тревата и вероятно е бил на Дебелия. Вторият - до трупа на Пелов и един в чантичка около кръста му. Назначени са експертизи, за да се види има ли отпечатъци. “Оръжията са “Валтер”, “Макаров” със заличени номера и ТТ”, уточни главният секретар на МВР Младен Маринов. На мястото разследващите открили седем гилзи. Това, което ги впечатлило, било, че “Изглеждаше съвсем различно”, каза окръжният прокурор на София Наталия Николова. Пелов имал брада, бил със суитшърт с качулка и под нея шапка, носел туристически обувки, удобни за преходи в пресечени местности. У него не е открит мобилен телефон. Пелов изглеждал толкова различно, че дори твърди прокуратурата. Разследващите установили категорично, че убитият е Пелов с дактилоскопска експертиза, чрез която сравнили отпечатъците, които взели от трупа, с тези в базата на МВР. Вестта, че затворникът е убит, обходила за секунди Ботевград. Десетки роми се втурнали към алеята, където лежало тялото. Това наложило да бъде повикана жандармерия, която да разпръсне зяпачите. “Разпитани са 7 свидетели, близки на починалия, и хората, които са откарали Марио Панчев в болницата”, каза прокурор Наталия Николова. Криминалистите не изключвали и версията за неуредени финансови взаимоотношения между Пелов и Дебелия, които преди години имали общ бизнес. По думите на говорителя на главния прокурор Румяна Арнаудова нито една версия не може да се изключи. Образувано е дело за убийство и опит за убийство. Назначени са и експертизи, които да кажат кое оръжие на кого е било, направени са обтривки от ръцете на Пелов, както и съдебномедицинска експертиза. Заради изключително тежкото състояние, в което се намира, Дебелия засега не можело да бъде разпитан.  Беглецът Владимир Пелов се навъртал в района на родния си Ботевград от началото на май. “Имахме оперативна информация, че от около месец е на територията на града”, потвърди шефът на областната дирекция на МВР Георги Григоров. Униформените получавали 10-ина сигнала на ден. “Всеки беше проверяван”, твърди полицейският шеф. Поредната порция била на 2 юни. Тогава жандармерия атакувала града в търсене на беглеца. “Беше подадена информация за няколко адреса, проверихме ги, но не го открихме”, твърди Григоров. Неуспешните опити на полицията да хванат беглеца, предизвикаха и гнева на премиера Бойко Борисов. ( Един от сигналите бил, че затворникът се крие в изоставено крило на старата болница. Не било изключено той да е подаден от Марио Панчев-Дебелия. Местни жители пък забелязали, че роднините на Пелов пазаруват обилно в магазините. Подозренията били, че покупките с провизии и храна са за Пелов. Синът на беглеца - Владимир, “Младежът често се придвижвал с колело в района”, научи “24 часа”. Точно заради този сигнал била и акцията на 2 юни, макар тогава Пелов да не е открит. Изоставеното крило на болницата е на няколко етажа и е с подземни тунели, които евентуално са ползвани от Пелов за срещи със сина му. Претърсени са и други имоти на негови приближени, в които се е предполагало, че може да се укрива. Предполага се, че следенето на близките на Пелов и доста от сигналите в МВР са от Марио Панчев-Дебелия и обкръжението му. Дебелия не е единственият, който се е страхувал от Пелов. От него треперела и ромската махала. Според бивш затворник писмото, което Пелов изпратил на 7 май до президента, омбудсмана, Нова тв и Би Ти Ви, било предупреждение към враговете му. Един от тях бил и Дебелия. В него беглецът обясняваше, че бил несправедливо обвинен и осъден. Говори и за нередности в затвора, свързани с работата и вноса на дрога зад решетките. Първите три страници на писмото били написани още преди бягството, убеден е бившият затворник. Ще запалим ковчега с трупа на Владимир Пелов, ако роднините му опитат да го погребат в Ботевград, заканиха се жители на циганската махала. Те обявиха, че са готови дори да блокират гробището. “Ако прокуратурата обвини Марио, ще се вдигнем на протест”, заканиха се жители на Ботевград. “Трябва да му дадат медал, че свърши работата на полицията”, каза мъж, лежал в затвора заедно с Пелов и пожелал анонимност. Според него Пелов може да се е отървал от Радослав Колев дни след бягството от затвора. “Закопал го е някъде из планините и никога няма да го намерят”, каза той. Няколко часа след убийството на Владимир Пелов полицията евакуира блок, в който живеела вдовицата на негов приятел. Причината - в жилището са открити различни взривни вещества. В кооперацията на бул. “България” 12 живее вдовицата на Мико Петров. Той бе арестуван на 3 октомври 2009 г. заради двойно убийство. Преди това бил един от най-близките приятели на Пелов. В затвора се обесил през 2010 г. Според една от версиите, след като избягал от пандиза, Пелов се свързал първо с вдовицата. Нейни съседи обаче казват, че не са виждали Владимир да се навърта в района. “Възможно е да е идвал по тъмно”, каза комшийка. Тя обясни, че Мико и Пелов били много близки. Навремето Мико често посещавал приятеля си по време на първия му престой в затвора заради убийството на сараф в Пловдив.  Вчера в апартамента е намерена чанта с гранати, които бяха взривени от барети.", "date": "2018.06.06", "title": "Пелов 3 пъти пробва да убие Марио Дебелия - мислел,  че “пее” на МВР (Обзор)"}
{"url": "https://www.24chasa.bg/novini/article/6900493", "text": "Любимият на фолкпевицата Софи Маринова - Тодор Давидов-Гринго, беше пуснат от затворническото общежитие в Казичене 17 дни преди да му изтече присъдата. Софийският градски съд го освободи условно предсрочно, защото се поправил зад решетките. Такова становище дали и служителите в затвора. Гринго изтърпя 10-месечна присъда, след като се споразумя с прокуратурата на 28 февруари. Дотогава той вече беше излежал 7 месеца. Давидов се призна за виновен за рекет на айтоски бизнесмен. Той беше задържан миналия септември след сигнал на заможния търговец Асен Атанасов, познат като Акиф. Гринго и съучастникът му Стефан Сливков му поискали 50 хил. лв., като заплашили да убият него и семейството му, ако не приготви парите. Принудата и заплахата за убийство срещу търговеца на контейнери са извършени от 19 до 23 септември 2017 г. Според прокурорите Гринго бил съучастник на Стефан. Гаджето на Софи пуснал молбата за предсрочно условно освобождаване още преди 2 месеца. От затвора обаче не изпращали досието му в съда, което бавело делото. Затова той излиза на свобода чак сега.", "date": "2018.06.06", "title": "Гринго на Софи  излиза от затвора"}
{"url": "https://www.24chasa.bg/novini/article/6900182", "text": "Българската асоциация на рекламодателите (БАР) отваря за кандидатури петото издание на конкурса BAAwards. BAAwards отличава компаниите с най-добри и иновативни маркетингови стратегии, реализирани през изминалата година. Условията за участие изискват кампаниите да са осъществени в периода между 1 януари 2017 г. и 15 май 2018 г. Участниците могат да подадат своите заявки онлайн до 2 септември 2018 г. на сайта на конкурса. През тази година мотото на BAAwards е „БАРкод на успеха“. Така организаторите показват, че ще търсят добрите маркетолози сред онези кандидати, които умеят да разшифроват нагласите на потребителите и успяват да намерят точния ключ към техните нужди и потребности. Кандидатстващите бизнеси ще се състезават в 10 различни категории: \"Нов продукт\", \"Нова услуга\", \"Нова корпоративна марка, \"Ребрандинг на продукт\", \"Ребрандинг на услуга\", \"Корпоративен ребрандинг\", \"Пускане на пазара на обновен продукт\", \"Пускане на пазара на обновена услуга\", \"Активиране на марка\" и \"Корпоративна социална отговорност\". Тази година за първи път се учредява и студентска награда за проект на тема: „Пускане на пазара на нов брандиран продукт или услуга в съществуваща категория“. Сроковете за подаване на проекти в състезанието за студентска награда ще бъдат обявени по-късно. Проектите ще бъдат оценявани от водещи специалисти в сферата на маркетинга и комуникациите. В състава на журито влизат: Кирил Хаджидинев (\"Белла\"), Янко Кръндаров (\"Интерснак\"), Боряна Великова (\"Кока-Кола\"), Силвия Костова (Пощенска банка), Йолита Ботева (ОМК), Венцислав Хиков (\"Графити-ББДО\"), Николай Неделчев (\"Публицис\"), Юлиян Добрев (Blue Point), Ива Димова (Ipsos), Кристиян Постаджиян (НБУ) и Христо Катранджиев (УНСС). “В миналогодишния конкурс BAAwards бяха подадени рекорден брой кампании - 43, което представлява 20% ръст спрямо 2016-а. BAAwards продължава да се развива и успоредно с нарастващия брой заявки за участие расте и качеството, за което свидетелства и повишаването от година на година на средната оценка в конкурса”, каза Росен Мисов, изпълнителен директор на БАР.", "date": "2018.06.06", "title": "Кои са най-успешните рекламодатели? Ще покаже 5-ото издание на конкурса за наградите на Българската асоциация на\nрекламодателите (BAAwards 2018)"}
{"url": "https://www.24chasa.bg/novini/article/6900515", "text": "Сръбският министър на отбраната Александър Вулин заяви днес, че ако ЕС иска да си върне доверието на сърбите, ще трябва да се разграничи от изявлението на ръководителката на делегацията на ЕС в Косово Наталия Апостолова, предаде Танюг. \"Да кажеш, че насилието над сърбите в Косово е предизвикано от самите сърби е като да кажеш, че жертвите на изнасилване сами са искали да бъдат изнасилени\", каза Вулин, реагирайки на изявлението на Апостолова, че етнически мотивираните нападения над косовски сърби изглеждат, като че албанците си \"връщат\" на сърбите, предава БТА. \"Трябваше ли да напомняме на ЕС да излезе с изявление, ако Апостолова бе казала това за някой друг народ? Изявлението на Апостолова дори не е политическо изявление, това е позиция на човек, който оправдава всяко насилие над сърби и така става съучастник в насилието. Ако държи на сърбите, ЕС трябва да проговори и да се разграничи от изявлението на Апостолова\", смята Вулин.", "date": "2018.06.06", "title": "Вулин: ЕС да се разграничи от изявлението на Наталия Апостолова за Косово"}
{"url": "https://www.24chasa.bg/novini/article/6900517", "text": "Съд в Истанбул нареди днес условно освобождаване на 14 студенти от престижен турски университет, обвинени заедно с други техни колеги в \"терористична пропаганда\" заради това, че са се обявили против турската военна операция в Сирия, предаде АФП. На днешното съдебно заседание адвокатите поискаха освобождаване с поставяне под съдебен контрол на 14-те студенти, които бяха в предварителен арест преди процеса, предава БТА. Още осем студенти, които са на свобода, са обвинени в същия процес, който предизвиква безпокойството на защитниците на свободата на словото в Турция. Решението на съда бе посрещнато с мощни ръкопляскания от близките на подсъдимите, които присъстваха на първото заседание от процеса. 22-ма студенти от истанбулския университет Богазичи са обвинени в извършване на пропаганда в полза на Кюрдската работническа партия /ПКК/. Ако бъдат признати за виновни, те рискуват да получат присъди затвор до пет години, заяви за АФП един от техните адвокати. Четиринайсет от обвинените в процеса студенти са в предварителен арест от март, след като бяха арестувани при операция на полицията в кампуса на университета. Тяхната вина? Това, че са се събрали, за да изразят съпротивата си срещу турската военна операция в района на Африн /Северозападна Сирия/, насочена срещу сирийски кюрдски милиции, разглеждани от Анкара като терористична организация, свързана с Кюрдската работническа партия /ПКК/. Демонстрацията е била организирана като реакция на раздаване на сладкиши, наречени \"наслади от Африн\", на територията на кампуса от други студенти, подкрепящи операцията, предприета през януари от президента Реджеп Тайи Ердоган. Студените отхвърлиха днес пред съда обвиненията в терористична пропаганда. \"Не съм възхвалявала никакво насилие, нито съм правила терористична пропаганда\", е заявила Шюкран Ярен Тюнджер. \"Скандарих лозунги като \"Всички заедно срещу фашизма\" и \"Стоп на войната, мир сега\". Това са универсални лозунги, скандирани при всички демонстрации\", е добавила студентката. Процесът предизвиква безпокойствата на защитниците на правата на човека в Турция, още повече, че президентът Ердоган публично нарече през март тези студенти \"предатели\" и \"терористи\". Турската военна операция в Сирия бе придружена с репресии срещу лица, критично настроени към нея. Бяха арестувани стотици граждани, критикували военната операция в социалните мрежи. Кюрдската работническа партия /ПКК/ се разглежда като терористична организация от Анкара, ЕС и САЩ.", "date": "2018.06.06", "title": "Турски съд нареди условно освобождаване на студенти, обвинени в терористична пропаганда"}
{"url": "https://www.24chasa.bg/novini/article/6900519", "text": "Вселенският патриарх Вартоломей пристигна на гръцкия остров Спецес, за да бъде домакин на конференция за опазване на околната среда, на която ще потърси подкрепата на други религиозни лидери за глобалната кампания срещу климатичните промени, предаде Асошиейтед прес, цитирана от БТА. Патриарх Вартоломей, наричан \"Зеленият патриарх\" за своята подкрепа за екологични каузи, откри днес двудневната конференция. Събитието е организирано точно година след като американският президент Доналд Тръмп обяви оттеглянето на САЩ от Парижкото споразумение за климата от 2015 г.", "date": "2018.06.06", "title": "Вселенският патриарх Вартоломей участва в кампания за климатичните промени"}
{"url": "https://www.24chasa.bg/novini/article/6900472", "text": "Модната дизайнерка Кейт Спейд се самоубила, след като изпаднала в дълбока депресия поради семейни проблеми, съобщиха ТАСС и Франс прес като цитират сайта за знаменитости TMZ.com. Петдесет и пет годишната Спейд не искала да се раздели със съпруга си след 24-годишен брак. Дизайнерката била в дълбока депресия, след като той напуснал семейния им дом и поискал развод, предава БТА. Безжизненото тяло на Спейд бе открито в апартамента й в Манхатън. Тя оставила предсмъртна бележка до 13-годишната си дъщеря. Според в. \"Ню Йорк таймс\", в бележката се казва, че що се отнася за причините за трагедията, дъщеря й трябва да попита баща си.", "date": "2018.06.06", "title": "Самоубилата се дизайнерка Кейт Спейд била в депресия, след като мъжът й поискал развод"}
{"url": "https://www.24chasa.bg/novini/article/6900521", "text": "Роскосмос за пръв път отработи методи за визуален контрол на полета на ракета-носител, като инсталира външни видеокамери върху космическия кораб \"Союз МС-09\", предаде ТАСС, цитирана от БТА. \"По време на изстрелването на 6 юни за пръв път бяха отработени нови методи за визуален контрол на полета на ракета с космическо предназначение. Допълнителна външна камера се инсталира върху пилотирани и товарни кораби, като се започне със \"Союз МС-09\" и \"Прогрес МС-09\", за осигуряване на визуален контрол при отделянето на третата степен на ракетата от космическия кораб\", оповести Роскосмос.", "date": "2018.06.06", "title": "Роскосмос за пръв инсталира видеокамера върху стартиращ в космоса кораб"}
{"url": "https://www.24chasa.bg/novini/article/6900500", "text": "20 април 2018 г. При проверка на магистрала “Хемус” близо до Ботевград полицаи спират автомобил. Надеждата им, че вътре може да е беглецът Владимир Пелов, се оказва напразна. В колата обаче е друг стар познайник на затворника - 39-годишният Марио Панчев-Дебелия. За разлика от Пелов Дебелия никога не е лежал в затвора, въпреки че е регистриран за кражби, грабежи, рекет, сводничество. Марио минава за авторитет в ъндърграунда на Ботевград. Тежи над 120 кг и спортува. Дебелия е един от хората, които често са привиквани в районното управление в Ботевград. Включително и след бягството на Пелов на 3 април т.г. Претърсването на колата му на магистрала “Хемус” дава резултат. Открит е пистолет със заличен сериен номер. Дебелия няма разрешително за оръжие. То му е отказвано няколко пъти, научи “24 часа”. Следващите 3 дни Марио е в ареста. Срещу него започва поредното разследване - този път за незаконното оръжие. “Пистолетът ми трябва за самоотбрана. казва той при беседите с разследващите. Оръжието е иззето, след това мярката за неотклонение на Марио е променена. Той обаче си намира друг пищов - същия, с който убива беглеца месец и половина по-късно. През 2010 г. Владимир Пелов излиза предсрочно от затвора, където лежи заради убийството на сараф от Пловдив, когото ограбил. Докато е в затвора, е приет да учи висше образование в специалността “Екология” в Софийския университет. При това с най-висок бал. Продължава обаче да се интересува от всички замесени в разследването срещу него. Щом излиза на свобода, се връща в Ботевград и подновява контактите със старите приятели. Един от тях е Марио Дебелия, тогава на 30 г. Веднъж Пелов нахлува в дома му. Въпреки това Пелов я преодолява, но не успява да отвори тази на стаята на Марио. Следва стрелба и сигнал в полицията. Униформените пристигат и двамата са задържани. Случаят минава без медиен шум и се покрива. След това Пелов и Панчев се сдобряват. Има данни, че заедно са правили грабежи в този период, но нищо не е доказано. През 2011 г. Пелов отново извършва престъпление - грабеж на златарско ателие в Ботевград, отвличане и стрелба по полицаи. Пускат го под домашен арест през 2013 г., защото трябва да лекува глаукома. Тогава Панчев е поканен от него в дома му, за да пият по едно уиски за свободата. Докато си говорят като приятели и седят на маса, Пелов внезапно зад гърба на Марио. Прострелва го в тялото, на сантиметри от сърцето. Панчев губи съзнание. Свестява се и въпреки че е тежко ранен, успява да излезе от къщата. Докато минава през банята, вижда, че е облепена с найлони. Пелов го няма. По-късно се оказва, че е излязъл, за да вземе кола, с която да откара трупа и да го зарови, мислейки, че Панчев е мъртъв. Марио спира автомобил на улицата и се прибира. Откаран е в болницата, където твърди, че се е наранил случайно. Смята се, че е бил заплашван от Пелов, за да говори подобни неща. Не подава сигнал в полицията. Случаят минава като инцидент при игра с оръжие. Въпреки всички конфликти между Пелов и Панчев през годините двамата минават за близки приятели. Скандалите между тях обаче са добре известни на местните криминалисти. за които се подозира, че са замесени Пелов и синът му. Става дума за убийствата на братята Марко и Цветан Петрови през 2016 г., за които беглецът беше обвинен, на сводника Петър Василев-Пинко, чието убийство е неразкрито, на Веселин Василев-Весо Дебелия и бизнесмена Семко Семков, разстрелян пред къщата си през лятото на 2014 г. Историята на Марио е противоречива. Сочен е за един от десетките сводници в града. Твърди се, че е рекетьор и лихвар. Знае се, че в миналото, още като младеж, е участвал в грабежи. В последните години обаче се Спортувал активно, състезател е по силов трибой. През 2012 г. на републиканско първенство в Дупница печели златен медал в категорията над 120 кг. Приятелите му са спортисти здравеняци от цялата страна. Опитва да започне и нормална работа, но за кратко. После пак се връща към лесните пари, за които не се плащат данъци. Промяната настъпва преди около 3-4 г. Тогава Марио става вярващ християнин, търси опора в духовниците в региона, опитва се да приобщи повече хора към религията и да ги заведе в църквата. Бащата на Марио е починал отдавна. Майка му е пенсионерка. Работила е като фелдшер. При един от арестите му жената започнала да плаче. В ръцете си стискала малка икона на Света Богородица, разказва по-късно самият Панчев. Казала му: “Бандит ли съм отгледала?”, докато ридае. Тогава Марио издърпал иконата от ръцете ѝ и я хвърлил към прозореца. Тя обаче се ударила в дограмата и паднала на земята. Той я сложил в джоба си. Опитите за промяна на живота му го отвели на различни места в България. Често обикалял храмове и манастири. През лятото на 2017 г. се опитал да започне и легален бизнес с внос и продажба на коли втора употреба. Бързо изоставил и това начинание.", "date": "2018.06.06", "title": "Марио Панчев открива Бог  след скандал с майка си, разпитвали го след всяко  убийство в Ботевград"}
{"url": "https://www.24chasa.bg/novini/article/6900513", "text": "Съветът за сигурност на ООН призова днес в изявление страните в конфликта в Украйна да се върнат към мирното споразумение от 2015 г. и изрази \"сериозна загриженост\" заради влошаването на сигурността в източната част на бившата съветска република, предаде Асошиейтед прес, цитирана от БТА. Русия, която има право на вето в Съвета за сигурност, е в конфликт с Украйна заради анексията на Крим в началото на 2014 г. и подкрепата си за на сепаратистите в Донбас. Всички 15 членове на съвета, включително Русия, обаче постигнаха споразумение за изявлението, приканващо към спазване на мирното споразумение. Постоянният представител на Франция в ООН Франсоа Дьолатр заяви, че съгласието на Русия \"е една от причините изявлението да е важно и, разбира се, то променя значително нещата\".", "date": "2018.06.06", "title": "ООН: Страните от конфликта в Украйна да се върнат към мирното споразумение от 2015 г."}
{"url": "https://www.24chasa.bg/novini/article/6900538", "text": "Полски и американски учени откриха следи от туберкулоза във фосилизирания скелет на праисторическо морско влечуго, живяло преди 245 милиона години, предаде Франс прес. Това показва, че болестта е много по-древна, отколкото се смяташе досега, предава БТА. \"Получените резултати позволяват да се направи голям скок назад във времето - заяви палеонтологът Давид Сурмик от университета на Силезия в Катовице. - Досегашните най-древни следи от туберкулоза датираха отпреди 17 000 години.\" Скелетът на влечугото от изчезналото от лицето на планетата семейство нотозаври, напомнящи малки, хранещи се с риба крокодили, бил открит в Гоголин, Полша, в началото на 20-и век. Едва наскоро обаче учени се поинтересували от костни израстъци по скелета. Сурмик, Брус Ротшилд от музея \"Карнеги\" в Питсбърг, САЩ, и полската палеонтоложка Катаржина Янишевска прибегнали до микротомография, за да ги изследват. Това им позволило да изключат възможността да става дума за ракови образувания. След това учените прибегнали до диференциална диагностика, за да изключат болестите, различни от туберкулоза. \"Тъй като не знаем нищо за въпросното животно, възможно е да е било заразено чрез ухапване от друго животно\", поясни Сурмик. Резултатите от изследването са публикувани в Royal Society Open Science.", "date": "2018.06.06", "title": "Учени откриха следи от туберкулоза в праисторическо влечуго"}
{"url": "https://www.24chasa.bg/novini/article/6900391", "text": "Ако беше жив, американският музикант, певец, композитор и актьор Принс утре щеше да навърши 60 години, предаде ТАСС, цитирана от БТА. Принс Роджърс Нелсън е роден в Минеаполис, Минесота, в семейство на музиканти. Баща му, афроамериканецът Джон Луис Нелсън e пианист, а майка му, американка с европейски произход - джазова певица. В младежките си години Принс свири на клавишни, китара, ударни инструменти в различни групи, преди да стане член на бандата \"94 Ийст\", основана от негови роднини. През 1974 г. демозапис на Принс е чут от местния бизнесмен Оуен Хасни, който му помага да сключи договор с \"Уорнър брос рекърдс\". През 1978 г. излиза дебютният албум на Принс \"For You\", в който всички песни са композирани, аранжирани и изпълнени от самия него. Излезлият следващата година негов едноименен албум става платинен. Една от песните в него - \"I Wanna Be Your Lover\" става първият му хит. Следващите му албуми \"Dirty Mind\" (1980) и \"Controversy\" (1981) също са много успешни. С двойния си албум \"1999\", излязъл през 1982 г., Принс осъществява истински пробив, след като дотогава отстъпва по популярност на Майкъл Джексън в САЩ. Същата година дискът заема 9-о място в класацията Билборд 200, а през 1983 г. е на 5-о място по броя на продадените копия. Титулната песен от албума става първият попаднал в чартове извън САЩ хит на Принс. Две композиции от албума - титулната и \"Little Red Corvette\", попадат в списъка с 500-те най-велики песни на всички времена на сп. \"Ролинг стоун\". Популярността на Принс достига своя пик с излизането на албума му \"Purple Rain\" през 1984 г. Двадесет и четири седмици поред албумът е на първо място в чарта Билборд 200. През 1985 г. баладата \"Purple Rain\" получава награда \"Оскар\" за най-добра песен към филм, а впоследствие е включена в списъка с 500-те най-велики песни на всички времена на сп. \"Ролинг стоун\". Едноименният албум е включен в националния звукозаписен регистър на Библиотеката на американския Конгрес. През 1986 г. излиза албумът му \"Parade\". В него е една от най-популярните и лесно разпознаваеми композиции на Принс - \"Kiss\". В началото на 90-те години на миналия век Принс се насочва към фънка и хип-хоп музиката и основава новата група \"Ню пауър дженерейшън\", с която издава албума \"Diamonds and Pearls\" (1991). За название на следващия си албум, излязъл през 1993 г., избира непроизносим знак, който е съчетание на символите на мъжкото и женското начало. Този символ заменя също сценичното име на музиканта - записите му през периода 1985-1993 г. са под името Принс, а новите му записи - под името Артистът, който по-рано се наричаше Принс. Последните му записани приживе албуми - \"HITnRUN Phase One\" и \"HITnRUN Phase Two\", излизат през 2015 г. Принс е записал 39 студийни албума и 136 музикални клипа. От албумите му са продадени над 100 милиона копия. Той е седемкратен носител на приза \"Грами\", лауреат на награда \"Оскар\" и отличие \"Златен глобус\". През 2004 г. бе въведен в Залата на славата на рокендрола, а през 2016 г . - в Залата на славата на ритъм енд блус музиката.", "date": "2018.06.06", "title": "Утре се навършват 60 години от рождението на Принс"}
{"url": "https://www.24chasa.bg/novini/article/6900329", "text": "Уникален продукт пуска на пазара великотърновската пивоварна \"Бритос\". Новата бира с името \"Hoppy blond\" и 5 вида хмел бе представена по повод 6-тия рожден ден на бутиковата пивоварна. До седмица се очаква пивото да бъде пуснато в търговската мрежа.\"Hoppy blond\" е високо охмелен лагер, с цитрусови нотки и аромат на мандарина. Има дълъг послевкус, разказа Габриела Попова, изпълнителен директор на \"Бритос\". Пивото е с алкохолно съдържание 5 %. Тя е и единствената бира на българския пазар, съдържаща различни видове хмел. Новата бира е изцяло по рецепта на компанията и бе промотирана по време на първата Национална бирена академия, организирана от Съюза на пивоварите. Събитието включва поредица от инициативи за запознаване с производството на бира в шест пивоварни в страната, а първото посещение за журналисти започна от Велико Търново и пивоварна \"Бритос\". В рамките на обиколката бяха представени всички етапи на производство, събрани в изключително компактна и функционална производствена база. \"Ние имаме лиценз за независима малка пивоварна, което означава, че сме ограничени до 20 млн. литра годишно производство. Постоянно инвестираме в нови машини, имаме и нова линия за стъкло\", разказа Христо Попов – управител на компанията. Пивоварната предлага три вида бира - обикновен \"Бритос\", който е светъл лагер, опушена бира, която бе пусната на пазара през декември 2017 г., и новата \"Hoppy blond\". Пивоварна “Бритос” бе открита през 2012 г. Тя бе изградена само за осем месеца, а инвестицията е над 20 млн. лв. Разположена е на 13 декара, а инсталацията е едно от най-модерните и високотехнологични съоръжения на Балканския полуостров. При производството е постигнат напълно автоматизиран процес, направени са инвестиции в допълнителни ферментиращи съдове, модерни линии за бутилиране на стъкло, кен и пластмасови бутилки. Преди по-малко от месец \"Бритос\" получи златен медал за опушената си бира в световната класация за качество World Quality Selections на института \"Monde Selection\" в Брюксел. С което колекцията от медали на търновските пивовари в авторитетната класация достигна 5.", "date": "2018.06.06", "title": "\"Бритос\"представи на рождения си ден\n\"Hoppy blond” - бира с 5 вида хмел"}
{"url": "https://www.24chasa.bg/novini/article/6900393", "text": "Пожарникари се борят с огромен огън в луксозен хотел в центъра на Лондон, предава \"Дейли мейл\". Дебел черен дим се вижда над главната улица на хотела от Уилям стрийт, Найтсбридж, където цените за нощувка започват от 600 паунда на вечер. От пожарната в Лондон съобщиха, че 20 пожарни автомобила и 120 огнеборци са на мястото на пожара. Хотелът току-що завърши скъпа реставрация в своята 115-годишна история, като стаите бяха отворени за гости отново на 29 май. Не е известно дали някой е бил ранен в пожара.", "date": "2018.06.06", "title": "Гори хотел в центъра на Лондон, 120 пожарникари гасят огъня (Видео)"}
{"url": "https://www.24chasa.bg/novini/article/6900403", "text": "Двупосочният разговор, за който се смяташе, че е характерен само за човека, е често срещан и в животинския свят, съобщи \"Дейли мейл\", цитиран от БТА. Откритието е направено от международен екип учени от университетите в Йорк и Шефилд, Института за еволюционна антропология \"Макс Планк\" в Германия и Института по психолингвистика в Холандия. Изследователите се заели да разберат колко разпространен е феноменът на двупосочния разговор в животинския свят. Те открили, че животинската комуникация все още не е добре проучена, въпреки че изследванията върху птиците по този въпрос са започнали преди 50 години. Липсата на информация и слабата комуникация между учените е затруднила сравненията между различните животински видове. Авторите на изследването са установили, че синхронът е от ключово значение в двупосочната комуникация както при хората, така и при животните. Някои видове са нетърпеливи бъбривци, такива са част от пойните птици. Те чакат само 50 милисекунди, преди да отговорят по време на разговор. Тяхна противоположност са кашалотите, които си разменят щракащи звуци през две секунди. Хората се нареждат някъде по средата на скалата, правейки пауза от 200 милисекунди преди да отговорят. Не само хората обаче смятат прекъсването на събеседника за невъзпитано. Черношапичните чикади и скорците запазват мълчание или отлитат, ако бъдат прекъснати.", "date": "2018.06.06", "title": "Учени: Животните се изслушват по време на разговор"}
{"url": "https://www.24chasa.bg/novini/article/6900416", "text": "Руският посланик в ЕС Владимир Чижов заяви, че Русия иска да се реши спорът за името на Македония, който повече от четвърт век водят Атина и Скопие, предаде агенция МИА, цитирана от БТА. На среща с журналисти в Брюксел Чижов каза, че Русия смята европейската перспектива за \"измерение на глобализацията\", но разширяването на НАТО според Москва е \"опит да се решат предизвикателствата на 21 век със средства от 20 век\". \"Няма да аплодираме, ако Македония стане част от НАТО, заяви Чижов.", "date": "2018.06.06", "title": "Русия: Искаме да се реши спорът за името на Македония"}
{"url": "https://www.24chasa.bg/novini/article/6900410", "text": "По всичко личи, че МВР не си е свършило работата по случая \"Пелов\", макар че по него работят много добри оперативни работници. Това обяви криминалният психолог Росен Йорданов в тв предаването \"Още от деня\" по Йорданов е участвал в залавянето на Пелов през 2011 г. Макар че той е създал профила му, Йорданов не е бил потърсен за помощ от МВР, защото няма практика бивши служители на ведомството да бъдат търсени официално. Той сподели, че е допускал, че Пелов ще избягва родния си град Ботевград, тъй като именно близките му са го предали, когато е бил заловен. За него присъствието на Пелов в Ботевград е изненада. Издирването е оперативна работа. Фина, оперативна работа, която изисква дълбок анализ в много посоки, най малко да се разбере какъв е социалният и психологичен статус, социални връзки. Това изисква работа „на тъмно“ и „на тихо“, добави Йорданов. Йорданов заяви, че е малко вероятно близките на затворника да не са били поставени под наблюдение. Възможно е да е имало инцидентен развой на събитията, допълни той, но заради обстоятелствата около ареста на Пелов, при който майка му го е предала на полицията, е малко вероятно да е влязъл в контакт с близките си. Такива данни все още няма, допълни Йорданов. Оперативната информация не означава надеждна информация, коментира Йорданов информацията, че е имало оперативни данни, че Пелов се укрива в Ботевград. Йорданов изрази надеждата, че оперативните служители, които са работили по случая, са били сигурни, че Пелов е бил с променен външен вид. \"Лошото е, че МВР не се модернизира. МВР си остава като манталитет и организационна култура закостеняла система. Тя трябва да се променя. Това, което виждаме през последните години, е че не се променя. МВР не си е свършило работата по случая с Пелов\", заяви Йорданов. Той допълни, че може да гадае къде са допускани слабости, тъй като не е запознат с разследването отвътре. Йорданов увери, че познава част от хората, които работят по случая, като много добри разследващи полицаи.", "date": "2018.06.06", "title": "Профайлър: МВР не си свърши работата по случая \"Пелов\""}
{"url": "https://www.24chasa.bg/novini/article/6900427", "text": "Жените изглежда ще бъдат мнозинство в новото испанско правителство на социалистическия лидер Педро Санчес, което вече започва да придобива облик. Министър на науката ще е бивш астронавт, а висша чиновничка от Европейския съюз ще оглави министерството на икономиката, предаде Асошиейтед прес, цитирана от БТА. Потвърдено бе, че Надя Калвиньо, генерален директор за бюджета в Европейската комисия от 2014 г., ще отговаря за четвъртата по големина икономика в еврозоната, съобщи испанската частна информационна агенция Еуропа прес. Инженерът Педро Дуке - първият испанец, летял в космоса - приветства с поредица туитове днес назначаването си за министър на науката, иновациите и университетите. Дуке е член на Европейската космическа агенция и е участвал в няколко мисии, включително 10-дневен полет със совалката \"Дискавъри\" през 1998 г. и 10-дневно посещение на Международната космическа станция в екипажа на руски космически кораб. Очаква се новият премиер Педро Санчес да представи днес състава на своя кабинет на крал Фелипе Шести, а утре министрите да поемат функциите си. Вторият човек в новия кабинет ще бъде Кармен Калво, казаха няколко представители на управляващата социалистическа партия, потвърждавайки слуховете в испански медии. Калво, която е експерт по конституционно право и беше министър на културата от 2004 до 2007 г., ще е вицепремиер и ще оглави също възстановеното министерство на равноправието. Предстои да се бъдат огласени имената на министрите на отбраната и на вътрешните работи. Дотук новото правителство обаче вече включва 10 жени и четирима мъже, в това число самият Санчес. Председателят на Сената, социалистът Андер Хил, каза, че конфигурацията на кабинета \"съответства на дадената от премиера дума и включва мъже и жени с продължителна и престижна кариера\". \"Това е отговорно правителство, което представлява много добре таланта и бъдещето на Испания, каза Хил пред телевизия \"Ла Секста\". Кампанията за независимост на испанската автономна област Каталуния, която тегнеше над управлението на доскорошния премиер, консерватора Мариано Рахой, през последните осем месеца, ще е едно от ключовите предизвикателства и пред новия кабинет на социалиста Санчес, отбелязва АП. Като нов министър на публичната администрация каталунската парламентаристка и юридически експерт по испанската конституция Меричел Батет ще се занимава с въпроса за каталунската автономия. Огласеното назначение на каталунеца Жозеп Борел, бивш председател на Европейския парламент и поддръжник на целостта на Испания, за министър на външните работи обезпокои някои сепаратисти. Санчес обеща да започне преговори с новото каталунско регионално правителство, но подчерта, че всяко решение трябва да е в унисон с испанската конституция, според която страната е неделима, а националният суверенитет се олицетворява от парламента в Мадрид.", "date": "2018.06.06", "title": "Астронавт и много жени влизат в новото испанско правителство"}
{"url": "https://www.24chasa.bg/novini/article/6900455", "text": "През целия ден жителите на евакуирания блок 12 на булевард \"България\" в Ботевград не можеха да стигнат до домовете си, предава  . Според учителката Богдана Георгиева убитият Владимир Пелов не е живял в апартамента, в който според главния секретар на МВР Младен Маринов, са открити боеприпасите. \"Нито сме го чували, нито сме го виждали, изненадани сме. Ние тук се познаваме, заключваме си входовете, аз съм домоуправител. Всички, които живеят завеждам в домовата книга. Знам къде има свободни апартаменти. Не съм виждала да минава тук\" - каза домоуправителят на блока, където бяха открити боеприпаси.", "date": "2018.06.06", "title": "През целия ден хората от евакуирания блок в Ботевград не можеха да стигнат до домовете си"}
{"url": "https://www.24chasa.bg/novini/article/6900465", "text": "На цялата територия на Западните Балкани в близко бъдеще температурите ще нараснат с 1,2 градуса по Целзий, а до края на века може да се повишат драстично с 5 градуса, показва проучване на Съвета за регионално сътрудничество, цитирано от Танюг, съобщи БТА. Анализите на климатичните промени в региона потвърждават, че здравето на хората, сигурността и качеството на живот до голяма степен се влияят от природните бедствия и вредите от климатичните условия. Най-тежки последици търпи селското стопанство, където повишаването на температурите може да доведе до намаляване на качеството на храните, ерозия и деградация на почвите. В горското стопанство има висок риск от постепенно изчезване на горите и съществуващите организми, ще пострадат и водните ресурси, което може да доведе до недостиг на питейна вода. Вредни последици от затоплянето ще има и върху човешкото здраве, при което може да зачестят топлинните удари и да проникнат нови заразни болести. Данните за климатичните промени в Западните Балкани показват разпространение на субтропичния климат още по на север. Времето в крайморските и южните райони става все по-горещо и сухо през летния сезон, чиято продължителност се очаква да нарасне с един до два месеца до края на века. Според проучване на общественото мнение \"Балкански барометър за 2017 г.\" 73 процента от населението в региона смятат, че климатичните промени са проблем. Като кандидати и потенциални кандидати за членство в Европейския съюз всички страни от Западните Балкани са мотивирани да спазват Парижкото споразумение и целта за намаляване на емисиите на парникови газове до 2020 или до 2030 г., поставена от ЕС , както и да увеличат енергийната си ефективност и производството на електроенергия от възобновяеми източници. За тази цел страните от Западните Балкани са определили приоритетите в приспособяването към климатичните промени и намаляване на тяхното влияние и продължават заедно със Съвета за регионално сътрудничество да решават въпросите, свързани с климатичните промени и защитата на околната среда.", "date": "2018.06.06", "title": "Западните Балкани са застрашени \nот драстично повишение на температурите"}
{"url": "https://www.24chasa.bg/novini/article/6900395", "text": "На два български митнически пункта са въвеждани подправени данни за стоки, установила проверка на ОЛАФ. Те са описани в доклада за 2017 г. на службата за разследвания. Проверка установила, че товарите не са минавали изобщо през пенктовете на посочените дати и часове в документите. Измамата станало с компютърни вируси. За 2017 г. в ОЛАФ са получени 27 сигнала за България, като 7 са подадени от властите, а останалите от частен източник. ", "date": "2018.06.06", "title": "Проверка на ОЛАФ откри нарушения в две митници"}
{"url": "https://www.24chasa.bg/novini/article/6900511", "text": "Футболните отбори няма да променя имената си заради новият ни законопроект за търговските марки. Това заяви лидерът на “Воля” Веселин Марешки за “24 часа”. Коментарът му бе по повод публикации, че отбори като “Левски” и “Ботев” ще трябва да си сменят имената. “Това, което предлагаме, е, ако клубът се казва “Академик” да не става “Академик - Нехранимайко 33”. Представете си, че се сложи тази добавка след име на национален герой”, заяви Марешки. Той обясни, че така спонсори няма да могат да слагат имената си или тези на фирмите си в едно с тези на национални светини. “Имената на отборите сега няма да се сменят, но те могат да си бъдат и с имена на градовете, например Ботев (Пловдив)”, категоричен бе той. “Надявам се феновете на тези клубове да ни подкрепят, защото на практика защитаваме техния интерес”, допълни Марешки.", "date": "2018.06.06", "title": "“Левски” остава, но без спонсори в името,\nобясни Марешки"}
{"url": "https://www.24chasa.bg/novini/article/6900542", "text": "Парламентът на Ирак нареди днес повторно, този път ръчно преброяване на гласовете и уволни избирателната комисия - близо месец след парламентарните избори, спечелени изненадващо от шиитския духовник Муктада Садр, предаде Франс прес, цитирана от БТА. След няколко неуспешни опита поради липсата на кворум, 173 от общо 328-те депутати в действащия парламент се събраха на извънредно заседание. Те гласуваха в полза на ново, ръчно преброяване на съдържанието на всички урни в страната, което прави близо 11 милиона бюлетини. От изборите на 12 май и огласяването на първите резултати два дни по-късно в Ирак цари обърканост. Обвиненията в изборни измами стават все повече, но това не спря преговорите за формиране на правителство, отбелязва Франс прес. Още от затварянето на изборните бюра част от кандидатите (главно изгубили) твърдят, че използването на машини за електронно гласуване, което се случва за първи път в страната, е дало възможност за измами. Днес парламентът съобщи, че повторното преброяване ще е само ръчно, а веднага след това замрази дейностите на Висшата независима избирателна комисия и уволни нейните деветима членове, които ще бъдат заменени от съдии. На 12 май листата на популиста Муктада Садр, в коалиция с комунистите, се наложи над тази на бившите борци срещу джихадистката групировка \"Ислямска държава\" (ИД), близки с шиитски Иран. Откакто бе обявена победата на тези антисистемни листи, видни фигури, които са на политическата сцена от години, настояват за повторно преброяване, дори анулиране на изборите. Един от най-настоятелните е председателят на парламента Салим ал Джубури, който не беше преизбран. Той многократно призова за проверка на резултатите от изборите - първите след победата над ИД. Най-ожесточено и дори взривоопасно е оспорването на изборните резултати в мултиетническата, богата на петрол провинция Киркук. Кюрди (които там са най-многобройни), араби и тюркмени си отправяха взаимни заплахи, принуждавайки властите да наложат полицейски час в нощта след огласяването на резултатите.", "date": "2018.06.06", "title": "Иракският парламент нареди повторно преброяване на гласовете от изборите"}
{"url": "https://www.24chasa.bg/novini/article/6900386", "text": "Подкомисия на комисията по национална сигурност към Сената, горната камара на Конгреса на САЩ, публикува днес доклад, в който се разкрива, че бившият президент Барак Обама е предоставил на Иран достъп до финансовата система на страната, предадоха Асошиейтед прес и ТАСС. През февруари 2016 г. американското министерство на финансите е дало разрешение на Иран да обмени омански риали с равностойност 5,7 милиарда долара, с които е разполагал в банка Оман - първо в долари, а след това в евро, предава БТА. \"Представители на правителството на САЩ на високо равнище нееднократно заявяваха пред Конгреса, че достъпът на Иран до финансовата система на Съединените щати не се разглежда и не е бил част от каквато и да било сделка\", се отбелязва в доклада. \"Въпреки тези заявления министерството на финансите по указание на Държавния департамент е разрешило конвертирането на ирански активи на стойност милиарди долари посредством финансовата система на САЩ\". Председателят на подкомисията, сенаторът републиканец Роб Портман, подчерта, че тези действия на администрацията на Обама са били осъществени тайно от Конгреса. В документа се споменава обаче, че трансакциите така и не били осъществени, тъй като две американски банки отказали да участват. Администрацията на предишния президент на САЩ ги помолило да извършат превода, но нито една от тях не се съгласила, за да не навредят на репутацията си. \"Правителството на Обама подведе американския народ и Конгреса, защото отчаяно желаеше да постигне сделка с Иран\", каза Портман. Даването на разрешението не е било незаконно, но е надвишавало полето за действие на администрацията в съответствие с иранското ядрено споразумение. Сделката бе договорена между Иран и шестте световни сили - пет страни постоянни членове на Съвета за сигурност на ООН и Германия. Тя предвижда отмяна на международните санкции срещу Техеран в замяна на ограничаване на ядрената му програма и поставянето й под международен контрол.", "date": "2018.06.06", "title": "Доклад: Обама дал на Иран достъп до финансовата система на САЩ през 2016 г."}
{"url": "https://www.24chasa.bg/novini/article/6900334", "text": "Директорът на сръбската правителствена служба за Косово Марко Джурич заяви, че отхвърлянето на диалога в Брюксел от страна на Прищина е \"опасно и безотговорно, както и отричането на поетите задължения\", предаде агенция МИА, цитирана от БТА. Джурич каза за националната телевизия, че изявленията, направени от косовски политици през последните дни, противоречат на идеята за диалог и водят до задънена улица. Ръководителят на косовския екип в техническия диалог с Белград Авни Арифи отхвърли вчера поканата на ЕС да участва в среща на 7 юни в Брюксел, докато Белград не изпълни всички постигнати споразумения. Той обвини Сърбия, че продължава да възпрепятства изпълнението на споразумението за енергетиката, и заяви, че няма да има преговори, докато това положение не се промени. \"Срещата беше насрочена за 7 юни, но ние я отказахме. Ние държим на диалога и настояваме да разговаряме по всички теми. Сръбската делегация каза, че единствената причина за участието й в разговорите е формирането на Съюз на сръбските общини. Ние сме тук заради всички споразумения. Или ще се изпълнят всички споразумения, или няма да се изпълни нито едно\", заяви Арифи. Марко Джурич коментира, че главният преговарящ на Прищина говори \"невероятни неща, на които никой не реагира\". \"Той публично и открито казва, че Прищина няма никакво намерение да изпълнява задълженията, които поема, а с това доказва, че властите в Прищина смятат, че абсолютно всичко е позволено\", заяви Джурич. Косовският премиер Рамуш Харадинай също заяви в петък, че диалогът с Белград е прекъснат, защото е \"безсмислен\". Той подчерта, че според Прищина темата на следващия кръг преговори трябва да бъде енергетиката, а Белград не се отказва от това единствена тема на срещата да бъде Съюзът на сръбските общини. Сръбският президент Александър Вучич от своя страна заяви вчера, че \"не съществува споразумение между Белград и Прищина за енергетиката, енергетиката може да дойде накрая, но първо да се изпълни Брюкселското споразумение\".", "date": "2018.06.06", "title": "Сърбия: Отхвърлянето на диалога в Брюксел от Прищина е опасно и безотговорно"}
{"url": "https://www.24chasa.bg/novini/article/6900342", "text": "След днешните протести в северна Гърция, друг протест \"за отбрана на името Македония\" ще се състои и в Атина, на централния площад Синтагма, на 8 юли, само няколко дни преди срещата на високо равнище на НАТО, на която Македония се надява да получи покана за членство в алианса, съобщава македонският сайт МКД, цитиран от БТА. Протестът в Атина, както съобщава вестник \"Прото тема\", се организира от Сдружението за защита правата на власите, които говорят гръцки в Македония и Сдружението за защита на Гръцка Македония. Двете сдружения призовават гражданите да заявят, че не може да се преговаря за гръцкия характер на Македония и че \"Македония е една и единствено гръцка\". От двете сдружения добавят, че по толкова сериозен въпрос като името на съседната страна трябва да бъдат питани гръцките граждани, при това не само тези, които живеят в Гърция, а и гръцките изселници. Оттам заплашват също, че ако гръцкият парламент приеме договор за решаване на спора за името, отвън ще бъдат гражданите с посланието, че \"тяхното име е тяхна работа\".", "date": "2018.06.06", "title": "Излизат на протест в Атина в петък в защита на името на Македония"}
{"url": "https://www.24chasa.bg/novini/article/6900361", "text": "\"Разчитаме, че всички държави в района на Черно море ще съдействат за подобряване на контрола срещу нелегалния и нерегламентиран улов на риба. Това би спомогнало за запазване на ценния общ природен ресурс, който всички ние имаме\". Това е заявил заместник-министърът на земеделието, храните и горите Атанас Добрев по време на предварителна работна среща, проведена днес с Илья Шестаков, заместник-министър на селското стопанство на Руската Федерация и ръководител на Федералната агенция по риболов на Русия, съобщиха от пресцентъра на  Министерството на земеделието, храните и горите. Двамата са посетили рибовъдна ферма до Самоков, където гостът е бил запознат с условия и технологията за развъждане на сребърна сьомга у нас. Заместник-министър Шестаков е в България във връзка с Конференцията на високо равнище за риболова и аквакултурите в Черно море. Съорганизатори на срещата са Генералната комисия по рибарство за Средиземно море в рамките на Световната организация по храни и земеделие ФАО към ООН с правомощия по отношение на Черно море и българското Министерство на земеделието, храните и горите. Изказвания по време на конференцията ще направят от 9:15 часа утре в хотел Балкан, бивш Шератон, министърът на земеделието, храните и горите Румен Порожанов и Еврокомисарят по околна среда, морско дело и рибарство Кармену Вела. Поканени за участие са и министри и заместник-министри на земеделието от страните в Черноморския район, в това число и на страни извън ЕС. В 12:15 часа е предвидено подписване на съвместна декларация за нелегалния, недеклариран и нерегламентиран улов, след която ще бъде дадена пресконференция.", "date": "2018.06.06", "title": "Зам.-министър Добрев: Очакваме по-добър контрол от страните на Черно море за нелегалния улов"}
{"url": "https://www.24chasa.bg/novini/article/6900162", "text": "От следващата година предстои разработването на изцяло нов формат за националното външно оценяване в седми клас, който да измерва постигнатото в целия прогимназиален етап и в същото време да е насочен към оценка на функционалната грамотност. Това съобщи при представянето на резултатите в четвърти и седми клас Евгения Костадинова - директор на дирекцията \"Съдържание на предучилищното и училищното образование\" в Министерството на образованието и науката. Тя уточни, че отново задължителните два предмета за външното оценяване в седми клас ще са български език и литература, и математика. \"Колегите работят упорито и обсъждат нов формат и когато имаме готовност - преди началото на учебната година, ще го оповестим\", заяви Костадинова. Тя подчерта, че промяната във външното оценяване ще стане след сериозно обсъждане с учители и с всички специалисти, които имат отношение към изпита. Тази година е последната, в която националното външно оценяване в седми клас е в този формат. През следващата година външното оценяване в седми клас вече ще трябва да бъде с нов формат и той да съответства с новите учебни програми, с новите държавни образователни стандарти, защото учениците, които започнаха по новите учебни програми през миналата година, бяха в пети клас. Тези ученици сега са в шести клас, а догодина ще са в седми клас, обясни Костадинова. Преди няколко месеца направихме първа стъпка по БЕЛ и тя е за изготвянето на концептуален модел на националните външни оценявания за четвърти, седми и десети клас, каза експертът в МОН Красимира Александрова. В четвърти и в десети клас външните оценявания ще влязат постъпателно в следващите години и затова бяха създадени работни групи - с университетски преподаватели и учители, със специалисти по методика на обучението в начален етап, в прогимназиален и в гимназиален етап по български език и по литература. Има работни групи и по математика, добави Александрова. По думите й всичко това е необходимо, за да може за трите етапа, в които е предвидено национално външно оценяване, да има предвидимост, проходимост на знанията и уменията, които се проверяват във всеки следващ етап от обучението на учениците. В частта \"Български език и литература\" обсъждаме варианти, които са залегнали в този концептуален модел и те са свързани с Наредба 11 за оценяването на резултатите от обучението на учениците. Това означава, че в края на седми клас ще се проверяват очаквани резултати от обучението в трите класа на етапа - от пети, шести и седми клас, обясни експертът. Това обаче, около което се обедини работната група, е в частта \"Литература\", да се включват само литературните произведения от българската литература, които се изучават в трите класа. В седми клас е изцяло българска литература, както е и досега, но в пети и шести клас има отделни български автори с техни произведения, по които ще бъдат създавани задачи, каза Александрова. Тя съобщи, че в работната група е бил обсъден и проект за условието на задача 25, в която се изисква коментар в рамките на две-три изречения от конкретен откъс от текст или от цитат от текст. Идеята е тази задача да бъде редувана през годините със задача за създаване на характеристика на литературен герой от изучаван литературен текст. Другата новост, около която се обеди работната група, е в т.нар. втори модул, като освен преразказ с дидактическа задача на неизучаван текст, той да се редува със сбит преразказ на неизучаван художествен текст. В този нов формат се запазват задачите със структуриран и със свободен отговор, обясни Александрова.", "date": "2018.06.06", "title": "Националното външно оценяване в седми клас ще е с нов формат догодина"}
{"url": "https://www.24chasa.bg/novini/article/6900167", "text": "Баща и син застават пред съда за агресивно поведение, удар по полицай и скъсана униформа. Районна прокуратура - Сандански внесе обвинителен акт срещу Д. Б. и Н. Б. - син и баща, за агресивно поведение спрямо органи на реда. Инцидентът е от 22 януари 2017 г., когато двама полицаи съставяли акт за нарушение в центъра на спрян за проверка водач. Тогава те видяли, че непосредствено пред тях, върху паркомясто за инвалиди, паркира \"Ауди А6\". Подали звуков сигнал на водача да премести колата си. Той обаче демонстративно излязъл, заключил я и тръгнал. Автоконтрольорите направили устна забележка на водача за неправилното паркиране. В отговор на това Д. Б. започнал да отправя ругатни, обиди, закани, пред множество минувачи. Д. Б. бил предупреден, че ще му бъде съставен акт, но той продължил да се държи арогантно, като през цялото време обиждал и заплашвал полицейския служител. Започнал демонстративно да набира телефонни номера, като се заканвал с жестове и думи. Не след дълго на място пристигнал баща му Н. Б., както и други негови роднини. Напрежението ескалирало. Д. Б. внезапно се насочил към излезлия от служебния автомобил полицай и го ударил в гърдите. При опит да бъде задържан оказал яростна съпротива, като се дърпал, буйствал и викал. В този момент се намесил бащата, който решил да попречи на органите на властта да изпълняват служебните си задължения. Дърпал полицая и разкъсал форменото полицейско облекло.", "date": "2018.06.06", "title": "Баща и син на съд за бой над полицай и скъсана униформа"}
{"url": "https://www.24chasa.bg/novini/article/6900163", "text": "Европейските институции постигнаха временно споразумение за създаване на обща система за известяване с есемес в случай на терористична атака или природно бедствие, предаде Франс прес. То е част от по-широко споразумение за пакет от мерки за телекомуникационните компании, договорено късно снощи от преговарящите от Европейския парламент и 28-те страни членки на ЕС. Целта е \"да се повиши защитата на гражданите на съюза\", съобщи Европейската комисия в комюнике. Предвижда се да бъде приложена \"система за предаване на предупреждения до гражданите по мобилните им телефони\", предаде БТА. \"Това ще позволи на гражданите и пътуващите да бъдат информирани за непосредствени заплахи в района, в който се намират\", се казва в комюникето. Идеята за такава система бе предложена от евродепутатите и се основава на принципа на номер 112 - общ телефонен номер за спешни обаждания, който може да бъде набран от стационарен или мобилен телефон във всички държави от ЕС, за да се извикат линейка, пожарната или полицията. Такава система съществува от 8 ноември 2012 г. в Холандия - първата страна в света, въвела такъв механизъм за предупреждение при наводнения и атентати.", "date": "2018.06.06", "title": "ЕС планира обща система за известие с есемес при атентати и бедствия"}
{"url": "https://www.24chasa.bg/novini/article/6900180", "text": "Председателят на Европейската комисия Жан-Клод Юнкер призова днес държавите от ЕС да сближат вижданията си по въпросите за миграцията. Той направи това изявление на съвместна пресконференция с канцлера на Австрия Себастиан Курц. Юнкер определи вчерашното заседание на Съвета на ЕС по правосъдие и вътрешни работи в Люксембург като \"противоречиво\" заради прозвучалите там мнения по обсъжданите промени в миграционното законодателство. Той добави, че не е в състояние да отхвърли общото предложение на Австрия и Дания мигрантите да бъдат държани в лагери извън ЕС. Председателят на ЕК съобщи, че днешните разговори с Курц и австрийското правителство в Брюксел, свикани в навечерието на австрийското председателство на Съвета на ЕС от началото на юли, са засегнали много теми, включително Западните Балкани. Имам големи очаквания за австрийското председателство, добави той. По някои въпроси имаме различни виждания, но по повечето споделяме общи гледни точки, посочи Юнкер. Той определи правителството във Виена като \"проевропейско\", макар крайната десница да е част от управлението. Юнкер призова за прекратяване на проверките по вътрешните граници на Шенген. Австрия е една от държавите, въвели подобни извънредни проверки с оправданието за заплаха за сигурността от неуправляемото движение на мигрантите. Курц определи обстановката, в която предстои началото на австрийското председателство, като сложна. По неговите думи е трудно предвиждането дори на краткосрочното бъдеще покрай поведението на САЩ и Русия, както и заради предстоящото напускане на ЕС от Великобритания. Той отбеляза, че ако до края на месеца Европейският съвет не постигне решение по промените в миграционното законодателство, въпросът ще бъде обсъден на среща в Залцбург през септември.", "date": "2018.06.06", "title": "Юнкер призова държавите в ЕС: Сближете вижданията си за миграцията"}
{"url": "https://www.24chasa.bg/novini/article/6900179", "text": "Рекорден брой убийства за една година в Бразилия е бил регистриран пред 2016 г., предаде ТАСС, като се позова на вестник \"Жорнал ду Бразил\". Бразилският ежедневник цитира статистика на националния Институт за приложни икономически изследвания, според която по-миналата година в страната са били извършени средно 30,3 убийства на всеки 100 000 души, предаде БТА.  През 2016 г. в Бразилия са били регистрирани повече от 62 500 убийства. За десетилетието от 2006 до 2016 г. в страната са били регистрирани 553 000 убийства. В доклада на института се казва, че тези данни свидетелстват за необходимостта от извънредни мерки за намаляване на насилието. В него се отбелязва, че през 2003 г. 71,1 процента от убийствата в Бразилия са били извършени с огнестрелно оръжие, като сходен показател е отчетен и през 2016 г. За високото ниво на престъпността в Бразилия, чието население е 205,8 милиона души, свидетелстват и данни, публикувани през юли миналата година от социологическия център \"Датафоля\". Резултатите от изследването показват, че 60 процента от бразилските граждани се страхуват да излязат извън домовете си вечерно време заради високата престъпност. Страхът е разпространен в най-голяма степен сред бедните слоеве от населението и чернокожите.", "date": "2018.06.06", "title": "В Бразилия е регистриран най-големият брой убийства в историята на страната"}
{"url": "https://www.24chasa.bg/novini/article/6900201", "text": "Евродепутатът от ЕНП-ГЕРБ Емил Радев стана докладчик на Европейския парламент относно предоставянето на своевременен достъп до финансова информация на правоприлагащите органи, необходима за разследване на тежки престъпления. Това е част от новия пакет от мерки, представен от Европейската комисия през м. април т.г., чиято цел е да подпомогне достъпа до информация и сътрудничеството между Звената за финансово разузнаване и компетентните органи в борбата срещу тежките престъпления, вкл. изпирането на пари и финансирането на тероризъм. Това съобщиха от пресцентъра на ПП ГЕРБ. В своето предложение, Европейската комисия цели да даде пряк достъп на правоприлагащите органи и на службите за възстановяване на активи до информация за банкови сметки, съдържаща се в централизираните банкови регистри на национално ниво. Това ще даде възможност на органите да установят в кои банки дадено заподозряно лице има сметки. Предвидени са гаранции за защита на данните, съгласно които служителите на правоприлагащите органи ще имат достъп единствено до ограничена информация за самоличността на титуляра на банковата сметка само в специфични случаи на тежки престъпления или тероризъм. Друга цел на директивата е да подобри сътрудничеството между националните правоприлагащи органи и националното Звено за финансово разузнаване, както и между Звената за финансово разузнаване на държавите-членки. Това включва възможност за правоприлагащите органи да искат финансова информация или анализ от Звеното за финансово разузнаване, включително данни за финансови операции, както и възможност Звената за финансово разузнаване да отправят искания за информация, свързана с правоприлагането, до съответните компетентни национални органи. Гарантира се и обменът на финансова информация и анализ между Звената за финансово разузнаване на различните държави-членки с цел превенция и борба срещу изпирането на пари и финансирането на тероризъм, както и при разследвания на тежки престъпления. Предложението за директива допълва вече приетата от европейските институции Пета директива за борба срещу изпирането на пари и финансирането на тероризма, която съдържа разпоредби, свързани с обмена на информация и предоставянето на достъп, но с по-общата цел превенция, а не в конкретните случаи на наказателни разследвания и производства. Предложението за директива за установяване на правила, с които се улеснява използването на финансова и друга информация за предотвратяването, разкриването, разследването или наказателното преследване на определени престъпления тепърва започва да се разглежда в Европейския парламент, но целта е да бъде постигнато съгласие между европейските институции до април 2019 г.", "date": "2018.06.06", "title": "ЕС засилва сътрудничеството в борбата срещу тежката престъпност и тероризма"}
{"url": "https://www.24chasa.bg/novini/article/6900176", "text": "Бургаският окръжен съд наложи мярка за неотклонение парична гаранция от 4000 лв. на Диян Гайтанов-Боксьора. На предишното заседание в районния съд Боксьора бе пуснат без да му бъде налагана мярка за неотклонение, а магистрати се обосноваха с липса на доказателства по делото. 49-годишният Гайтанов е привлечен като обвиняем за това, че на 21 май в офис на фирма за лизинг на автомобили е принудил Борислав Стоилков да извърши нещо противно на волята му – да подпише нотариално заверена декларация, че желае дължимата от фирмата сума, в размер на 7200 лв. по прекратен договор за финансов лизинг, да бъде преведена по банкова сметка на жена с инициали П.Д.  Според прокуратурата обвиняемият употребил сила по време на принудата, нанасяйки удари на Стоилков по тялото и главата. Според защитата обаче обвинението е абсурдно, а самият Гайтанов е станал жертва на измамна схема за изнудване, сътворена от жалбоподателя Борислав Стоилков и неговия авер Пламен Джудиста от Благоевград, на когото Стоилков имал да дава 5000 лв. В основата на целия конфликт били 7200 лв., които Гайтанов дал на Стоилков да внесе по лизинг на автомобил. Според версията на защитата Стоилков самоволно решил да прекрати лизинга за автомобила и да си присвои въпросните пари. Когато Гайтанов научил последвал сблъсък в офиса, посочен от държавното обвинение.", "date": "2018.06.06", "title": "4000 лв. гаранция за Диян Боксьора, обвинен в принуда и бой"}
{"url": "https://www.24chasa.bg/novini/article/6900211", "text": "В Истанбул днес започна съдебен процес срещу 21 студенти от един от най-престижните университети в Турция, обвинени в \"тероростична пропаганда\" заради това, че се обявиха против турската военна операция в Сирия, предаде АФП, цитирана от БТА.  Студентите от истанбулския университет Богазичи са обвинени в извършване на пропаганда в полза на Кюрдската работническа партия /ПКК/. Ако бъдат признати за виновни, те рискуват да получат присъди затвор до пет години, заяви за АФП един от техните адвокати. Четиринайсет от обвинените в процеса 21 студенти са в предварителен арест от март, след като бяха арестувани при операция на полиция в кампуса на университета. Тяхната вина? Това, че са се събрали, за да изразят съпротивата си срещу турската военна операция в района на Африн /Северозападна Сирия/, насочена срещу сирийски кюрдски милиции, разглеждани от Анкара като терористична организация, свързана с Кюрдската работническа партия /ПКК/. Демонстрацията е била организирана като реакция на раздаване на сладкиши, наречени \"наслади от Африн\", на територията на кампуса от други студенти, подкрепящи операцията, предприета през януари от президента Реджеп Тайи Ердоган. Студените отхвърлиха днес пред съда обвиненията в терористична пропаганда. \"Не съм възхвалявала никакво насилие, нито съм правила терористична пропаганда\", е заявила Шюкран Ярен Тюнджер. \"Скандарих лозунги като \"Всички заедно срещу фашизма\" и \"Стоп на войната, мир сега\". Това са универсални лозунги, скандирани при всички демонстрации\", е добавила студентката. Процесът предизвиква безпокойствата на защитниците на правата на човека в Турция, още повече, че президентът Ердоган публично нарече през март тези студенти \"предатели\" и \"терористи\". Турската военна операция в Сирия бе придружена с репресии срещу лица, критично настроени към нея. Бяха арестувани стотици граждани, критикували военната операция в социалните мрежи. Кюрдската работническа партия /ПКК/ се разглежда като терористична организация от Анкара, ЕС и САЩ. Много журналисти и интелектуалци в Турция бяха обвинени в пропаганда в полза на тази групировка.", "date": "2018.06.06", "title": "В Истанбул започна процес срещу 21 студенти за \"терористична пропаганда\""}
{"url": "https://www.24chasa.bg/novini/article/6900216", "text": "По всичките четири предмета през тази година, по които имаше национално външно оценяване в четвърти клас, постиженията на учениците са по-високи от предходните години. Това заяви днес при представянето на резултатите в четвърти клас Евгения Костадинова - директор на дирекцията \"Съдържание на предучилищното и училищното образование\" в Министерството на образованието и науката, предаде БТА. Четвъртокласниците имаха през май национални външни оценявания - по български език и литература, по математика, по \"Човекът и обществото\" и по \"Човекът и природата\". Данните показват, че по последните два предмета резултатите на четвъртокласниците са почти изравнени, отбеляза Костадинова. По думите й на изпита по \"Човекът и обществото\" учениците най-много са се затруднили на въпрос 12, в който се пита коя е столицата по времето на Асеневци. При \"Човекът и природата\" най-високи постижения имат четвъртокласниците на въпрос 1, свързан с личния им опит. Резултатите от външното оценяване показват, че математиката е любим предмет за много ученици в четвърти клас и те с лекота са се справили с алгебрични пресмятания. Най-неуверени са били четвъртокласниците при геометричните задачи, като с най-ниска постижимост е задача 14. На диктовката по български език и литература най-добри са резултатите на учениците в четвърти клас при правописа на думи с \"щ\", като 84,9 процента от учениците са ги написали правилно. Най-ниски са постиженията на четвъртокласниците в диктовката при правописа на гласна в неударена сричка - само 55 на сто от учениците са я написали правилно. На външните оценявания по четирите предмета най-високи средни резултати са постигнали четвъртокласниците в Смолян, София-град, Варна, Русе, Благоевград, а на последно място по региони са учениците от Сливен, Шумен, София-област и Силистра.", "date": "2018.06.06", "title": "Резултатите от външното оценяване в 4-ти клас са по-високи от минали години"}
{"url": "https://www.24chasa.bg/novini/article/6900219", "text": "Вицепремиерът по обществен ред и сигурност и министър на отбраната Красимир Каракачанов ще вземе участие в срещата на министрите на отбраната на страните членки на НАТО в Брюксел на 7 и 8 юни, съобщиха от пресцентъра на министерството на отбраната. На форума ще бъдат обсъдени актуални въпроси от дневния ред на Алианса и непосредствената подготовка за предстоящата Среща на държавните и правителствени ръководители на НАТО през юли 2018 г. Непосредствено преди началото на двудневния форум в Брюксел ще се проведе среща на държавите, участващи в инициативата \"Концепция за рамкова държава\" в групата, водена от Германия. Групата включва двадесет страни-членки на НАТО, желаещи да развиват съвместно отбранителни способности, необходими за колективната отбрана. Официалната среща на министрите на отбраната ще започне със заседание на Северноатлантическия съвет във формат \"29\". На него ще бъдат обсъдени темите за справедливото споделяне на разходи, възпиращият и отбранителен потенциал на НАТО, адаптираната командна структура на Алианса, киберотбраната и други теми от подготовката на Срещата на върха. В рамките на работна вечеря министрите на отбраната ще разгледат въпроси от сферата на проектирането на стабилност и нарастващата роля на Алианса в борбата с тероризма, включително и планирането на нова небойна мисия на НАТО в Ирак. На втория ден от срещата ще има заседание на Северноатлантическия съвет с участието на върховния представител на ЕС по външни работи и политика за сигурност и на министрите на отбраната на Швеция и Финландия. На сесията ще бъде обсъден постигнатият напредък по сътрудничеството между НАТО и ЕС и подготовката на нова Съвместна декларация на двете организации, както и въпроси от областта на европейската отбрана. В рамките на срещата министър Каракачанов и министърът на отбраната на Черна гора Предраг Бошкович ще подпишат \"Протокол за сътрудничество между Министерството на отбраната на Република България и Министерството на отбраната на Черна гора в областта на военното образование и подготовка\". Форумът ще приключи със заседание със страните-участници в мисията \"Решителна подкрепа\" в Афганистан, на което ще бъде обсъдено развитието на ситуацията в страната и постигнатите към момента резултати, както и възможностите за удължаване на финансовите ангажименти на съюзниците към изграждането на стабилност и отбранителен капацитет на Афганистанската национална армия и силите за сигурност.", "date": "2018.06.06", "title": "Каракачанов ще участва в срещата на министрите на отбраната на страните от НАТО"}
{"url": "https://www.24chasa.bg/novini/article/6900230", "text": "Таксиметров шофьор загина на място при тежка катастрофа, която стана около 16 часа на Оряховско шосе. Водачът на жълтата кола се е возил сам в нея, а според хора, видели сблъсъка, е на видима възраст около 60 години, съобщи  Очевидци на катастрофата съобщиха, че той е предприел изпреварване на друг автомобил, но по неясни причини се е отклонил от траекторията си вдясно и се ударил в предпазните бордюри. След това румънската кола се е превъртяла и самозапалила. Хора от близките автокъщи дошли с пожарогасители и успели да потушат пламъците. Те обаче не могли да направят нищо, за да спасят живота на таксиметровия автомобил. На мястото има две пожарни, а пристигналите две линейки закараха пострадалите към Центъра за спешна медицинска помощ. Инцидентът е станал край метанстанцията на изхода на Враца, като катастрофиралата кола е влизала в града под Околчица от кръстовището с кръгово движение. Таксито е на врачанска фирма „Алекс 10“.", "date": "2018.06.06", "title": "Таксиметров шофьор загина на място при жестока катастрофа на Оряховско шосе"}
{"url": "https://www.24chasa.bg/novini/article/6900226", "text": "1 човек е загинал при катастрофа на пътя Бистрица - Железница, съобщи МВР. Ударът бил челен, пострадали са още 2-ма души. На място има полицаи и пожарникари, които режат колата, за да извадят загиналия.                                                                                                                                                                                                                                                                                                                       ", "date": "2018.06.06", "title": "1 загинал при челен удар на пътя Бистрица-Железница"}
{"url": "https://www.24chasa.bg/novini/article/6900244", "text": "В следващите дни продължава обрушването на скатовете при 9-ти км на АМ „Люлин“. До приключването му, за да се осигури безопасността при пътуване, всеки ден от 10 ч. до 18 ч. ще се спира движението на леките автомобили по автомагистралата в участъка от пътен възел „Даскалово“ до пътен възел „Мало Бучино“. За пътуващите за София обходният маршрут е по път I-1 през Владая, а в посока Перник е по път I-1 през Владая и път III-1801 през Мало Бучино. Камионите над 12 тона, преминаващи по АМ „Люлин“, ще бъдат спирани на интервали от два часа и ще изчакват на място. Първото спиране е от 10 ч. до 12 ч. Движението на тежкотоварния трафик ще бъде пуснато за един час от 12 ч. до 13 ч. След това преминаването на МПС над 12 т отново ще бъде спряно за два часа съответно от 13 ч. до 15 ч. и от 16 ч. до 18 ч. Агенция „Пътна инфраструктура“ благодари на шофьорите за търпението от причинените неудобства, които обаче са наложителни, за да се пътува удобно и безопасно.", "date": "2018.06.06", "title": "АПИ: Обрушаването на скатове на АМ \"Люлин\" продължава"}
{"url": "https://www.24chasa.bg/novini/article/6900260", "text": "Европейският съюз няма как да осъществи стратегическата си цел да бъде единен и силен на световната сцена, ако дори една от страните в него е слабо звено. Затова е необходимо да се водим от основополагащите ценности на съюза – единство и солидарност, които намират своето практическо изражение в кохезионната политика на ЕС. Това заяви президентът Румен Радев на среща с Карл-Хайнц Ламберц - председател на Европейския комитет на регионите. Двамата бяха единодушни, че политиката на сближаване трябва да се развива и надгражда, защото идеята за единство е в същността на Европейския съюз. Карл-Хайнц Ламберц оцени високо проведената по инициатива на българския държавен глава през май т.г. в Русе тристранната среща между президентите на България, Австрия и Румъния, която акцентира на развитието на Дунавския регион. „Това е правилният подход, защото такива инициативи имат принос за сближаването“, посочи председателят на Европейския комитет на регионите. По време на разговора Румен Радев изтъкна, че не гръмките политически декларации ще върнат доверието на хората към европейските институции, а реалното внимание към проблемите на европейците. Румен Радев и Карл-Хайнц Ламберц бяха единодушни, че политиката на сближаване не трябва да се изчерпва с реализирането на инфраструктурни проекти, а е необходимо да се инвестира и в развитието на човешкия капитал чрез програми, насочени към подобряване на образованието, здравеопазването, иновациите и икономиката, особено в по-малките градове. Държавният глава обърна внимание, че макар в новата Многогодишна финансова рамка на ЕС акцент да е поставен върху сигурността, стабилността и миграцията, е необходимо да се полагат и повече усилия за развитието на политиката за сближаване. Запазването на кохезионната политика в бюджета на съюза за периода след 2020 г. поставя нови предизвикателства пред нас, защото трябва да гарантираме, че отпуснатите финансови средства по нея ще бъдат разпределяни, харчени и контролирани ефективно, прозрачно и целесъобразно, заяви Румен Радев. Президентът подчерта, че най-лесният начин кохезионната политика да бъде компрометирана е, ако се допуснат корупционни схеми с тези средства. По време на срещата държавният глава отбеляза възможността Комитетът на регионите да участва по-активно в процеса на децентрализация в България.", "date": "2018.06.06", "title": "Радев: ЕС не може да бъде силен на, ако дори една от страните в него е слабо звено"}
{"url": "https://www.24chasa.bg/novini/article/6900282", "text": "Радослав Колев, рецидивист, осъден с лишаване от свобода в размер на 26 години, за убийство е напуснал Централния софийски затвор на 3 април т.г. Хората, които разполагат с информация, могат да сигнализират на тел. 112 или в най- близкото поделение на МВР при гарантирана анонимност.                                                                                                                                                                                                                                                                                                                       ", "date": "2018.06.06", "title": "Продължава издирването на Радослав Колев"}
{"url": "https://www.24chasa.bg/novini/article/6900287", "text": "Германската канцлерка Ангела Меркел изключи днес възможността за възстановяване на формата Г-8 на водещите индустриални държави, от който Русия беше отстранена, след като анексира Крим, предадоха Асошиейтед прес и ТАСС, цитирани от БТА.  Меркел каза по време на своята първа сесия за отговаряне на въпроси на депутати в германския парламент - процедура, въведена от създадената през март управляваща коалиция - че изключването на Русия е било неизбежно. По думите й засега е невъзможно Русия да се присъедини отново към Г-7. Новата процедура беше договорена от управляващата коалиция и предвижда Меркел да отговаря на депутатски въпроси три пъти в годината. Досега в Германия нямаше практика ръководителят на германското правителство да взаимодейства пряко с парламентаристите на подобни сесии, отбелязва АП. Канцлерката беше попитана от депутат от партия \"Алтернатива за Германия\" дали изключването на Русия от Г-8 е било правилно и дали е добре да се възстанови този формат. Тя отбеляза, че страните, които влизат в Г-7, се придържат към общи ценности, включително спазването на международното право. Според нея анексирането на Крим от Русия е било \"крещящо нарушение\" на международното право. Меркел обаче се застъпи за поддържане на диалог с Русия, включително от гледна точка на съществуващите разногласия. \"Има постоянни контакти, има контакти във формата Г-20. Трябва да разговаряме помежду си и ние правим това\", каза Меркел. Германската канцлерка заяви, че очаква \"трудни обсъждания\" на срещата на върха на Г-7 в Канада по-късно тази седмица. Меркел обеща да положи усилия, за да гарантира, че комюникето от форума няма да падне под договореностите от лидерските срещи на Г-7 и Г-20 миналата година. Тя отбеляза, че междувременно САЩ са се изтеглили от Парижкото споразумение за климата и иранската ядрена сделка, а също така налагат мита върху вноса на алуминий и стомана от свои съюзници. По думите й това свидетелства за \"сериозни проблеми с многостранните споразумения\". Депутатът от \"Алтернатива за Германия\" Готфрид Кюрио обвини Меркел, че без необходимост е наводнила Германия с мигранти през 2015 г. с политиката си на отворени врати. Той изрази мнение, че тя е причинила \"най-тежката вреда\" на страната, която й е струвала \"стотици милиарди\". Депутатът изтъкна, че служителите на федералната служба за бежанците са били доведени до състояние на \"марионетки на една пропускателна култура\". \"Кога ще подадете оставка?\", попита Кюрио. Меркел защити решението си, казвайки, че \"изключителната хуманитарна ситуация\" е била посрещната с голяма отговорност от Германия. През 2015-2016 г. в страната пристигнаха над 1 милион мигранти от конфликтни зони в Близкия изток и Африка, припомня АП.", "date": "2018.06.06", "title": "Германските парламентаристи зададоха \nна Меркел въпроси, свързани с Русия"}
{"url": "https://www.24chasa.bg/novini/article/6899934", "text": "Президентът Румен Радев беше надпартиен, но стоейки заедно със своя шеф Корнелия Нинова вече не е надпартиен. Това каза премиерът Бойко Борисов пред журналисти в Божурище, цитиран от БТА. По думите му всички изказвания на президента Радев всеки ден са срещу правителството. Борисов не разбира защо е оприличен като \"слуга на Путин\", а президентът Радев е бил пръв там и за него няма подобни изказвания.", "date": "2018.06.06", "title": "Борисов: Президентът Румен Радев вече не е надпартиен"}
{"url": "https://www.24chasa.bg/novini/article/6899943", "text": "Министърът на туризма Николина Ангелкова заяви пред журналисти преди участието си в блиц контрола в ресорната парламентарна комисия, че министерството спазва българското законодателство, което се потвърждава и от проверки на плаж \"Слънчев бряг юг\". Ако има друга информация, която е извън компетенциите на Министерството и се отнася до други компетентни органи, по закон трябва да бъде сезиран този орган и да се направи съответната проверка, допълни министърът, предаде БТА.  Ангелкова направи този коментар по повод изказване на вицепремиера Валери Симеонов, че ще сезира прокуратурата за незаконни обекти на плаж \"Слънчев бряг юг\". Когато се отдава на концесия или под наем морски плаж, наемателят има право по закон да ползва до два процента основна и два процента допълнителна търговска площ, като предложеното от концесионера отговаря на нормативните изисквания и схемата за поставяне на преместваеми обекти е одобрена от Министерството на туризма, каза министърът. Законът за устройството на територията има ясна дефиниция за това какво е преместваем обект, напомни Ангелкова и допълни, че това се потвърждава и от трайната практика на съда, който е и компетентен орган да прецени дали са извършени законосъобразни действия или не. По повод други твърдения на вицепремиера Ангелкова отново напомни, че закон министърът на туризма няма права да продава плажове, а само да ги управлява и стопанисва. В отговор на въпрос министърът каза, че на този етап не се подготвят промени в Закона за устройството на Черноморското крайбрежие, с които да се регламентира дивото къмпингуване. Тя напомни, че сега по закон е забранено разполагането на каравани и палатки на \"активната пясъчна площ\". Ако се намери някакъв баланс, готови сме да обсъдим тази тема, защото е важно да има регулация и е важно да се даде възможност на хората, които искат да къмпингуват, да могат го направят и то по облекчен режим, коментира министърът. В отговор на депутатски въпрос по темата министърът на туризма отново заяви, че изцяло се ръководи в действията си от закона. Всичко, което е одобрено от мен като схема за преместваеми обекти в случая, изцяло отговаря на изискванията на Закона за устройството на Черноморското крайбрежие, изтъкна Ангелкова пред членовете на комисията. Тя заяви, че е озадачена, че всяко лято се прави едно и също и напомни, че през юли миналата година за същите обекти на \"Слънчев бряг юг\" вицепремиерът е изпратил сигнал до РДНСК за тяхната проверка. Министърът цитира данни от нея, според които обектите са разположени на места съобразно одобрената схема, отговарят по площ, съгласно издадените разрешения за поставяне. Проверените обекти могат лесно да бъдат демонтирани, без да се измени теренът, върху който са поставени, е сред другите заключение на РДНСК от миналия юли. В решението на РДНСК се изтъква също и, че контролът на преместваемите обекти на плажовете е задължение на общинската администрация. Освен това министърът напомни, че това са обекти от повече от десет години, с издадени схеми и разрешения от МРРБ, когато плажовете са били към това ведомство. Министърът каза, че е притеснена от това, че всичко се прави в началото летния сезон и това уврежда имиджа на България като туристическа дестинация.", "date": "2018.06.06", "title": "Ангелкова: Компетентните органи трябва да кажат дали има нарушения при обекти на плаж \"Слънчев бряг юг\""}
{"url": "https://www.24chasa.bg/novini/article/6899925", "text": "Постоянна мярка „Задържане под стража“ е наложена на 52-годишен мъж от Районния съд в Дулово, по обвинение в изнасилване на трудно подвижна възрастна жена, която е привел в безпомощно състояние. Престъплението е било извършено на 1 юни тази година в полунощ в село на територията на община Дулово. Съпричастността на обвиняемия към деянието е установена по откритите дактилоскопски следи. Насилникът е бил разпознат от пострадалата. Той е извършил насилието в изпитателния срок на предходно осъждане. Определението на Дуловския районен съд подлежи на обжалване пред Окръжния съд в Силистра.", "date": "2018.06.06", "title": "Задържаха 52-годишен мъж за изнасилване на възрастна жена в дуловското село Межден"}
{"url": "https://www.24chasa.bg/novini/article/6899940", "text": "Районният съд в Свиленград определи мярка за неотклонение \"задържане под стража\" на 49-годишен шофьор на камион, в който бяха открити 23-ма нелегални имигранти от Пакистан и Афганистан. Мярката бе поискана от прокуратурата, съобщи пресцентърът на държавното обвинение. Обвинението е за подпомагане на чужденци незаконно да преминат през страната. Случаят е от миналата събота. Тогава при специализирана акция на \"Гранична полиция\" по пътя Ивайловград-Любимец бе спрян тир, който впоследствие се оказа натоварен с бегълци, които незаконно влезли у нас от Гърция. Обвиняемият бил на волана на товарния автомобил, в който мигрантите били превозвани в специално изграден тайник. Решението може да бъде обжалвано в тридневен срок пред Окръжния съд в Хасково.", "date": "2018.06.06", "title": "Съдът задържа под стража шофьор на камион с 23-ма нелегални имигранти"}
{"url": "https://www.24chasa.bg/novini/article/6899966", "text": "Невиждана градушка в района на хижа \"Преспа\" в Преспанския дял на Родопите натрупа над 15 см бяла покривка. \"Тревата на поляните наоколо е висока 30-40 см. и цялата е покрита в бяло\". Бялата покривка натрупа за около един час непрекъснат валеж от ледени топчета\", каза хижарят на \"Преспа\" Асен Апостолов. Според него боровинките в района на хижата и в радиус от 7-8 км. са съсипани, но за сметка на това градушката благоприятства за растежа на дивите гъби.", "date": "2018.06.06", "title": "Градушка натрупа 15 см покривка в Родопите (Снимки)"}
{"url": "https://www.24chasa.bg/novini/article/6899987", "text": "9-месечно бебе е с комоцио след катастрофа в Габрово, съобщават от ОДМВР - Габрово. На 04.06.2018 г., около 12.30 ч., на ул. Индустриална, Габрово, възникнало ПТП между тежкотоварен автомобил „Пежо Боксер“, управляван от 28-годишен мъж от Габрово, лек автомобил „Форд Фиеста“, управляван от 31-годишен мъж от Ямбол, и лек автомобил „Рено Клио“. Товарният автомобил и „Форд“-ът се движили в посока Северна индустриална зона, като водачът на лекия автомобил „Форд“ предприел маневра „завиване в обратна посока“. Водачът на движещия се след него товарен автомобил не успял своевременно да намали скоростта и да спре, като го ударил в лявата странична част. В резултат на инерцията от удара, лекият автомобил преминал през насрещната лента и се блъснал в спрения на банкета лек автомобил „Рено“, с водач – 43-годишен мъж от Велико Търново. При инцидента пострадали водачът на „Форд“-а, който е с болки в областта на гръбначния стълб, и пътувалите с него 30-годишна жена от Ямбол, с фрактура на таза, и 9-месечно момиченце с комоцио. Тримата са настанени в МБАЛ-Габрово, без опасност за живота. На местопроизшествието е извършен оглед. Причините за инцидента са в процес на изясняване. Водачите са тествани за употреба на алкохол – техническото средство отчело нулеви резултати. По случая е образувано досъдебно производство.", "date": "2018.06.06", "title": "Бебе е с комоцио след катастрофа в Габрово"}
{"url": "https://www.24chasa.bg/novini/article/6899913", "text": "НЕК е стартирала процедура за консултант, който да оцени оборудването и на площадката на АЕЦ \"Белене\", както и на всички активи и пасиви. Това заяви на ядрена конференция във Варна изпълнителният директор на Българския енергиен холдинг Петьо Иванов. Това е първата стъпка към създаването на проектна компания. Тя ще е 100% собственост на НЕК, докато в нея не влезе потенциален бъдеш инвеститор, заяви той. За да стане това обаче, трябва решение на Народното събрание, което да даде мандат на Министерството на енергетиката да продължи дейностите по проекта \"Белене\". Иванов се надява това да стане в четвъртък, за да бъде законосъобразно харченето на пари за проекта. Към момента, след решението за спиране на проекта, единствените законни разходи са тези за поддържане на оборудването и на площадката.  Иванов заяви, че има интерес от нов инвеститор, но обществото щяло да го научи, когато му дойде времето. Той уточни, че това е сериозно име в ядрения сектор, не е от Европа, не са и други китайци.   Шефът на БЕХ потвърди интереса на \"Фраматом\" и \"Арева\", заяви, че \"Росатом\" винаги са твърдяли, че са готови да участват под различна форма в проекта. ", "date": "2018.06.06", "title": "Петьо Иванов: НЕК е стартирала процедура за оценител на активите на \"Белене\""}
{"url": "https://www.24chasa.bg/novini/article/6899379", "text": "Проектите на „зеленото предизвикателство“ представи вчера Българо-американска кредитна банка в галерия Кредо Бонум. Арт инсталацията е с наградените продукти в конкурса и е посветена на Световния ден на опазването на околната среда. Зелените идеи отново станаха приятен повод за събиране на журналисти и „зелено – мислещи“ хора на едно място. Първото издание на конкурса „БАКБ Предизвикателство” приключи успешно през април и три екипа от дванадесетте финалисти си тръгнаха с парични награди. Най-висока оценка от журито получи разработката Streebl на Божидар Христов и Боян Христов, които грабнаха премията от 20 хил. лв. със своята иновативна стойка за велосипеди, заключваща автоматично рамката. Наградата от 3 хил. лв. отиде при Сабина и Божидар Максимови за проекта им ЗЕРА. Те предлагат решение за нулеви отпадъци от пластмаса, като осигуряват чаши за многократна употреба и логистиката им за големи събития. Третият отличен продукт е Заралийската занаятчийска работилница за млечни продукти на Мина Варджиева, която получи премията от 2 хил. лв. Тя ще организира занаятчийски обучения и демонстрационни производства на ръчен кашкавал, бяло саламурено сирене в дървен калъп, домашно масло и кисело мляко. Към тях на събитието днес се присъедини и Галя Георгиева със своите био сладка от ягоди, малини и череши, които вече произвежда с марката „Запечатано с любов. Финалисти в конкурса „БАКБ Предизвикателство” бяха 12 предприемачи, които в продължение на три месеца преминаха интензивно обучение. Сред най-добрите проекти имаше идеи за суперхрана от водорасли, мобилна автомивка за почистване без пара, ферма за охлюви, иновативна маска срещу мръсен въздух, електронни бизнес картички и още много страхотни идеи, които очакваме да бъдат реализирани и да променят бъдещето.", "date": "2018.06.06", "title": "Среща с финалистите от „БАКБ Предизвикателство”  и идеите, които ще променят бъдещето"}
{"url": "https://www.24chasa.bg/novini/article/6899901", "text": "Адвокатите на 14-те обвиняеми по делото за проповядване на верска омраза и призоваване към ислямска война, което се води в окръжния съд в Пазарджик, поискаха от съда, на поредното заседание в сряда, отстраняването на експертите арабисти. Като мотив защитниците посочиха, че вещото лице Милко Василев е бил служител на ДАНС, поради което е предубеден, а Весела Тодорова била преподавател по арабска литература, а не специалист по арабистика. Съдия Кристина Пунтева обаче отхвърли иска за отзоваване на вещите лица като неоснователен и посочи, че те са назначени още през февруари и тогава не е имало възражение срещу тяхната компетентност. В хода на съдебното дирене експертът Милко Василев отговаряше на въпроси, касаещи превода на книгата \" Вероотстъпничество\", преведена от обвиняемата Александрина Ангелова и разпространявана сред мюсюлманите в джамията \" Абу Бекир\" в Пазарджик. Според вещото лице езикът на омразата в книгата е използван за консолидиране на мюсюлманите срещу представителите на други религии. Заседанието на съда продължи с разпит на вещите лица по комплексната арабистка експертиза на веществени доказателства, иззети в хода на досъдебното производство.", "date": "2018.06.06", "title": "Адвокати с неуспешен опит да отстранят експертите по делото за проповядване на радикален ислям"}
{"url": "https://www.24chasa.bg/novini/article/6900013", "text": "Берачи на гъби предлагат новородена сърничка, затворена в найлонова торба, за 5 лева. За това алармират от фондация \"Дивите животни\" в страницата си във фейсбук. Берачите опитали да продадат новороденото на мъж, който се спрял при тях да си купи гъби. След последвала схватка той успял да изтръгне торбата с животното, след което се свързал с фондацията, за да им го предаде. Мъжът е с травма на китката, в следствие на схватката. В последните няколко седмици стана ясно, че в нашата страна цари тотално незнание по отношение на поведението на сърните и това, че оставят малките си да лежат сами, докато се хранят те наблизо в гората. Доста хора се подлъгват по това, че намират само малкото сърне и го мислят за изоставено, а взимайки го те реално го отнемат от майката. Липсата на информираност не е обаче най-страшния проблем, обричащ много малки сърнета на гибел или живот в плен. Вчерашния случай показа далеч по-страшната реалност, а именно това, че има хора, цели групи, които целенасочено претърсват гората за малки сърнета. Имахме непотвърдена информация, че нещо такова се случва в някои села около София, но до този момент не се беше потвърдила. Вероятно се случва и в другите райони на страната. Малката Нели е само на ден. Пъпната връв не е изсъхнала още. Тя е само килограм живот, но вече е средство за печалба за някой. Вчера мъже предлагащи за продажба гъби, са предложили на човека, който се е спрял заради гъбите, да купи малко сърне за 5 лв. Представете си, отварят ти плика и питат \"Искаш ли го и това за 5 лв?!\" и ти онемяваш. Новороденото сърне лежи тихичко в локва от урината си в найлоновата пазарска торба и съдбата му е тенджерата или домашен любимец на някой... След последвалата схватка, сърнето е взето и предадено на нас, а човекът спасил сърнето от печалбарите е с травма на китката, не знаем за сега колко сериозна. Новородената Нели дълго ще плаче за майка си, а майката ще я търси напразно... Моля ви, ако забележите малко сърне в двор или Ви предложат за продажба или знаете че това се случва някъде и разполагате с конкретни факти, сигнализирайте Регионална дирекция по горите за съответния район. Горските имат право да конфискуват, да съставят актове и да налагат санкции за животни, които са ловни видове.", "date": "2018.06.06", "title": "Берачи на гъби предлагат новородена сърничка за 5 лв. на мъж, той им я отмъква"}
{"url": "https://www.24chasa.bg/novini/article/6900032", "text": "Главата на Гръцката православна църква архиепископ Йероним смята, че въпроси като този за спора за името на Македония, не се решават с протести, предаде агенция МИА. За разлика от протеста в Атина преди четири месеца, когато Гръцката православна църква подкрепи митинга, организиран срещу името на Македония и участваше с трима представители в него, сега архиепископът казва, че позицията му е, че тези въпроси не се решават с протести. \"Позицията на църквата е твърда, казваме това и го повтаряме. Църквата каза: не е лесно да дадем, да дадем назаем името Македония. Позицията ми е, че тези въпроси не се решават с протести, с викове и т.н. Отговорен е парламентът, ще вземе решение, ще поеме отговорност и още нещо. Парламентът не е сам, гласуван е от народа\", каза Йероним в отговор на журналистически въпроси след посещението си в екологичен център за предучилищно образование.", "date": "2018.06.06", "title": "Гръцкият архиепископ Йероним: Спорът за името на Македония не се решава с протести"}
{"url": "https://www.24chasa.bg/novini/article/6900026", "text": "Адвокатът на президента на САЩ Руди Джулиани заяви, че севернокорейският лидер Ким Чен Ун е \"бил поставен на колене\" и че след отменената среща на върха между двамата лидери е \"молел\" за среща с Тръмп, предаде ДПА. Джулиани, който е на посещение в Израел, подчерта, че Тръмп е отменил срещата с Ким, защото севернокорейският лидер е отправил заплахи за ядрена война и обиди към висши американски представители, предаде БТА.  \"Казахме, че при тези условия няма да има среща на върха\", заяви Джулиани на конференция за капиталовите пазари в Тел Авив, организирана от вестник \"Глоубс\". \"Ким Юн Ун падна на колене и молеше за среща - тъкмо това положение, в което бихте искали да бъде\", заяви Джулиани, като сбърка името на севернокорейския лидер, като го нарече\"Ким Юн Ун\" вместо \"Ким Чен Ун\". Джулиани е бивш кмет на Ню Йорк и е смятан за близък довереник на президента. Той представлява Тръмп в разследването на специалния прокурор Робърт Мълър за руска намеса в президентските избори през 2016 г. и възможни връзки на предизборния му екип с Русия.", "date": "2018.06.06", "title": "Адвокатът на Тръмп за Ким Чен Ун: Ким Юн Ун падна на колене и молеше за среща"}
{"url": "https://www.24chasa.bg/novini/article/6900074", "text": "Турският президент Реджеп Тайип Ердоган заяви, че притежаването на хладилник в дома е знак за просперитет, с което предизвика нова полемика преди предсрочните президентски и парламентарни избори в Турция на 24 юни, предаде в.\"Хюриет дейли нюз\". На предизборен митинг вчера в Сакария /Северозападна Турция/ Ердоган сравни цифри за продажбите на коли и хладилници от началото на управлението на Партията на справедливостта и развитието през 2002 г. и днес. Той посочи, че през 2002 г. са били продадени 91 000 коли, а миналата година - 723 000 коли. Президентът отбеляза също, че през 2002 г. са били продадени 1 088 000 хладилници, а миналата година - 3 107 000. Това значи, че няма бедни хора. Ако има хладилник във всяка къща, ние сме на определено равнище на просперитет, заяви Ердоган. Думите му предизвикаха вълна от реакции в социалните мрежи, като автори на критични коментари посочиха, че в почти всеки дом в Турция има хладилник от няколко десетилетия, предаде БТА. Кандидатът за президент на основната опозиционна Народнорепубликанска партия Мухаррем Индже също критикува Ердоган за неговото изявление. Последната реч на Ердоган показва, че той толкова много се е отдалечил от хората на улицата. В хралупи на дървета ли си съхранявахме храната преди теб, Ердоган?\", каза Индже на предизборен митинг вчера в окръг Айдън /Югозападна Турция/. Той си мисли, че дори един хладилник е лукс за тази нация, а самият той пие бял чай, който струва 4 500 турски лири /975 долара/. Нашите граждани имаха хладилници в домовете си от 40 години, но Ердоган ги изпразни в последно време, добави Индже.", "date": "2018.06.06", "title": "Ердоган: Притежанието на хладилник в дома е знак за просперитет"}
{"url": "https://www.24chasa.bg/novini/article/6900075", "text": "59-годишен московчанин бе задържан във Варна, след като се оказа, че е издирван с червена бюлетина на Интерпол Москва и заповед за арест на Хорошевския районен съд в руската столица. Върховната касационна прокуратура на България е уведомена с искането на властите в Руската федерация техният гражданин да бъде екстрадиран. Състав на Варненския окръжен съд го задържа под стража за 40 дни, докато пристигнат необходимите документи с искането за екстрадиция. След това магистратите ще преценят дали той да бъде предаден на руските власти. Издирваният руски гражданин е бил идентифициран и задържан на летище Варна на 1 юни тази година. Съдебните власти на Русия го издирват за опит за документна измама в особено големи размери, представляваща особено тежък случай. Престъплението е извършено в съучастие в периода от декември 2015 до януари 2016 г., при който е направен опит да бъде получено без правно основание имущество на стойност над 74 млн. рубли.", "date": "2018.06.06", "title": "Във Варна задържаха руснак, издирван от Интерпол"}
{"url": "https://www.24chasa.bg/novini/article/6900091", "text": "Германската канцлерка Ангела Меркел изключи днес възможността за възстановяване на формата Г-8 на водещите индустриални държави, от който Русия беше отстранена, след като анексира Крим, предадоха Асошиейтед прес и ТАСС, цитирани от БТА. Меркел каза по време на своята първа сесия за отговаряне на въпроси на депутати в германския парламент, че изключването на Русия е било \"неизбежно\". По думите й засега е невъзможно Русия да се присъедини към Г-7. Новата процедура беше договорена от управляващата коалиция и предвижда Меркел да отговаря на депутатски въпроси три пъти в годината. Досега нямаше практика ръководителят на германското правителство да взаимодейства пряко с парламентаристите на подобни сесии. Канцлерката беше попитана от депутат от партията \"Алтернатива за Германия\" дали изключването на Русия от Г-8 е било правилно и дали е добре да се възстанови този формат. Тя отбеляза, че страните, които влизат в Г-7, се придържат към общи ценности, включително спазването на международното право. Според нея анексирането на Крим от Русия е било \"крещящо нарушение\" на международното право. Меркел обаче се застъпи за поддържане на диалог с Русия, включително от гледна точка на съществуващите разногласия. \"Има постоянни контакти, има контакти във формата Г-20. Трябва да разговаряме помежду си и правим това\", каза тя. Канцлерката заяви, че очаква \"трудни обсъждания\" на срещата на върха на Г-7 в Канада по-късно тази седмица. Меркел каза, че ще положи усилия, за да гарантира, че комюникето от форума няма да падне под договореностите от лидерските срещи на Г-7 и Г-20 миналата година. Тя отбеляза, че междувременно САЩ са се изтеглили от Парижкото споразумение за климата и иранската ядрена сделка, а също така налагат мита върху вноса на алуминий и стомана от свои съюзници. По думите й това свидетелства за \"сериозни проблеми с многостранните споразумения\".", "date": "2018.06.06", "title": "Меркел: Присъединяването на Русия към Г-7 засега е невъзможно"}
{"url": "https://www.24chasa.bg/novini/article/6900077", "text": "Лидерът на косовското движение Самоопределение Албин Курти заяви, че за държавността и развитието на Косово по-важно е обединението на разделения град Митровица, отколкото да получи място в ООН, съобщи агенция МИА. Косовска Митровица е разделена на две - северна част, населена предимно със сърби, и южна, албанска част, предава БТА.  Курти съобщи на страницата си във Фейсбук, че на днешната си среща с докладчика на Европейския парламент за Косово Игор Солтес е станало дума за политическото и институционалното състояние, правосъдието и мисията ЕУЛЕКС, както и за социалните и икономическите измерения на страната. Сега, когато отбелязваме едно десетилетие от идването на мисията ЕУЛЕКС, може да кажем, че тази мисия не успя както по отношение на военните, така и на мирновременните престъпления, се казва в съобщение на Самоопределение.", "date": "2018.06.06", "title": "Лидерът на \"Самоопределение\": За Косово по-важно е обединението на Митровица, \nотколкото място в ООН"}
{"url": "https://www.24chasa.bg/novini/article/6899731", "text": "Правителството прекрати процедурата за предоставяне на концесия за услуга за морски плаж „Албена“, община Балчик. Причината е установяване на несъответствие при условията, зададени с конкурсната документация, което води до неспособност концендентът да приложи правилно критериите за възлагане и последваща невъзможност да бъде изготвена правилно изисканата документация за участие от страна на кандидатите. При изпълнение на законовите изисквания Министерството на туризма ще възстанови депозитите и ще върне гаранциите за участие в конкурса на участниците.", "date": "2018.06.06", "title": "Прекратяват процедурата за предоставяне\nна концесия за услуга за плажа „Албена“"}
{"url": "https://www.24chasa.bg/novini/article/6899722", "text": "Парлментът затяга контрола над търговията с горива с нов закон, който народните представители приеха в сряда. Законопроектът за административното регулиране на икономически дейности, свързани с нефт и продукти от нефтен произход беше внесен средата на март от шефа на комисията за борба с контрабандата и сивата икономика Емил Димитров. Промените бяха отхвърлени от земеделската и икономическата комисия, но намериха подкрепа от 3 комисии - бюджетна и енергийна, както и от водещата комисия, която е за борба с контрабандата. Димитров заяви, че е поел ангажимент към браншови организации да внесе промени между първо и второ четене, по текстове,по които се е стигнало до консенсус. Той поясни, че сред промяната в текстовете ще бъде разписано, че земеделците, които ползват бензиностанциите за собствени нужди не трябва да отговарят на изискванията на Закона за устройството на териториите, като вътрешните обекти ще могат да зареждат до 1000 л. Между първо и второ четене ще бъдат уеднаквени и депозитите за бензиностанция и газостанция. Димитров уточни, че в първоначалния вариант е имало много голяма разлика в изискваните депозити, а сега той ще бъде 20 000 лв. и за двата типа обекти. Промените предвиждат лицата, които търгуват на едро с нефт да предоставят подробна информация за дейностите, както документи за собственост, като ще се посочват и точните GPS координати на обектите и съоръженията. Промените бяха приети с 109 гласа \"за\", 21 народни представили гласува за отхвърляне на промените, а 14 депутати се въздържаха. След обнародване в Държавен вестник ще има 6-месечен срок, в който промените трябва да влязат в сила, като се предвижда промените в Закон по отношение на минималния складов капацитет на данъчните складове за съхранение на втечнен нефтен газ да влязат в сила след 2 години.", "date": "2018.06.06", "title": "Парламентът затяга контрола над търговията с горива"}
{"url": "https://www.24chasa.bg/novini/article/6899754", "text": "Правителството предлага на Народното събрание да ратифицира Споразумението за възмездни консултантски услуги за подпомагане на Агенцията \"Пътна инфраструктура\" при въвеждането на Националната система за електронно събиране на пътни такси в България, съобщи пресслужбата на кабинета. Подписаният на 9 май т.г. документ между агенцията и Международната банка за възстановяване и развитие предвижда използване на експертизата на финансовата институция за успешното изпълнение на проекта \"Проектиране, изграждане и въвеждане на електронна система за събиране на таксите за ползване на републиканската пътна мрежа на база изминато разстояние за превозни средства с обща технически допустима максимална маса над 3,5 т (тол) и на база \"време\" за леки автомобили с обща технически допустима максимална маса до 3,5 т (електронна винетка)\". За да бъде постигнато това, банката ще изпълнява дейности по контрол и осигуряване на качеството при внедряването на електронната система за събиране на таксите за ползване на републиканската пътна мрежа. Експертите й ще оказват помощ в процесите по надзор и последващо тестване на цялата изградена електронна система. Банката ще консултира изготвянето на анализ и определяне на тарифите за пътно таксуване и обхват на мрежата. За изпълнението на тази дейност ще бъде спазено европейското законодателство в областта на пътното таксуване. Агенцията \"Пътна инфраструктура\" ще получи помощ и при въвеждането на Европейската услуга за електронно събиране на такси в България с оглед осигуряване на оперативна съвместимост.", "date": "2018.06.06", "title": "Споразумението за консултантски услуги \nза толсистемата се предлага за ратификация"}
{"url": "https://www.24chasa.bg/novini/article/6899765", "text": "\"Обичам да гледам българското до немското знаме и на европейския съюз. Това ме прави истински щастлив. Vielen Dank\". Така премиерът Бойко Борисов се обърна към гостите на откриването на завода на “Мултивак България” в Индустриална зона Божурище. Борисов заяви, че се радва и че в България огромната част от инвеститорите са от семейния бизнес в Германия. “Гръбнакът на немската икономика са семейните фирми в Германия”, каза премиерът. И изброи инвестициите в заводи в Севлиево, Дулово, Габрово, Божурище от такива фирми. Те били изключително гъвкави, приспособими, всичко което произвеждат било за износ. “Това беше гола поляна, всички знаете. Само преди няколко години, когато стартирахме тази индустриална зона, знаех колко трудности ще имаме - осветление, канализация, пътища, водоснабдяване. Всичко се изгради наново, като един нов град, на практика”, каза Борисов. И добави: “Тези, които са идвали си спомнят. Сигурен съм, че не са могли да го намерят, все едно нов град имаме”, заяви премерът. Той благодари на кмета на Божурище, на държавата и общината, които бързо направили съответствията, за да може да се издадат строителните разрешения и заводът да стане факт. Според премиера частникът не губе време, вече трети ден заводът работел и то на пълен капацитет. “Накрая да има малко и за опозицията. За радост инвестициите в България са се повишили с над 2 млрд. лв”, каза Борисов. Те вече били в заводи, фабрики, производство, а не в сферата на услугите. „Това, което е много важно за инвеститорите - 10% плосък данък, икономически растеж, стабилно евро-лев и огромен фискален резерв. И най-ниският втори дълг в Европейския съюз“, заяви премиерът. След това се обърна към присъстващите от бизнеса: “И за по-голяма ваша сигурност, ние кандидатестваме за чакалнята на еврото и за членство в банковия съюз, така че инвестициите в дългосрочен план да са гарантирани в дългосрочен период” Зам.-министърът на икономиката Александър Манолев съобщи, че само шест месеца след разговори с представители на компанията в Мюнхен, инвестицията е факт. “Това е поредната немска инвестиция в България. Това показва, че страната ни е все по-конкурентна”, каза той. Манолев добави, че следвайки резултатите от проучването на Германо-Българската индустриално-търговска камара, над 90% от съществуващите у на немски инвеститори, биха продължили да влагат средства в страната ни.", "date": "2018.06.06", "title": "Борисов: Vielen Dank! Да виждам българското до немското знаме ме прави истински щастлив (ОБНОВЕНА)"}
{"url": "https://www.24chasa.bg/novini/article/6899777", "text": "Четвъртото издание на конкурса “Големите малки” се оказа и най-успешното от всички досега. Рекорден брой фирми - 100 на брой, се регистрираха до изтичането на крайния срок 31 май. Така конкуренцията за наградите ще бъде по-жестока от всякога. Всеки от десетте победители ще получи безплатна реклама на стойност 10 хил. лева в печатните и онлайн издания на “Медийна група България” (МГБ). В следващите две седмици журито ще разгледа кандидатурите и ще отсее 10-те победители. Имената им ще бъдат обявени на тържествена церемония, която ще се състои на 25 юни в “София Тех парк”. Право на участие в конкурса имаха всички компании, които отговарят на законовите определения за малка фирма - до 50 служители и оборот под 10 млн. евро на година. Те трябваше да аргументират пред журито защо смятат, че техният малък бизнес е “голям”, като разкажат историята на своята фирма и представят идеите си за неговото развитие в близките 5 години. Малките и средните предприятия са гръбнакът на икономиката. Те са тези, които разкриват най-много работни места, плащат данъци и осигуряват просперитета на нацията. “Рекламата осигурява на бизнеса достъп до повече клиенти. А новите клиенти носят повече продажби, повече поръчки, повече работни места, повече инвестиции в развитие на бизнеса”, коментира Венелина Гочева, издател на “24 часа”. Партньори на тазгодишната кампания са Министерството на икономиката, Агенцията за насърчаване на малкия и среден бизнес, КРИБ, Българската агенция за експортно застраховане, Пощенска банка, Мтел, DHL Express България, “Михалково”, “София Тех парк” и All Channels Communication.", "date": "2018.06.06", "title": "Рекорден брой фирми участват в “Големите малки”"}
{"url": "https://www.24chasa.bg/novini/article/6899764", "text": "Албанската полиция съобщи, че е арестувала четирима албанци за това, че помогнали на 16 пакистанци и един сириец, които преминали границата от съседна Гърция, нелегално да стигнат до западноевропейски страни, съобщи Асошиейтед прес, цитирана от БТА.  Четиримата може да бъдат осъдени на до десет години затвор и да бъдат глобени до 8 милиона леки /75 хиляди долара/, ако съдът ги намери за виновни. Макар Албания да не бе част от широко използвания мигрантски маршрут към Западна Европа, от време на време на нейна територия са спирани групи, които се опитват да стигнат до Северна Черна гора. По-рано тази година Тирана постигна споразумение с Европейския съюз да й бъде оказана помощ в управлението на границите и да бъдат разположат екипи там, за да реагират на потенциалния поток мигранти. Местните медии съобщават, че стотици полицаи са били насочени към гръцката граница, за да спират преминаването на мигранти - стъпка, която правителството официално все още не е оповестило.", "date": "2018.06.06", "title": "Албанската полиция арестува четирима души за нелегален трафик на мигранти"}
{"url": "https://www.24chasa.bg/novini/article/6899761", "text": "Учени от Чикагския университет откриха доказателства, че континенталната земна кора се е образувала преди да изминат 350 милиона години след формирането на Слънчевата система, съобщи Лента. Това може да означава, че Земята е била обитаема много по-рано от приетата досега хипотеза. Континенталната кора изгражда континенталния шелф. Тя се състои от седиментни и гранитни скали. Формирала се е от млади вулканични скали и е богата на силициев диоксид и минерали, необходими за появата на живите организми. Малка част от тези древни минерали обаче се съдържа все още в земната кора. Това затруднява изучаването на обстоятелствата около формирането на геоложките обвивки на планетата. Към тези минерали се отнасят цирконите, чиято възраст може да превишава 4 милиарда години, предаде БТА Геолозите са анализирали съотношението на стронциевите изтопи в скали, съдържащи циркон в северната част на Канада. Това е позволило да определят, че съдържанието на силициев диоксид в тях е отпреди 4,2 - 4,4 милиарда години. Достатъчно основание да се смята, че тогава континенталната кора вече е съществувала. Това заключение противоречи на традиционната представа, че земната кора е била гореща и суха в продължение на милиард и половина години след образуването си. Континенталната кора оказва значително влияние върху процесите в атмосферата, върху състава на морската вода и наличието на хранителни вещества, необходими за развитието на живота. Наличието й свидетелства, че астероидните бомбандировки върху Земята не са били интензивни. В противен случай те биха затруднили нейното формиране.", "date": "2018.06.06", "title": "Учени опровергаха популярната представа за появата на живота на Земята"}
{"url": "https://www.24chasa.bg/novini/article/6899781", "text": "Британски учени откриха, че обонянието изчезва, когато човек е зает или разсеян, съобщи \"Дейли мейл\". Това е първият случай, при който състоянието, наречено \"непреднамерена обонятелна слепота\", е доказано чрез експеримент. \"Открихме, че хората по-рядко забелязват миризмата, ако са сериозно заети с някаква работа\", каза Софи Форстър от Съсекския университет, предаде БТА. \"На много от нас се е случвало да работим в някаква стая и човек, който влиза отвън, да каже, че вътре мирише на нещо, например на нечий обяд. Хората в стаята обаче не могат да усетят миризмата\". По думите на д-р Форстър само 20 минути са необходими на мозъка, за да не може повече да усеща миризмата. Феноменът е известен като обонятелно свикване. \"Нашето изследване може да има редица приложения. Например, то показва, че ако сте заети с някаква работа, може да сте по-малко изкушени от миризми на храна. Или пък, ако не искате Ваш приятел да разбере, че му печете торта за рождения ден в съседната стая, може да го разсеете с редене на пъзел за 20 минути\", обясни д-р Софи Форстър. Учените възложили на участниците в проучването задача, изискваща концентрация, после ги помолили да потърсят в стаята предмет със силна миризма на кафе. След като напуснали помещението, участниците били помолени да го опишат и да отговорят на въпроси, с които да бъде определено дали са усетили миризмата. Резултатите показали, че 42,5 процента от участниците, чието внимание било погълнато от работата, не усетили миризмата. След като се върнали в стаята, те били изненадани от силния аромат на кафе, който по-рано не били усетили. Изследването показва още, че 65% от участниците не са могли да усетят миризмата на кафе в стаята, в която се намират, защото са свикнали с нея по време на работата. Проучването проправя път за изучаване на това как хората реагират на миризмите, сигнализиращи опасност, като например дим и газ.", "date": "2018.06.06", "title": "Обонянието изчезва, когато човек е зает или разсеян"}
{"url": "https://www.24chasa.bg/novini/article/6899796", "text": "Банките няма да имат право да вдигат лихви при смяна на индекс, който се използва при пресмятането на лихвите по заеми и други операции, ако той спре да се изготвя, или ако се промени съществено. Това предвиждат окончателно приети промени в Закона за кредитните институции от парламетна. Законопроектът беше внесен от председателят на бюджетната комисия Менда Стоянова, а промените трябва да влязат в сила от 1 юли 2018 г. С решение от 2017 г. на управителния съвет на БНБ от същата дата, в която законът трябва влезе в сила - 1 юли 2018 г., 2 лихвени индекса - “Софибид” и “Софибор” вече няма да се изчисляват от БНБ. Възможните варианти след това са 2 - отпадането му или изчисляване от друга лицензирана компания. Компаниите ще бъдат задължени да изготвят и поддържат планове, в които определят действията си при съществена промяна на бенчмарк или отпадането му. Гласуването на промените на второ четене премина без дебати.", "date": "2018.06.06", "title": "Банките без право да вдигат лихви при смяна на индекс"}
{"url": "https://www.24chasa.bg/novini/article/6899484", "text": "Кое решение за спиране на \"Белене\" да бъде отменено -  това на парламента или на правителството, което е от 29 март 2012 г. Това предстои да се дебатира в енергийната комисия само след няколко часа. Виждате, че \"Белене\" променя графици, заяви зам.-председателят на енергийната комисия на парламента Валентин Николов при откриване на ядрена конференция във Варна. Така той обясни отсъствието на министъра на енергетиката Теменужка Петкова,  която била поела ангажимент да участва в нея, но пък ще трябва да защитава доклада си в комисията.  Решението на ГЕРБ, което почти точките от доклада на Теменужка Петкова, предвижда да се предложи на правителството на отмени решението си за спиране на проекта през 2012 г. Николов припомни, че това е станало след доклад на тогавашните министри Делян Добрев и Владислав Горанов. Групата на ГЕРБ настоява правителството да отмени спирането, защото не парламента започва или възобновява енергийни проекти, по закон това е задължение на изпълнителната власт.  На въпрос - това бавене на топката ли е,Николов отговори - спазване на закона.  Социалистите пък директно предлагат Народното събрание да отмени своето решение за спиране на \"Белене\" и да се даде мандат на енергийния министър на води преговори с инвеститори. Таско Ерменков от БСП заяви, че това е нормалното решение, да отмениш нещо, което си гласувал. След откриване на конференцията той замина за София, за да се търси все пак консенсусен вариант. Предлага се той да бъде - и правителството и парламентът да отменят решенията си от 2012 г. Николов от ГЕРБ заяви, че и той е съгласен на компромис.   Ако бъде размразен проекта в четвъртък, то до 31 октомври търгът за АЕЦ \"Белене\" трябва да бъде обявен. Това заяви зам.-председателят на енергийната комисия в парламента Валентин Николов в кулоарите на ядрена конференция, организирана от \"Булатом\" във Варна. Това ще бъде задължение на министъра на енергетиката Теменужка Петкова, ако бъде прието  решението, което е внесено от ГЕРБ и подкрепено от патриотите за \"Белене\". След обявяването на търга щяло да стане ясно  какъв интерес има към Белене, каза Николов.", "date": "2018.06.06", "title": "Търси се компромис кой да отмени решението за спиране на \"Белене\" - правителството или парламента"}
{"url": "https://www.24chasa.bg/novini/article/6899778", "text": ", е локализиран, съобщи министерството на вътрешните работи на Украйна, цитирано от ТАСС. Ситуацията е под контрол. Продължават да тлеят само отделни огнища - трева, подлес, паднали дървета и пънове. За потушаването на пожара са привлечени 35 единици техника и 150 пожарникари. Полицията разследва причините за възникването на пожара, предаде БТА.  Системата за контрол на радиационната обстановка бе приведена в режим на извънредна ситуация, след като првоначално бе съобщено, че основното огнище се намира в района на хранилището за отработено ядрено гориво. Украинската служба за извънредни ситуации обаче увери, че разпространение на продукти от горенето към Киев не се наблюдава, а радиационният фон, както в Чернобил, така и в украинската столица, не е надвишен. И преди са възниквали пожари в Чернобилската забранена зона, предизвикани от възпламеняване на гори и торфени площи. През април 2015 г. възникна един от най-големите пожари, обхванал 400 хектара от забранената зона. През 2016 г. също имаше пожари.", "date": "2018.06.06", "title": "Овладяха горския пожар, избухнал в Чернобил вчера (Снимки)"}
{"url": "https://www.24chasa.bg/novini/article/6899809", "text": "След като замени заплахите от ядрена война с дипломатическа любезност, севернокорейският лидер Ким Чен Ун за няколко месеца се оказа изкусен стратег в международните отношения, в невероятно състезание с Доналд Тръмп. Резкият му завой след 1 януари - когато за всеобща изненада обяви участието на Пхенян на олимпийските игри в Южна Корея, изглежда като изваден от севернокорейски наръчник по успешна дипломация, напомнят експерти. Но без съмнение безпрецедентното си влияние на международната сцена властелинът на Пхенян дължи и на импулсивността и непредсказуемостта на американския президент, обясняват те. След години на напрежение, свързано с ракетните и ядрените опити на Пхенян, които поставят континенталната американска територия в обсега на на севернокорейските бойни глави, Ким Чен Ун обяви, е дългият му поход към атомно оръжие е завършен и започна отваряне към света, като позволи изключително разведряване, предаде БТА. Първо действие: Ким Чен Ун стисна на 1 януари ръката, която му подаде южнокорейският президент Мун Дже-ин, избран през миналата година, застъпвайки се за диалог. Обстановката беше идеална, месец преди олимпийските игри в Юга, които Сеул представи точно като \"игри за мир\". Второ действие: Ким се възползва от възможността да направи нещо, което никога не си беше правил труда да върши от идването си на власт в края на 2011 г., и отдаде дължимото на китайския си покровител. След третото действие и изключително рядката среща с президента Мун в края на април, тридесетгодишният лидер се подготвя за четвърто действие, историческа среща на върха идния вторник в Сингапур с Доналд Тръмп. \"Всичко това беше предварително обмислено\", смята Ким Хьон-ук, преподавател в националната дипломатическа академия в Сеул. \"Ким знаеше, че като започне с възстановяване на междукорейските връзки, ще си отвори пътя към разговори със САЩ и ще върне Китай в играта\". След севернокорейските заплахи за ядрен апокалипсис и размяната на обиди с Доналд Тръмп, Ким Чен Ун възстанови репутацията си на цивилизован държавник, който е забавен и слуша внимателно на срещите си с Мун или с китайския президент Си Цзинпин. Паралелно той умножи жестовете на добра воля - освобождаването на американски затворници, демонтирането на полигона за ядрени опити или мораториума върху изстрелването на ракети - които ще може да напомни, щом дойде моментът, в случай на дипломатически провал. Севернокорейският лидер демонстрира известен талант да \"изправя едни срещу други регионалните играчи\", отбелязва Джун Пак, бивша служителка на ЦРУ, сега изследовател в института \"Брукингс\", и той \"вижда Пекин като ключова противогежест и вероятно като застрахователна полица пред САЩ\". Еволюцията е радикална за лидер, който за шест години никога не е напускал Северна Корея, нито се е срещал с чуждестранен държавен глава. Отсега нататък той ще впрегне всичко в дипломацията: през последните месеци на два пъти се срещна с Мун и Си и изпрати емисари във Вашингтон, град, който преди това обещаваше да превърне в пепелище. Към Пекин неговият подход е \"класически пример за балансирана дипломация\", според Гу Каб-у, преподавател в университета за севернокорейски изследвания в Сеул. \"Той стига до Вашингтон през Пекин и Сеул\", посочва Гу. За малка държава това е най-ефективният начин да увеличи дипломатическото си влияние\". Може би обаче именно Доналд Тръмп, без да си дава сметка, позволи на севернокорейския лидер да покаже дипломатическите си умения. Защото срещата на върха в Сингапур е резултат на спонтанността на американския президент, който беше приел, без да се допита до съветниците си, севернокорейската покана, предадена от Юга. И когато Тръмп неочаквано се отметна с писмо, с което отмени срещата, Мун и Ким се видяха на четири очи за втори път за няколко седмици и се появиха нови снимки, свидетелстващи за междукорейското приятелство. След броени дни Доналд Тръмп анулира анулирането. \"Ким се възползва от перфектно съвпадение\", смята Гу. \"Всичко това щеше да е невъзможно, ако Мун Дже-ин, Доналд Тръмп и Ким Чен Ун не бяха в съгласие\". По принцип, нищо не позволява да си представяме уреждане на щекотливото ядрено досие, тъй като Вашингтон и Пхенян изглеждат отдалечени на светлинни години един от друг по главния въпрос за денуклеаризацията. Според експертите обаче севернокорейската дипломатическа стратегия ще трябва също така да не допусне повторение на американската капания на натиск срещу Пхенян, в случай, че в Сингапур нещата отидат на зле. Защото ако срещата на върха се провали, Ким Чен Ун по-скоро ще продължи своята офанзива с чар, отколкото да възобнови ракетните изпитания, смята Го Мьон-хьон, експерт от института за политически изследвания \"Асан\". \"В сучая на неуспех, Южна Корея и Китай ще трябва да имат възможност да продължат да подкрепят Северна Корея в дипломатически план\", пояснява той.", "date": "2018.06.06", "title": "Само за няколко месеца Ким Чен Ун получи \nдипломатически \"нашивки\""}
{"url": "https://www.24chasa.bg/novini/article/6899808", "text": "Правителството одобри работната програма на Комуникационната стратегия на България за Европейския съюз за 2018 г. и прие Отчета за изпълнение за 2017 г. Това съобщиха от пресслужбата на Министерския съвет. Общият бюджет на програмата за 2018 г. възлиза на 900 000 лв., като за изпълнението на националния и на международния план са предвидени по 450 000 лв. В националния план на работната програма са включени дейности за повишаване информираността на българското общество за актуалните теми от дневния ред на ЕС и резултатите от първото Българско председателство на Съвета. Акцент е поставен върху комуникационни инициативи, свързани с Европейската година на културното наследство - запознаване на широката общественост с културното многообразие в ЕС, популяризиране на съвременното европейско изкуство и мястото, което българската култура заема на европейската сцена. В Международния план дейностите са насочени към утвърждаване на положителния образ на България като държава - член на ЕС, и изпълнение на дългосрочните приоритети на страната ни в областта на външната политика. Сред акцентите са популяризиране на активната политика в подкрепа на европейската интеграция на страните от Западните Балкани, повишаване видимостта на България като член на ЕС в държавите от Източното партньорство и задълбочаване на сътрудничеството с българските общности. Фокус в дейностите за 2018 г. ще бъде поставен върху събития, свързани с отбелязването на Европейската година на културното наследство и 75-годишнината от спасяването на българските евреи.", "date": "2018.06.06", "title": "Приеха програмата на Комуникационната стратегия на България за ЕС за 2018 г."}
{"url": "https://www.24chasa.bg/novini/article/6899679", "text": "При всички модели за финансиране на ядрени обекти има едно общо нещо -това е нуждата от гаранции от страна на правителствата, за да бъде защитен рискът на външния инвеститор. Това заяви Сие Дзядзие, президент и директор на CZEC, международната компания, която е 100% собственост на  Китайската национална ядрена корпорация, която е кандидат да инвеститор в АЕЦ \"Белене\". Това стана по време на ядрена конференция, организирана от \"Булатом\" във Варна.  Тези гаранции са различни за различните държави, има много модели,но всяка държава е със собствената си характеристика, каза Дзядзие. Така че трябва да чуем какво ще предложи правителството на България.  При презентацията си той заяви, че оборудването вече е на място,има площадка, има технически проект, има \"Росатом\", китайците идват,така че нека да го направим.Това изречение бе посрещнато с ръкопляскане от участниците.    По-късно журналисти го попитаха, възможна ли е смяна на руските реактори с китайски. Г-н Дзядзие заяви, че Китай е голям производител и това е въпрос на избор.„Китай е много силен в тази сфера, затова ние искаме да допринесем за електроенергийна сигурност на България“, посочи представителят на CNNC. Така че, това е една от опциите, но ние трябва да чуем какво е решението на правителството, допълни той. Той каза още, че CNNC е била поканена и ще участва в бъдещ конкурс за стратегически инвеститор. На въпрос какво дялово участие би желала да придобие компанията Дзядзи посочи, че всичко е на много ранен етап. „Засега проучваме местните пазарни условия. Трябва да се проучват много широк кръг от теми - правните въпроси, пазара на електрическа енергия, търговските модели, по които ще се изгражда централата. Така че сега не мога да кажа колко ще инвестираме“, каза той.", "date": "2018.06.06", "title": "Шеф във CNNC: Надяваме се на гаранции от кабинета за \"Белене\""}
{"url": "https://www.24chasa.bg/novini/article/6899812", "text": "Бившият ръководител на испанското консервативно правителство Мариано Рахой обяви днес, че се оттегля окончателно от политиката, предаде Франс прес. \"Моето намерение е да напусна окончателно политиката. Има и други неща за вършене в живота, освен отдаването на политиката\", каза 63-годишният Рахой в ефира на частно радио. \"Живях много интензивен политически живот и смятам, че няма смисъл да се задържам повече тук\", каза Рахой и добави, че няма да се кандидатира на партийния конгрес, който скоро трябва да намери негов приемник, предава БТА.  След като бе свален в петък от власт с вот на недоверие, внесен от социалистите в парламента, Рахой, централна фигура в испанската политика от близо 15 години, обяви вчера, че напуска лидерския пост в Народната партия. Избран за пръв път за депутат през 1981 г. в родната си Галисия, той ръководи консервативната партия от 2004 г. и пое управлението на страната от декември 2011 г. до падането си от власт в петък. Начело на изпълнителната власт той преживя няколко големи кризи, включително рецесията, от която извади страната с цената на строги мерки за икономии, и миналогодишния опит за отцепване на Каталуня.", "date": "2018.06.06", "title": "Мариано Рахой: Моето намерение е да напусна окончателно политиката"}
{"url": "https://www.24chasa.bg/novini/article/6899783", "text": "17-годишният Михаил Иванов от Стралджа е   съобщиха от полицията. Младежът и още двама негови приятели пристигнали на морето на 31 май, за да си търсят работа. Първо били в Созопол, после прескочили до къмпинг Каваци. Там тримата решили да се изкъпят и влезли в морето. Вълните обаче завлекли 17-годишния Михаил навътре, след което тялото изчезнало. Едва пет дни по-късно удавникът е забелязан на миля от Змийския остров край Аркутино.  Тялото е извадено на брега с помощта на граничен катер. По аналагочен начин в Лозенец на 1 юни се удави 22-годишен младеж от софийското село Кокаляне, а тялото му бе открито три дни по-късно. Той също дошъл да си търси работа на морето заедно с приятелката си.", "date": "2018.06.06", "title": "17-годишен от Стралджа е удавникът, открит край Змийския остров"}
{"url": "https://www.24chasa.bg/novini/article/6899834", "text": "Правителството одобри създаването на постоянно действащ Механизъм за съвместна работа на институциите по обхващане и включване в образователната система на деца и ученици в задължителна предучилищна и училищна възраст, които не са обхванати в образователната система, за които има риск от отпадане от училище и детската градина или са напуснали преждевременно образователната система. Това съобщиха от пресслужбата на Министерския съвет. Механизмът включва създаване, актуализиране и дейност на екипи за съвместна работа на институциите за обхващане и включване в образователната система на деца и ученици в задължителна предучилищна и училищна възраст /екипи за обхват/; взаимодействие на институциите по прилагането на комплекс от мерки за обхващане и включване в образователната система и предотвратяване на ранно отпадане на децата в риск. Той обхваща и прилагането на процедурата за отпускане на семейни и други помощи в натура спрямо индивидуалните потребности на децата и учениците, както и подобряване на координацията при прилагането на санкции спрямо родителите при неизпълнение на задълженията им по Закона за закрила на детето и Закона за предучилищното и училищното образование. Чрез Механизма се организира и регулярен обмен на информация между ангажираните институции и координиране на техните действия за налагане на съответните законови санкции на родителите, чиито деца не посещават училище. Нови моменти в Механизма са взаимодействието на институциите за проследяване упражняването на правото на децата на задължително образование при пътуване и миграция; обмен на информация и контрол по издадените здравни бележки за извиняване на отсъствия на децата и учениците; внедряване, развитие, поддържане и управление на Информационна система за реализация на механизма. Акцентът е поставен върху обвързването на екипите за обхват с конкретни образователни институции, като районът на обхват на всеки екип включва прилежащия район или прилежащите райони на една или повече образователни институции. При осъществяване на дейностите за обхващане, включване и превенция на децата и учениците, които не са обхванати, които са отпаднали или които са в риск от отпадане от образователната система, институциите ще си взаимодействат и обменят информация по ясно регламентирана процедура с конкретизирани срокове и задължения.", "date": "2018.06.06", "title": "Създадоха постоянен механизъм по включване на ученици в образователната система"}
{"url": "https://www.24chasa.bg/novini/article/6899844", "text": "Води се необичайна предизборна кампания, заяви намиращият се в затвора Селяхаттин Демирташ - кандидат за президент на прокюрдската Демократична партия на народите (ДПН), цитиран от Асошиейтед прес. Демирташ говори по телефона със съпругата си и с други членове на семейството си. Видеозапис от разговора бе качен в Туитър. Кандидатът на ДПН за президент се е окачествил като \"политически затворник\", лишен от правото на справедлив процес. Той призова да се гласува за него и партията му на предсрочните президентски и парламентарни избори, като посочи, че \"антидемократичните практики\" са превърнали хората в Турция в едно от \"най-нещастните и песимистични\" общества, предаде БТА. 45-годишният бивш адвокат, който в момента се намира в затвора в Одрин, бе арестуван през 2016 г. заради предполагаеми връзки с кюрдски бойци. Той може да бъде осъден на 142 години затвор по обвинения в ръководене на терористична организация и за други престъпления. Демирташ отхвърля обвиненията.", "date": "2018.06.06", "title": "Демирташ: В Турция се води необичайна предизборна кампания"}
{"url": "https://www.24chasa.bg/novini/article/6899851", "text": "\"Сутринта им се карах, но казаха, че много са се старали и са работили, 4-5 пъти им се измъквал. Ще направят анализи и ще се види. Чакам и министърът да се върне\". Така премиерът Бойко Борисов коментира в Божурище и Според премиера проблемът бил, че вече има голям дефицит на желаещи да стават полицаи. “Надявам се да са извадили поука и особено тези, коитоработят в издирването. Ще говорим на тази тема”, добави Борисов.", "date": "2018.06.06", "title": "Премиерът сутринта се карал на полицията заради Пелов, измъквал им се 4-5 пъти"}
{"url": "https://www.24chasa.bg/novini/article/6899850", "text": "Франция, Германия и Обединеното кралство поискаха от САЩ да не налагат санкции на техните фирми, опериращи в Иран, предаде Франс прес. \"Като съюзници очакваме от САЩ да се въздържат от предприемане на мерки, които биха навредили на европейските интереси\", написаха в писмо до американския държавен секретар Майк Помпейо и финансовия министър Стивън Мнучин министрите на финансите и на външните работи на трите европейски страни, предава БТА. Писмото е с дата 4 юни и за него съобщи днес в Туитър френският финансов министър Брюно Льо Мер. Те изброяват сферите, в които искат да им бъдат опростени евентуални санкции - фармацевтична индустрия, здравеопазване, енергетика, автомобилостроене, гражданска авиация, инфраструктура и банково дело, посочва Ройтерс. \"Иранско оттегляне от (ядреното споразумение) допълнително ще разклати региона, където още конфликти биха били катастрофални\", се казва в писмото.", "date": "2018.06.06", "title": "Франция, Германия и Великобритания искат от САЩ да не налагат санкции на техни фирми в Иран"}
{"url": "https://www.24chasa.bg/novini/article/6899860", "text": "Проф. Огнян Симеонов е новият председател на Комисията за публичен надзор над регистрираните одитори. Той беше избран от Народното събрание единодушно със 100 гласа \"за\". Кандидатурата му е предложена от групата на ГЕРБ, предаде БТА. Проф. Симеонов е бил член на досегашния състав на комисията. Той е магистър по икономика от Университета за национално и световно стопанство /УНСС/, София, има докторска степен по социално управление от Академията за държавна администрация, Москва. На изслушването в заседание на Комисията по бюджет и финанси в парламента проф. Симеонов е посочил, че новият мандат на комисията трябва да бъде мандат на приемственост и надграждане, който да доведе до възвръщане и надграждане на авторитета на одиторската професия в обществото.", "date": "2018.06.06", "title": "Проф. Огнян Симеонов оглави Комисията за публичен надзор над регистрираните одитори"}
{"url": "https://www.24chasa.bg/novini/article/6899755", "text": "Къщата на Жерар Пике и Шакира в Барселона е била ограбена рано сутринта в сряда, съобщават испанските медии.  Група крадци са откраднали ценности като часовници и бижута, възползвайки се от факта, че имението е празно. Родителите на Пике са съобщили на полицията за обира. От каталунската полиция съобщиха, че няма поражения по къщата. Очевидното крадците са се възползвали от бурята, която се е разразила в Барселона, за да не бъдат чути.  Къщата е била празна, тъй като Шакира е на турне в Европа и изнесе шоу в Кьолн, Германия. Партньорът й, Пике, се възползва от почивния ден в лагера на испанския национален отбор, за да изненада семейството си.", "date": "2018.06.06", "title": "Жерар Пике и Шакира станаха жертви на обир"}
{"url": "https://www.24chasa.bg/novini/article/6899886", "text": "Председателят на Мюнхенската конференция по сигурността Волфганг Ишингер заяви, че сегашната трансатлантическа криза е \"епохален разлом\" в историята на Запада, предаде ДПА. Конфликтът между американския президент Доналд Тръмп и Европейския съюз по въпросите на търговията, климатичните изменения, международните споразумения и институции е много по-всеобхватен от неразбирателството за войната в Ирак преди 15 години, посочва Ишингер в интервю за ДПА. Фундаменталните вярвания на Запада не бяха променени тогава, отбелязва бившият германски посланик във Вашингтон, предаде БТА. \"Това, с което се сблъскваме сега е много по-сериозен процес, защото с него се разклащат основополагащи елементи на Запада и западните ценности\", добавя той. През 2002-2003 г. Германия и Франция отказаха да се включат заедно със САЩ във войната в Ирак, което доведе до значително обтягане в трансатлантическите отношения. Настоящите проблемни точки включват решението на Тръмп да наложи наказателни мита на внаса на метали от ЕС и от други страни, а също така и едностранното му оттегляне от Парижкото споразумение за климата и от иранската ядрена сделка. Тръмп ще се срещне с европейските си съюзници в петък в Канада на срещата на Г-7. Там ще бъдат германският канцлер Ангела Меркел, френският президент Еманюел Макрон, италианският премиер Джузепе Конте, британският премиер Тереза Мей, а също така и лидерите на ЕС Доналд Туск и Жан-Клод Юнкер.", "date": "2018.06.06", "title": "Волфганг Ишингер: Oпасявам се от епохален разлом в отношенията между САЩ и ЕС"}
{"url": "https://www.24chasa.bg/novini/article/6899899", "text": "Елиас Гебреселасие, Ройтерс, 4 юни 2018 година, Великобритания Малко страни възприемат кафето толкова сериозно като Етиопия и то не само, защото тя се гордее с факта, че е източник на ценните зърна от сорта Арабика. Производството обаче сега е засегнато от покачването на температурите и все по-тежките суши, свързани с климатичните промени. Разрешаването на този проблем може да наложи много етиопски кафеени плантации да бъдат преместени на по-голяма надморска височина, посочват експерти, предаде БТА.  Наред с културната си стойност кафето е единственият източник на приходи от износ на Етиопия, като й е донесло над 860 милиона долара през производствената година 2016-2017-а. В районите, където се отглежда кафе в Източна Етиопия, средните температури обаче са се повишили с 1,3 градуса по Целзий през последните три десетилетия, според етиопската неправителствена организация Форум за кафеените плантации, околната среда и климатичните промени (Environment, Climate Change and Coffee Forest Forum - ECCCFF). Това доведе до по-тежка суша и влошаване на заболявания по кафеените зърна, защото кафето е култура, която е чувствителна както към влажността, така и към температурата. В резултат хиляди хектари кафеени дървета загиват всяка година в традиционните области за отглеждане на кафе, което създава страхове за бъдещето на отрасъла в Етиопия. Правителството на страната насърчава фермерите да отглеждат кафе на по-голяма височина - до 3200 метра над морското равнище или с около 1000 метра над обичайното. Това може да допринесе за смекчаване на част от натиска, оказван от климатичните промени върху Етиопия, посочва Бирхану Цегае, ръководител на подразделението на Етиопската маркетингова служба за развитие пазара на кафето и чая (Coffe and Tea Development Marketing Authority - ECTDMA) - държавна агенция, натоварена със задачата да следи развитието на сектора. С повишаването на температурите \"дори райони, които по-рано не бяха подходящи за отглеждане на кафе, вече са пригодни, което дава възможност на страната да се справи с климатичните промени\", казва той. Натискът, оказван от затоплянето на околната среда е забелязан и в други части на страната. Промените в климатичните тенденции в южната част на страната са засегнали износа, посочва Аман Адинеу, главен изпълнителен директор на компанията Metad Agricultural Developmen, която управлява големи плантации в щата Оромия и в щата Провинция на южните националности и народи. Годишната реколта, която обикновено се прибира през ноември и декември в кафеените плантации \"Хамбела\" и \"Гедеб\" бе отложена с около месец, тъй като зърната не бяха узрели, посочва той. \"Тъй като заради недостига на дъждове кафеените зърна все още бяха зелени в началото на 2018 година, се стигна до забавяне в обработката и износа и на практика това означаваше, че нарушаваме договорите си със северноамерикански, азиатски и европейски клиенти\", допълва той. Малки ферми, голям бизнес Около 90 % от фермерите, отглеждащи кафе в Етиопия, имат малки стопанства, а секторът пряко или косвено дава работа на до 20 % от 100-милионното население на Етиопия, посочва Етиопската маркетингова служба за развитие пазара на кафето и чая. Износът за 2016-2017 производствена година е достигнал над 220 000 тона, според данни на търговското министерство. Износът на кафе се колебае през последните пет години и затова е трудно да се проследи дали има евентуална низходяща тенденция, казва Цегае. Страната обаче разработва десетки хиляди хектари с кафеени насаждения в нови области за отглеждане на културата всяка година, което компенсира голяма част от загубите в традиционните области, допълва той. Според Цегае правителството полага усилия в борбата с климатичните промени и в традиционните райони, където се отглежда кафе. Властите предлагат на малки фермери обучение, как да използват дървета за засенчване, за да се подпомогне понижаването на температурите, както и техники за напояване и по-добро съхранение на насажденията след прибирането на реколтата. По думите му властите също така въвеждат по-издържливи сортове кафе, устойчиви на болести и крайности в климата. Цегае обаче признава, че сегашните нива на подпомагане за традиционните малки фермери, отглеждащи кафе, може би не са достатъчни за спасяването на сектора в тези области. Поради тази причина службата, която следи развитието на пазара за кафе, се е насочила към отглеждането на културата в по-високи райони. Промени в културата на кафето Тадесе Уолдърмериъм, технически консултант в ECCCFF, посочва, че отглеждането на кафе в райони, незапознати по-рано с културата, би могло да проработи, но трябва да се действа предпазливо и може да се появят странични ефекти. \"Когато традиционните райони, произвеждащи кафе изчезнат, ще изчезнат и хиляди години култура на отглеждане на кафе\", казва той. \"Високите райони в Етиопия, които нямат голяма история в производството на кафе, могат да бъдат алтернатива, само ако се вземат мерки, допълващи селскостопанските, които да направят отглеждането на висококачествено кафе устойчиво\", допълва той. По думите му Етиопия се надпреварва с времето в усилията да спаси кафеения си сектор. Районите в страната, подходящи за производство на кафе, всяка година се изместват към по-високи земи, посочва той, което означава, че \"до края на века повечето райони, където се отглежда кафе, особено териториите под 1500 метра надморска височина, вече няма да бъдат подходящи за целта\". На някои места това вече се е случило. Традиционни области, където се отглежда кафе, особено в източната част на страната, сега са покрити с дървета от вида кат. Листата на това растение, които милиони хора в Африканския рог имат навика да дъвчат, съдържат психоактивно вещество, което се използва като лек стимулант. Докато реколтата от кафе обикновено се събира веднъж годишно, листата на кат, което е устойчиво на суша, могат да бъдат събирани три пъти годишно. Според Уолдърмериъм 60 % от традиционните райони за производство на кафе в Етиопия могат да загубят насажденията си през идните десетилетия, ако климатичните промени не бъдат овладени. Той призовава да бъдат взети спешни мерки за спасяване на насажденията, макар същевременно да предупреждава, че прехвърлянето на производството към нови райони може да засегне качеството и вкуса на кафето. Правителството търси начини да започне да продава на нови пазари на фона на засаждането на нови сортове. Етиопската маркетингова служба за развитие пазара на кафето и чая \"в момента работи по създаването на пазарна ниша за етиопско кафе в най-многолюдната страна в света - Китай, насочвайки вниманието си към младите китайци, които да се надяваме скоро редовно ще пият етиопско кафе\", казва Цагае. (БТА)", "date": "2018.06.06", "title": "Етиопия пренася отглеждането на кафе в по-високи области заради климатичните промени"}
{"url": "https://www.24chasa.bg/novini/article/6899910", "text": "По първия модул през тази година на националното външно оценяване по български език и литература /БЕЛ/ в седми клас слабите оценки са 8166, а през 2017 г. \"двойките\" са били 7761. От първия модул по математика сега слабите оценки в седми клас са 12 869, а през 2017 г. \"двойките\" са били 13 533, съобщиха днес от Министерството на образованието и науката, представяйки анализ на резултатите от седми клас. През 2016 г. слабите оценки по математика от първия модул бяха 17 983 и това беше изключително голям брой \"двойки\", припомни Евгения Костадинова - директор на дирекцията \"Съдържание на предучилищното и училищното образование\" в МОН. Тя отбеляза, че подобряването на резултатите по математика в седми клас се дължи на упоритата работа, но и на изготвените планове от всички училища и от Регионалните управления на образованието в страната за повишаване на резултатите по математика. През 2018 г. на първия модул по БЕЛ отличните оценки в седми клас са 1559, а през 2017 г. \"шестиците\" са били 3304. Сега отличните оценки в първия модул по математика са 6285, а през миналата година са били 3857. През тази година по български език и литература в седми клас с максимален резултат от 100 точки са трима ученици, като от МОН не уточняват дали това са момичета или момчета. През 2017 г. със 100 точки по БЕЛ са били шестима седмокласници. През 2018 г. с максимални 100 точки по математика са 68 седмокласници, а през 2017 г. са били 251. С 0 точки по БЕЛ през тази година са 151 ученици в седми клас, а през миналата година са били 105. По математика с 0 точки през 2018 г. са 182-ма ученици в седми клас, а през 2017 г. са били 151. Средният резултат от първия модул по БЕЛ в седми клас през 2018 г. е 32,60 точки /от 65 точки/, което е равно на оценка \"добър\". Средният резултат от първия модул по математика сега е 30,43 точки /от 65 точки/ или отново оценката е \"добър\". През тази година и по БЕЛ и по математика има повече добри и много добри оценки, коментира Костадинова. Тя добави, че е увеличен броят на отличните оценки и е намален броят на слабите оценки в първия модул по математика. От МОН отчетоха, че продължава тенденцията все повече седмокласници да работят по втория модул по БЕЛ - за написването на преразказ с дидактическа задача по непознат за учениците текст. И по БЕЛ и по математика с най-висок среден брой точки по региони в страната са седмокласниците от София-град, Смолян, Варна и Бургас, като на последните места са учениците от Сливен, Ловеч, Монтана, Ямбол. Анализът на МОН показва, че по БЕЛ седмокласниците са показали по-добри умения за определяне на вида на изречението по състав, което е пряко свързано с пунктуацията на сложните изречения. Сега учениците са показали по-малко грешки при преобразуването на пряката реч в непряка и правилно са свързали цитати със заглавието на съответната творба. Според експертите на МОН занапред трябва да продължи работата на учениците, свързана с извличането и обработването на информация от текст и таблица, с разпознаването на съставното сказуемо в изречението и със съвместяването на глаголните времена в преразказа, който през тази година беше по откъс от творба на Бранислав Нушич. По математика за първи път задача от геометрията е с най-висок на успеваемост сред седмокласниците - 71 процента, и това е 9-та задача. Учениците са се справили успешно и с намирането на корените на линейното уравнение и на линейното неравенство.", "date": "2018.06.06", "title": "8166 двойки на модула по български език и литература в седми клас, а по математика - 12 869"}
{"url": "https://www.24chasa.bg/novini/article/6899915", "text": "60 семейства - тютюнопроизводители от Ситово, Главиница, Тутракан и Дулово имат да получават близо милион лева. От 8 месеца чакат парите си от Булгартабак - Плевен за тютюн, който са продали миналата година през ноември. От 10 до 50 хиляди лева има да получава всяко едно от семействата. Днес се притесняват, че не могат да погасяват кредите си, да плащат осигуровките си, да се грижат за болните си родители. Нямат и оборотни средства за новата стопанска година. Нямат пари, за да купят торове и препарати, с които да подготвят тютюна. Растенията вече боледуват нападнати от некроза и див огън. Реална е опасността да няма тютюн тази година. Днес стопаните се събраха в с. Искра, за да подпишат декларация, с която дават срок от една седмица на фирмата да изплати задълженията си към тях. В противен случай са готови на ефективни протестни действия. Обещано им е било до 24 май да си получат парите, но нямат преведен нито лев по банковите си сметки. През годините са се опитвали да намерят алтернативно на тютюна производство, но безуспешно. Тонове чубрица залежават в гаражите им. Ниска е била изкупната цена през миналата година. Едва 80 стотинки – при 3,80 лв. за тон в предходната. Ниски са цените и на слънчогледа и тиквите. Затова решението за тях е или отново тютюн или чужбина.", "date": "2018.06.06", "title": "Тютюнпроизводители от Силистренско 8 месеца чакат 1 милиона лева за продаден миналата година тютюн"}
{"url": "https://www.24chasa.bg/novini/article/6899911", "text": "Правителството предлага на mрезидента Румен Радев да издаде указ за удостояване на бригаден генерал Светослав Даскалов с орден \"За военна заслуга\" първа степен. Това съобщиха от пресслужбата на Министерския съвет. В мотивите към предложението е изтъкната дългогодишната и безупречна служба на доскорошния началник на служба \"Военна информация\", неговият принос за националната и колективна сигурност, проявен висок професионализъм и личен принос в процеса на реформиране и изграждане на българското военно разузнаване в съответствие с новите глобални предизвикателства. Бригаден генерал Даскалов е удостояван с много отличия, последното от които е високата държавна награда от президента на Италия - \"Офицер на ордена на звездата на Италия\", връчена му за принос в развитието на отношенията между двете страни в областта на сигурността и отбраната.", "date": "2018.06.06", "title": "Бригаден генерал Светослав Даскалов\nе предложен за орден"}
{"url": "https://www.24chasa.bg/novini/article/6899921", "text": "По случая в Ботевград имаше достатъчно оперативен контрол. Това заяви пред журналисти председателят на парламентарната група на ГЕРБ Цветан Цветанов по случая със застреляния в Ботевград затворник Владимир Пелов. “Подкрепяме усилията на МВР, за да реагират на всеки сигнал”, категоричен бе Цветанов. По думите му след бягството на Пелов от затвора служителите са били наясно, че може да използва оръжие, за да избяга при евентуално задържане. “За пропуски можем да кажем, ако не бяха предприети никакви действия. Имало е много сигнали и информация, които са анализирани и са предприети действия. Предполагам, че са използвани и Специално-разузнавателни средства”, каза още Цветанов.", "date": "2018.06.06", "title": "Цветанов: По случая в Ботевград имаше достатъчно оперативен контрол"}
{"url": "https://www.24chasa.bg/novini/article/6900104", "text": "Швеция свика на днешния национален празник 22 000 резервисти на военно учение, каквото не е правено от над 40 години. Целта е да се изпробва способността за мобилизация на тези сили за подпомагане на професионалната армия на фона на напрежението между Русия и Запада, съобщи Франс прес. В тези маневри са включени 40 батальона на територията на цялата страна. Те са част от усилията за ремилитаризация след десетилетия на намаляване на инвестициите в отбраната, дължащо се на размразяването на отношенията Изток-Запад и на края на Студената война, предаде БТА. Армията се надява поне половината от доброволците да се явят за мисии за наблюдение, отбрана и логистика, които ще са предимно по суша. За пръв път от 1975 г. генералният щаб организира с резерва импровизирано учение на национално равнище. Швеция, на чиято територия не се е водил въоръжен конфликт от над два века, не е част от НАТО, но е част от проекта \"Партньорство за мир\" на атлантическия алианс. Шведските ръководители редовно изтъкват Русия като причина за модернизацията във въоръжаването, връщането на наборната военна служба миналата година или съвсем неотдавнашното повторно разполагане на полк на остров Готланд, шведски преден пост в Балтийско море. По искане на правителството от 28 май до 3 юни в шведските домове бе изпратена по пощата книжка в 4,8 милиона екземпляра с инструкции за действия в случай на въоръжени конфликти и природни бедствия.", "date": "2018.06.06", "title": "Швеция свиква на учение 22 000 резервисти в деня на националния си празник"}
{"url": "https://www.24chasa.bg/novini/article/6900106", "text": "Милиардерът Андрей Бабиш за втори път положи клетва като министър-председател пред чешкия президент Милош Земан и получи нов мандат да състави правителство и да сложи край на политическата безизходица, предаде Ройтерс, цитирана от БТА.  Новият мандат на Бабиш може да позволи на комунистическата партия да влезе във властта за пръв път след Нежната революция 1989 г., отбелязва Асошиейтед прес. Бабиш, чиято центристка партия АНО победи на парламентарните избори през октомври миналата година, но няма парламентарно мнозинство, управлява служебно от януари, когато неговият еднопартиен кабинет загуби вот на доверие в долната камара на парламента. Премиерът трябва да състави правителство със социалдемократите и ще бъде подкрепен и от комунистите - план, срещу който вчера протестираха хиляди чехи. Останалите парламентарно представени партии нямат желание да се съюзят с Бабиш заради обвиненията срещу него в измама с еврофондове, посочват агенциите. Бабиш отрича да е извършил нещо нередно.", "date": "2018.06.06", "title": "Андрей Бабиш отново получи мандат за съставяне на чешко правителство"}
{"url": "https://www.24chasa.bg/novini/article/6900108", "text": "Хърватски полицай употреби огнестрелно оръжие, за да защити държавната граница със Словения, съобщава хърватският портал Индекс. Полицията съобщи, че служителят на реда е стрелял, след като нелегален мигрант се нахвърлил срещу него на границата със Словения. Полицаят е дал един предупредителен изстрел в земята,  предава БТА.  Хърватските медии съобщават, че според неофициална информация мигрантът, който бил влязъл нелегално в Хърватия, смятал да се прехвърли в Словения, а когато полицията се опитала да му попречи, той нападнал полицая. Нападателят е поставен под полицейски надзор до завършване на разследването.", "date": "2018.06.06", "title": "Хърватски граничен полицай стреля, за да се защити от нелегален мигрант"}
{"url": "https://www.24chasa.bg/novini/article/6900117", "text": "Възможно е да постигнем съгласие със социалните партньори за отпадането на минималните осигурителни доходи, но при по-добре регламентирано колективно трудово договаряне на секторно ниво, каза пред журналисти социалният министър Бисер Петков. Според Бисер Петков трябва да се търси компромис между исканията на синдикатите и работодателите. Всяка година преговорите за минималните осигурителни доходи са през лятото и от две години работодателите ги бойкотират, като настояват за отпадането на минималните осигурителни доходи, предаде БТА. Министерството на труда и социалната политика не се е отказало да търси съгласие и по постигането на споразумение за механизъм за определяне на минималната работна заплата, каза още Бисер Петков. Министърът уточни, че работата по споразумението обаче е обвързана с обсъждането на минималните осигурителни доходи, както и на допълнителните възнаграждения. По думите на Бисер Петков, когато са били дискусиите около процентното съотношение на минималната заплата към средната заплата, са възникнали въпроси коя минимална работна заплата да се разглежда - тази с клас \"прослужено време\" или без класа. Ако допълнителните възнаграждения са средно 11 на сто, съотношението става съвсем различно, допълни Бисер Петков. Тези въпроси, които от много години стоят нерешени, трябва да бъдат решени, заяви още Бисер Петков.", "date": "2018.06.06", "title": "Бисер Петков: Може да отпаднат минималните осигурителни доходи"}
{"url": "https://www.24chasa.bg/novini/article/6900128", "text": "Градушка колкото орех удари карловското село Московец в ранния следобед. Големи поражения има по лозовите масиви и земеделските насаждения на хората в селото, предаде  Градушката е продължила близо 20 минути. Има пострадали и розови насаждания. Някои от зеленчуковите посеви са изцяло унищожени. Стихията е обрулила много от листата на дърветата и по улиците има паднали клони. За последен път голяма градушка в селото е паднала през 2012-та.", "date": "2018.06.06", "title": "Градушка колкото орех удари карловско село"}
{"url": "https://www.24chasa.bg/novini/article/6900107", "text": "22-годишната Симона Тодорова от Дряново, която бе простреляна в Слънчев бряг, остава в безсъзнание, казаха от УМБАЛ Бургас. Лекари от отделението по реанимация правят всичко възможно да върнат към живота младото момиче, но засега се въздържат от прогнози. Състоянието на пациентката е стабилизирано. То обаче остава тежко и с опасност за живота, уточниха от здравното заведение. Красивата дряновка стана жертва на ревнивия си приятел Михаил Станчев, който застреля хазартния бос Коста Николов-Миджурина - работодател и ухажор на Симона. На 2 юни около 21,20 ч. 37-годишният Михаил застреля собственикът на казина в мерцедеса му, паркиран до комплекс \"Сън вилидж\". В момента на стрелбата от комплекса излязла Симона и се затичала към стрелеца с викове \"Не, недей\". Обезумелият Михаил обаче се обърнал и прострелял Симона в главата.  22-годишното момиче е прието в болницата с огнестрелна рана в областта на слепоочието. Установени са тежки мозъчни увреждания, казаха медици. Извършителят на убийството е задържан около 2 ч. през нощта на 3 юни, при опит да напусне страната през ГКПП Лесово. В колата му \"Опел Корса\" е открит пистолетът, с който е извършено убийството и два пълнителя, заредени с 6 и 8 куршума. \"Не съм пътувал за Лесово, за да напусна страната, а за да се предам. Реших, че на границата е по-безопасно\", каза в съда Станчев . Той заяви, че не бил на себе си, не знаел какво върши. ", "date": "2018.06.06", "title": "Простреляната от ревност Симона остава в безсъзнание"}
{"url": "https://www.24chasa.bg/novini/article/6900121", "text": "Международната и Европейската федерация на журналистите в съвместно изявление днес призоваха руските власти да освободят осъдения в Русия украински журналист Роман Сушченко, предаде ТАСС. Според центъра за връзки с обществеността на Федералната служба за сигурност (ФСС) Сушченко е кадрови сътрудник на разузнавателното управление към украинското министерство на отбраната, предаде БТА.  По данни на ФСС той е събирал представляващи държавна тайна сведения за дейността на руските въоръжени сили и на федералната служба \"Росгвардия\". Сушченко отрече повдигнатите срещу себе си обвинения.", "date": "2018.06.06", "title": "Международната и Европейската федерация на журналистите искат свобода за Сушченко"}
{"url": "https://www.24chasa.bg/novini/article/6900136", "text": "Президентът Румен Радев разговаря днес на „Дондуков“2 със студенти от дипломатическия клуб към Великотърновския университет „Св. Св. Кирил и Методий”, съобщиха от прессекретариата на държавния глава. Приобщаването на младите хора към усилията на институциите за намирането на решения на актуалните проблеми в България, беше водещ акцент по време на срещата. Като основна причина на днешната апатия и отчуждаването на гражданите от политиката и обществения живот, младежите откроиха бедността и голямото социално разделение у нас. Подчертана беше и необходимостта от постигането на по-високи резултати в борбата с корупцията, която е реална пречка пред повишаването на икономическия ръст и подобряването на качеството на живот в България.", "date": "2018.06.06", "title": "Студенти към Радев: Бедността ражда апатия към политиката"}
{"url": "https://www.24chasa.bg/novini/article/6900134", "text": "Вицепремиерът Валери Симеонов дава Министерството на туризма на прокурор заради спора, който възникна между него и министър Николина Ангелкова.Това стана ясно от публикация в профила му в социалните мрежи. \"Изпратих сигнал до Главния Прокурор г-н Сотир Цацаров относно проверката за закононарушения на служители в Министерство на туризма касаещи незаконни строежи и незаконно одобрени схеми и категоризации на заведенията на морския плаж Слънчев бряг Юг\", пише вицепремиерът. Според Симеонов на 20 дка от южния плаж на Слънчев бряг има незаконна строителност. Вчера той написа в профила си, че министърката е поискала от МРРБ да извади 20 дка от плажа от регистъра на изключителната държавна собственост и да ги прекатегоризира като частна. Така според него се подготвяла продажба на държавни парцели. Текстът бе придружен от снимки и карта на хотела и плажната ивица. Освен това той се обяви и за събарянето на 3 от емблематичните заведения на Слънчев бряг, като мотив за това е, че са незаконни. В отговор Ангелкова заяви, че не продава плажове, а ги управлява.", "date": "2018.06.06", "title": "Валери Симеонов дава Министерството на туризма на прокурор"}
{"url": "https://www.24chasa.bg/novini/article/6900150", "text": "Румънски тираджия получи условна присъда за трафик на 41 мигранти през ГКПП Кулата. Районният съд в Петрич даде на Р. Г. 1 г. условно с 3-годишен изпитателен срок и глоба от 10 хил. лв. На 2 март т. г. той опитал да преведе през ГКПП – Промахон-Кулата 34-ма възрастни и 7 деца от Сирия, Ирак и Палестина в товарен камион, но нашите гранични власти заловили бежанците в каросерията. При разпитите румънеца признал вината си. Обяснил, че на 21 февруари влязъл в България от Румъния през ГКПП Русе Дунав мост с товарен автомобил, а вечерта напуснал страната през ГКПП Кулата/Промахон. Дестинацията му била Атина, където трябвало да натовари стока и да изпълни обратен курс до Румъния. В гръцката столица престоял няколко дни, като по това време се срещнал с неустановено лице, което му предложило срещу заплащане да преведе през границата на страната чужди граждани от Близкия Изток – жени, мъже и деца. Условието било заплащането да стане в Румъния. Подмамен от възможността да спечели допълнителни средства, тираджията се съгласил. След като натоварил стока за Румъния, спрял на няколко различни места в Атина, откъдето се качвали бежанците. Дръпвал брезента в страни от дясно до кабината след което се прибирал в камиона. Мигрантите пристигали с таксита до уговореното място и се качвали в камиона, без да виждат шофьора. Така, на 2 март около 10 часа тираджията преминал граничния пункт, но на българска територия в района на ГКПП-Кулата бил отклонен за проверка с рентген. След това при физическа проверка се установило, че в полуремаркето са скрити чужденците. Пред съда румънецът признал вината си и изразил съжаление. Съдът му даде условната присъда и глобата. Товарният камион обаче не конфискуван в полза на държавата, защото се води на фирма, а собственикът й не е знаел, че с него ще се извърши престъпление.", "date": "2018.06.06", "title": "Условна присъда за румънски тираджия за трафик на 41 бежанци през ГКПП Кулата"}
{"url": "https://www.24chasa.bg/novini/article/6900141", "text": "Омбудсманът Мая Манолова обяви по време на пресконференция, че заедно с родителите на деца с увреждания и неправителствени организации изработват Закон за личната помощ. По думите на Манолова този закон ще бъде възможност хората с увреждания сами да организират и управляват собствения си живот, предаде БТА.  Омбудсманът обясни, че със закона ще се премахне проектният принцип при предоставянето на асистентски грижи. Асистентската грижа ще се предоставя след конкретна индивидуална оценка на потребностите на всяко дете или човек с увреждане. Също така законът ще даде възможност на хората с увреждания или техните настойници да управляват този процес и сами да избират асистентите си. \"Промените могат да бъдат направени в рамките на бюджета, който се отделя и в момента за асистентски грижи и целева помощ за придружител, в рамките на тези 169 млн. лв., които се предоставят сега\", каза още Манолова и уточни, че със Закона за личната помощ ще се оптимизира финансирането на сектора. Тя покани министъра на труда и социалната политика, негов представител, депутати и всеки заинтересован в понеделник, за да се включат в работата по изготвянето на законопроекта. Манолова каза още, че с този закон парите за асистентска грижа ще се харчат по един по-разумен, честен и справедлив начин. \"Днес, за първи път има чуваемост на нещата, за които говорим\", каза Капка Панайотова от Център за независим живот. И допълни, че ако този закон се случи той ще бъде пробив в социалната политика. Панайотова обясни, че механизмът, който се предвижда ще осигури възможност хората с увреждания да могат сами да наемат асистенти според нуждите си, а не те да им се предоставят според степента и вида на увреждането.", "date": "2018.06.06", "title": "Закон за личната помощ дава шанс на хората с увреждания да управляват живота си"}
{"url": "https://www.24chasa.bg/novini/article/6900142", "text": "Двама маскирани са задигнали 36 хил.лв. от магазин за строителни материали в Бургас, съобщиха от полицията. Обраният магазин  се намира в Северна промишлена зона. Обектът е бил атакуван малко след 03,30 ч. тази нощ.  Маскираните бандити влезли в магазина без да го разбиват и се насочили към шкаф, който дори не бил заключен, явно разполагайки с предварителна информация, че в него има голяма сума пари. След като взели парите избягали с автомобил, паркиран наблизо. Охранителни камери обаче запечатали обира, довериха запознати. Криминалисти работят по няколко версии, включително в удара да са замесени вътрешни. Разпитан е целият персонал на магазина. Възможно е обаче обирът да е дело на конкуренцията.", "date": "2018.06.06", "title": "Двама маскирани задигнаха 36 хил. лв. от строителен хипермаркет в Бургас"}
{"url": "https://www.24chasa.bg/novini/article/6900300", "text": "Десет детски градини и 16 училища в София ще бъдат основно ремонтирани до края на следващата година по Оперативна програма \"Региони в растеж\" 2014 - 2020 г., е казала днес заместник-кметът на Столичната община Ирина Савина. Това съобщиха от пресцентъра на Столичната община. Общата стойност на проекта \"Изграждане, основен ремонт, реконструкция на 26 училища и детски градини на територията на Столична община\" е 63, 623 млн. лв., като близо 58 млн. лв. са безвъзмездна финансова помощ, а останалите средства са съфинансиране от общината. Двайсет и пет от сградите са в районите \"Красна поляна\", \"Връбница\", \"Надежда\" и \"Илинден\", които са обособени като Зона с преобладаващ социален характер. Един обект - 9-та Френска езикова гимназия \"Алфонс дьо Ламартин\", е в Зоната на публични функции с висока обществена значимост в район \"Средец\". Ремонтните дейности за цялостно обновяване и модернизация на сградите включват изграждане на топлоизолация по външни стени и покриви, подмяна на дограма, ремонти в помещенията, реконструкция на санитарните възли, ремонт на водопроводни и канализационни инсталации, на дворни настилки и озеленяване, изграждане и оборудване на детски площадки, осигуряване на общодостъпна среда, монтаж на пожароизвестителни уредби и СОТ и др.", "date": "2018.06.06", "title": "Общо 26 училища и детски градини в София ще са обновени със средства по ОПРР"}
{"url": "https://www.24chasa.bg/novini/article/6900301", "text": "Великобритания е обезпокоена от смъртта на протестиращи в ивицата Газа, заяви днес британският премиер Тереза Мей, цитирана от Ройтерс и БТА. Преди среща в Лондон с израелския си колега Бенямин Нетаняху тя отбеляза, че ситуацията в палестинския анклав се е влошила. Повече от сто палестинци бяха убити при започналите на 30 март ежеседмични протести в ивицата Газа, контролирана от палестинската ислямистка групировка Хамас. \"Разтревожени сме, че палестинци изгубиха живота си\", каза Мей и допълни, че Великобритания признава правото на Израел на самозащита. Министър-председателката подчерта, че е важно да се облекчи положението на палестинците и да се възобновят преговорите за решаване на замразения от 2014 г. конфликт чрез подхода за две държави. Нетаняху отговори, че отговорността за насилието е на Хамас. \"Смятам, че проблемите там се коренят във фундаменталната цел на Хамас да унищожи Израел. Това, на което сме свидетели, не са мирни протести\", каза израелският премиер и допълни: \"Правим всичко възможно да сведем до минимум жертвите и същевременно да защитим живота на израелците\".", "date": "2018.06.06", "title": "Мей към Нетаняху: Великобритания е притеснена заради ситуацията в Газа"}
{"url": "https://www.24chasa.bg/novini/article/6900308", "text": "Доставките на руски птичи продукти за ЕС могат да бъдат възобновени от 14 юни 2018 година, съобщиха руските санитарни власти Росселхознадзор, цитирани от ТАСС и БТА, след среща с представители на Генералната дирекция на Европейската комисия по здравеопазване и безопасност на хранителните продукти (DG SANTE). В съобщението е посочено, че Русия вече се е справила с птичия грип и доставките на птичи продукти за ЕС могат да бъдат възобновени от 14 юни при изпълнение на всички условия от експортния ветеринарен сертификат. Обсъдени са били и други въпроси от сферата на двустранната търговия с животински продукти. Страните са разговаряли и за транзита на живи свине през европейските страни, срещу които Русия е въвела ограничения за внос във връзка с епидемията от африканска чума по свинете (АЧС), за съгласуването на ветеринарните сертификати и за провеждане на одит в ЕС.", "date": "2018.06.06", "title": "Русия може да възобнови износа на птичи продукти за ЕС от 14 юни"}
{"url": "https://www.24chasa.bg/novini/article/6900313", "text": "Цените на петрола се понижиха в европейската търговия преди да бъдат публикувани данните за петролния резерв на САЩ, предаде Франс прес, цитирана от БТА. В Лондон сортът Брент от Северно море с доставка през август днес поевтиня с 34 цента до 75,04 долара за барел. Американският лек суров петрол с доставка през юли поевтиня с 29 цента до 65,23 долара за барел днес рано следобед в европейската електронна сесия на Нюйоркската търговска борса.", "date": "2018.06.06", "title": "Цените на петрола се понижиха в европейската търговия"}
{"url": "https://www.24chasa.bg/novini/article/6900309", "text": "Турският президент Реджеп Тайип Ердоган изглежда няма да успее да получи необходимото мнозинство, за да победи на първия тур от президентските избори на 24 юни, но се очаква, че той ще спечели на втория тур от изборите на 8 юли, сочи проучване на социологическата агенция СОНАР, цитирано от ДПА, съобщава БТА. Предсрочните президентски и парламентари избори на 24 юни са особено важни, тъй като след тях в страната официално ще влязат в сила конституционните поправки, приети на референдум през април миналата година, въвеждащи президентска система на управление. Според социологическото прочване, осъществено сред 3000 души в 26 от общо 81 окръга на Турция, Ердоган ще получи 48,3 процента от гласовете на първия тур от изборите, а кандидатът на основната опозиционна Народнорепубликанска партия Мухеррем Индже - 31,4 процента. Проучването е проведено между 29 май и 3 юни. Повече от 53 процента от запитаните са заявили, че ще гласуват за Ердоган срещу Индже на евентуален втори тур. На парламентарните избори управляващата Партия на справедливостта и развитието /ПСР/ на Ердоган се очаква да получи 42,2 процента от гласовете, а нейният партньор в предизборната коалиция - Партията на националистическото действие - 7,1 процента от гласовете, според проучването. То сочи, че съперническата предизборна коалиция, в която участват Народнорепубликанската партия, \"Добра партия\" и ислямистката Партия на щастието, би получила 39,5 процента от гласовете. Прокюрдската Демократична партия на народите /ДПН/, чийто бивш лидер се намира под арест и рискува да получи присъда до 142 години затвор, се очаква да получи 10 процента от гласовете, колкото е прагът, необходим за влизане в парламента. Представянето на ДПН на парламентарните избори е важно, защото тя няма коалиционен партньор. При това положение, ако тя не успее да премине изборната бариера, нейните места отиват за партията, класирала се на второ място в избирателния район. От това най-вероятно би имала полза управляващата ПСР на Ердоган, която също има силни позиции в източната и в населената предимно с кюрди югоизточна част на страната, отбелязва ДПА.", "date": "2018.06.06", "title": "Сондаж: Ердоган ще победи на втория тур на изборите"}
{"url": "https://www.24chasa.bg/novini/article/6900320", "text": "Възобновява се проектът за АЕЦ “Белене”, реши енергийната комисия на парламента в четвъртък. С решението, предложено от ГЕРБ, се възлага на енергийният министър да търси възможности за изграждане на централата със стратегически инвеститор на пазарен принцип. Депутатите препоръчват на Министерския съвет да отмени решението си за спиране на “Белене” от 29 март 2012 г. От БСП пък искат Народното събрание да отмени своето решение за същото. Изграждането на атомната централа трябва да стане без дългосрочни договори за изкупуване тока и без държавна гаранция. Активите и пасивите за проекта се прехвърлят и отделно дружество. До 31 октомври 2018 г. енергийният министър трябва да разрабо процедура за избор на инвеститор и да предложи структурира на проекта. “Надявам се, че българският парламент ще подкрепи Министерския съвет в стремежа му да възобнови действията, свързани с възможността за реализация на проекта АЕЦ “Белене”, заяви енергийният министър Теменужка Петкова на заседанието на комисията. Решението на енергийната комисия е записано като първа точка от днешния дневен ред на заседанието на Народното събрание и депутатите ще вземат решение по него. Изпълнителният директор на Българския енергиен холдинг Петьо Иванов заяви по време на ядрена конференция във Варна, че НЕК е стартирала процедура за консултант, който да оцени оборудването и площадката на АЕЦ “Белене”, както и на всички активи и пасиви. “Това е първата стъпка към създаването на проектна компания, която ще е 100% собственост на НЕК, докато в нея не влезе инвеститор”, посочи Иванов. “При всички модели за финансиране на ядрени обекти има едно общо - нуждата от гаранции от правителствата, за да бъде защитен рискът на външния инвеститор.” Това заяви Сие Дзядзие, президент на китайската CZEC, която е кандидат да инвеститор в АЕЦ “Белене”.", "date": "2018.06.06", "title": "Размразиха АЕЦ “Белене”,\nпреговори - от 31 октомври"}
{"url": "https://www.24chasa.bg/novini/article/6900326", "text": "Двама пострадаха, след като камион и микробус са се ударили челно на пътя Пловдив - Карлово в района на село Долна махала, съобщиха от полицията. Пострадали са водачите на двете возила. Сигналът за инцидента е получен около 17,30 часа. Трафикът в този участък от пътя е затруднен. На място са екипи на полицията, които насочват автомобилите към обходен маршрут. Все още няма информация за състоянието на ранените шофьори.", "date": "2018.06.06", "title": "Челен удар между камион и микробус на пътя Пловдив-Карлово, двама в болница"}
{"url": "https://www.24chasa.bg/novini/article/6900367", "text": "Изпълнителният директор на Българската агенция по безопасността на храните (БАБХ) Дамян Илиев ще вземе окончателното решение по казуса с  , съобщиха от пресцентъра на БАБХ. По европейското и българско законодателство всяко живо животно, влязло в Европейския съюз от трета страна без документи, трябва да се конфискува и унищожи, за да се предотврати евентуална зараза и да се защити индустриалното производство на страната, припомнят от агенцията Окончателното становище по казуса се очаква до няколко дни.", "date": "2018.06.06", "title": "Шефът на Агенцията по храните лично ще решава дали ще живее кравата Пенка"}
