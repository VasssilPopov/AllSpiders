{"url": "https://www.24chasa.bg/novini/article/6843720", "text": "Лидерката на БСП Корнелия Нинова и заместникът ѝ Кирил Добрев съдят за 220 хил. лв. крайнолевия сайт pogled.info заради многократни публикации с обиди и внушения, от които двамата станали нервни и не можели да спят. Те са подали два отделни иска. Нинова е оценила нанесените ѝ вреди за 120 хил. лв., а Добрев - за 100 хил. лв., стана ясно от публикация на главния редактор на медията Румен Петков.  Още на 30 април той информира читателите си, като публикува част от иска на лидерката. В него тя твърди: “След всяка статия у мен се натрупва напрежение, тревога, гняв и възмущение, предизвикани от разпространените неверни факти и обидни квалификации по повод на моята личност и моята работа като председател на БСП”. Стресирала се да не би хората да им повярват. “Не мога да спя спокойно през нощите, защото мисля за статиите и за широкия отзвук, който те имат в обществото. Поради безсънието пише още лидерката в иска си. Загубила концентрация, защото хората я питали дали изложеното в статиите е вярно. Заради това постоянно е в лошо настроение, затваря се в себе си и няма желание да се среща с приятели и познати - чувства се потисната. Същите ужасни симптоми получил и Добрев, става ясно от неговия иск. “Завел съм дело срещу автора на редица материали г-н Румен Петков преди повече от 5 месеца. Вярвам, че съдът е най-демократичния път, по който всеки човек да търси правата си и да се защити. В днешната медийна среда има и други подходи, за които никой не говори открито - натиск, заплаха, влияние с власт или просто пари. Аз избрах най-дългия, но най-прозрачния и демократичен път, по който всеки човек да търси правата си и да се защити - съдът. Наясно съм, че това налага да инвестирам още време и емоции в този казус. Нелепо е да се твърди, че това дело е посегателство върху свободата на словото. Та нали ако сме истински свободни, всеки има право да защити името и делата си! Като говорим за журналистика, искам да подчертая, че авторът по никакъв начин не е искал моето мнение по повод на материалите, които са обект на делото”, заяви зам.-шефът на БСП пред “24 часа”. Не, няма да допусна тази грешка отново. Що се отнася до размера на сумата - тя кореспондира с това, че този сайт години наред е подпомаган финансово от наши евродепутати и структури на БСП. Спечеля ли делото, ще даря парите на БСП. Избрал съм 10 клуба в малки населени места, които ще ремонтираме и обновим”, заяви още Добрев.  В открито писмо пък проф. Боян Дуранкев - един от авторите на сайта, иска от двамата лидери да посочат банкова сметка за превеждане на 220-те хиляди. “Всеки ляв човек в България ще отдели колкото може”, така “ще се облекчат страданията на видните партийци”, иронизира той. Депутатът от БСП Александър Симов също публикува в pogled.info.", "date": "2018.05.02", "title": "По другарски! Нинова съди за 120 000 лв. ляв сайт - докарал й нерви, тревога и безсъние с лъжи"}
{"url": "https://www.24chasa.bg/novini/article/6843695", "text": "Втора постоянна военноморска група патрулни кораби на НАТО навлезе в Черно море, съобщават руски и украински медии. Флагман на групата от 8 кораба е британският ракетен ескадрен миноносец “Дънкан”. В нея влизат фрегати на Испания, Турция и Германия, а също така няколко по-малки морски съда. Междувременно британските военновъздушни сили разположиха изтребители “Тайфун” в база в Румъния. Те се присъединяват към въздушните патрули на НАТО над Черно море. Официалното приемане на изтребителите стана на церемония в румънската военновъздушна база “Михаил Когълничану”, която е разположена на около 50-60 километра северно от българската граница. За инцидент между американски и руски самолети на Балтийско море съобщиха в същото време медии. Според информациите руският Су-27 направил непрофесионална маневра, поради което минал едва на 6 метра от американския Р-8. От командването на въздушните сили на САЩ отказали да коментират инцидента, посочвайки, че самолетите им рутинно влизат във взаимодействие със самолети на други държави. ", "date": "2018.05.02", "title": "Кораби на НАТО в Черно море, британски самолети в Румъния"}
{"url": "https://www.24chasa.bg/novini/article/6843921", "text": "Изявлението на палестинския лидер Махмуд Абас за евреите е неприемливо и силно притеснително, заяви в комюнике специалният координатор на ООН за мирния процес в Близкия изток, Николай Младенов, цитиран от Франс прес, съобщи БТА. Абас \"реши да използва речта си пред парламента на Организацията за освобождение на Палестина, за да повтори някои от най-отвратителните антисемитски обиди\", подчерта Младенов. Подобни думи \"са неприемливи, особено притеснителни и не служат на интересите на палестинския народ, нито на мира в Близкия изток\", добави той. Лидерите са длъжни да се противопоставят на антисемитизма навсякъде и по всяко време, а не да разпространяват подхранващите го теории на конспирацията, добави Младенов. Фархан Хак, говорител на генералния секретар на ООН Антониу Гутериш, заяви на пресконференция, че ръководителят на световната организация споделя напълно гледната точка на Младенов. Израелският посланик в ООН Дани Данон заяви в комюнике, че е изпратил писмо до Съвета за сигурност, искайки от него да осъди думите на Абас, които определи като неприемливи. Освен това той поиска от палестинския президент да поднесе искрените си извинения. Израел вече е обвинявал Абас в антисемитизъм. В понеделник вечерта палестинския президент заяви, че кланетата на евреи в Европа в историята са се дължали не толкова на антисемитизма, колкото на ролята им в обществото, особено във финансовия сектор.", "date": "2018.05.02", "title": "ООН: Думите на палестинския лидер Абас за евреите са неприемливи"}
{"url": "https://www.24chasa.bg/novini/article/6843704", "text": "Врани са убили половината от новоизлюпените патета в Борисовата градина в София. Преди две седмици в Патешкото езеро в парка се излюпиха 6 зеленоглави патета - първите малки, след като през миналата година Столичната община възстанови езерото и започна да отглежда в него зеленоглави птици. “Още щом разбрахме какво се е случило, покрихме Патешкото езеро със специални мрежи, за да защитим малките от враните. Надяваме се, че те ще помогнат да ги опазим. Има и 9 яйца и чакаме да се излюпят още патета”, каза шефката на общинското предприятие “Паркове и градини” Милена Васева. Тя е провела разговори с ръководството на Столичния зоопарк какви други мерки може да се предприемат, за да се опазят патетата. Ако мрежите не помогнат, ще се търси начин да бъдат временно прибрани на друго място и когато поотраснат, ще бъдат върнати в Борисовата градина. Преди това обаче ще се направят консултации със Спасителния център за диви животни, който предостави преди година птиците. Те бързо се превърнаха в атракция за всички посетители на парка, а за птиците се полагат ежедневни грижи.", "date": "2018.05.02", "title": "Врани изкълваха патетата в Борисовата градина"}
{"url": "https://www.24chasa.bg/novini/article/6843690", "text": "През 2017 г. военните разходи на Русия са намалели за първи път от 19 г., посочват данните от доклад на Стокхолмския международен институт за изследване на мира. През миналата година Москва е похарчила за оръжие 66, 3 млрд. долара, което е 20% по-малко от 2016 г. Глобално военните разходи са се повишили до най-високото си равнище след студената война, като САЩ, Китай и Саудитска Арабия са начело в списъка на страните, които харчат най-много за въоръжаване. САЩ остават лидер с 610 млрд. долара, без изменение спрямо предишната година. Втори е Китай, който е изразходвал 228 милиарда долара, увеличение с 5,6 процента спрямо 2016 г., което е най-голямото в абсолютна стойност - с 12 милиарда долара. Саудитска Арабия е изместила Русия от третото място, изразходвайки 69,4 милиарда долара, увеличавайки разходите си с 9,2 процента.", "date": "2018.05.02", "title": "Русия дава  по-малко за оръжие  за първи път от 19 г."}
{"url": "https://www.24chasa.bg/novini/article/6843657", "text": "2017 г. е била знакова за Върховния касационен съд (ВКС) се отбелязва, че изминалата година е била знакова за съда, отчита председателят Лозан Панов. „За първи път българските съдии участваха в преки избори за попълване на професионалната квота на Съдийската колегия на ВСС. Показателно е, че с вота си те ясно демонстрираха своя респект към професионализма и компетентността, както и своето доверие по отношение на принципността и мъдростта на съдиите от ВКС, като на 18 и 19 юни 2017 г. избраха четирима наши колеги за свои представители във ВСС – съдиите Цветинка Пашкунова, Красимир Шекерджиев, Олга Керелска и Севдалин Мавров. От квотата на Народното събрание бе избрана съдия Вероника Имова, като по този начин за първи път от съществуването на Висшия съдебен съвет в Република България петима съдии от Върховния касационен съд са изборни членове на тази институция“ – пише председателят на съда. По отношение на пряката дейност на ВКС в Годишния доклад за 2017 г. са посочени данни, които за поредна година показват утвърждаване на отбелязани още през 2015 г. тенденции. Първата е за трайно намаляване на делата за разглеждане от върховните съдии. Напълно нетипичната за върховен съд натовареност на съдиите от ВКС е посочена през 2016 г. в Пътната карта за изпълнение на Актуализираната стратегия за продължаване на реформата в съдебната система, като в Мярка 3.6.2 е предвидено намаляване на натовареността на ВКС. Статистическите данни за постъпващите дела в съда през 2017 г. показват реално изпълнение на тази мярка. Към 1 януари 2017 г. несвършените дела, останали за разглеждане и решаване през годината, са 4 260 бр. (при 3 952 бр. през 2016 г. и 4 446 бр. през 2015 г.). Постъпилите дела през 2017 г. са 9 758 бр. (през 2016 г. те са 10 135 бр., а през 2015 г. са 11 748 бр.), т. е. общият брой на делата за разглеждане през изминалата година е 14 018 бр. (при 14 087 през 2016 г. и 16 194 през 2015 г.). „Дори при това намаление в сравнение с предишната година на делата за разглеждане от ВКС, количеството им продължава да е извън стандартите за нормална натовареност на най-висшата съдебна инстанция. Броят на разглежданите от върховен съд дела в България, както и големият брой на върховните съдии в страната в сравнение с върховните съдилища на другите европейски държави показва, че са наложителни целенасочени законодателни усилия за намаляване на натовареността, за да могат върховните съдии да изпълняват по-активно и по-качествено конституционното си задължение за уеднаквяването на съдебната практика“ – категоричен е председателят на съда. През 2017 г. съдиите от ВКС са решили общо 9 802 бр. дела, като през 2016 г. те са 9 902 бр., а през 2015 г. са 12 113 бр. Останалите несвършени към 31 декември 2017 г. дела са 4 024 бр. (при 4 276 бр. през 2016 г. и при 3 953 бр. през 2015 г.), т. е. в края на периода несвършените дела са по-малко от тези към 1 януари 2017 г. (4 260 бр.). Посочените данни, на фона на по-ниската натовареност на съда през 2017 г., показват, че и през 2018 г. трябва да продължат усилията, насочени към по-бързо решаване на делата, за да отговори съдът на справедливите очаквания на гражданите за правосъдие в разумни срокове. Предприетите в това отношение през 2017 г. мерки са продължение на въведеното от ръководството на съда постоянно наблюдение върху забавените актове, стартирало през 2015 г. С оглед на своевременното изготвяне на съдебните актове по обявените за решаване дела във ВКС и в съответствие с изискването на чл. 6, т. 1 от Европейската конвенция за защита правата на човека и основните свободи за разглеждане на делата в разумен срок, периодично през 2017 г. са издавани заповеди на председателя на ВКС за изготвяне от ръководителите на трите колегии на доклади с информация за необявените в срок актове по дела и предприемане на действия. Втората отбелязана важна тенденция е все по-активната тълкувателната дейност на ВКС. През годината общо в съда са образувани 24 тълкувателни дела (включително 2 тълкувателни дела, образувани със съвместно разпореждане на председателите на ВКС и Върховния административен съд). През 2017 г. са постановени общо 13 тълкувателни решения. През 2017 г. Върховният касационен съд е отправил до Съда на Европейския съюз (ЕС) две преюдициални запитвания. Дело № C-335/17 г. („Вълчева“) е образувано по преюдициално запитване по следния въпрос: „Следва ли понятието „право на лични отношения“, използвано в чл. 1, § 2, б. а) и чл. 2, т. 10 от Регламент (ЕО) № 2201/2003 г. на Съвета от 27.11.2003 г. относно компетентността, признаването и изпълнението на съдебни решения по брачни дела и делата, свързани с родителската отговорност, да се тълкува като приложимо не само за отношенията родители – деца, но и за отношенията с други близки, различни от родителите, а именно баба и дядо?“. Второто дело – № С-604/17 г., е образувано по преюдициално запитване, отправено по следния въпрос: „Допуска ли Регламент (ЕО) 2201/2003 г. разглеждането на дела, свързани с родителска отговорност, без да са налице предпоставките по чл. 8 и чл. 12 от Регламента от съд на държава членка, който е компетентен да разгледа дело за развод по силата на чл. 3 от Регламента, когато националното право на съответната държава членка го задължава служебно да се произнесе по упражняването на родителските права, мерките на лични отношения, издръжката и ползването на семейното жилище заедно с иска за развод?“. По делото е постановено определение на Съда на ЕС от 16.01.2018 г. През 2017 г. Върховният касационен съд е отправил до Конституционния съд искане за обявяване на противоконституционност и несъответствие с международните договори, по които Република България е страна, на разпоредбите на чл. 127, ал. 1, предложения предпоследно и последно, и на чл. 411а, ал. 1, т. 4 от Наказателно-процесуалния кодекс, приети със Закон за изменение и допълнение на НПК, обн. ДВ, бр. 63/04.08.2017 г. По искането е образувано Конституционно дело № 10/2017 г., като решението по него е постановено на 27 март 2018 г. Друга значима дейност на ВКС през 2017 г., която се отбелязва в доклада, са извършените проверки на организацията и дейността на съдилища в страната. Назначена със заповед на председателя на ВКС комисия от върховни съдии е извършила проверка на организацията и дейността на Апелативния специализиран наказателен съд, като на 02.03.2017 г. е представила своя доклад (http://www.vks.bg/vks_p02_0370.htm). Комисията констатира отклонение от установената в съда практика при определянето на съдебен състав по мерки за неотклонение (на Ценко Чоков и други подсъдими по делото) и отправя препоръки. Комисия, назначена със заповед на председателя на ВКС, е извършила проверка на организацията на дейността на Софийския апелативен съд (САС) по повод на издадената от председателя на САС заповед и е изготвила доклад, публикуван в страницата на ВКС в интернет (http://www.vks.bg/vks_p02_0434.htm). Комисията констатира нарушение на принципа на случайния подбор по отношение на търговско дело (свързано с предявени установителни искове за вземания в общ размер 102 229 519,75 лв.) и отправя препоръки. В Доклада за прилагането на закона и за дейността на съдилищата през 2017 г. са анализирани основните въпроси и предизвикателства през изминалата година – законодателни промени, неравномерна натовареност на съдилищата и необходимост от промяна на съдебната карта, проблеми със съдебни сгради, оптимизиране на съдебната администрация. Анализът на обобщените статистически данни за дейността на апелативните, окръжните, военните, специализираните наказателни и районните съдилища през 2017 г. показва леко увеличаване на броя на разглежданите дела – със 7,55% спрямо 2016 г. (с 9,37% спрямо 2015 г.). Намаление се наблюдава в окръжните и военните съдилища, докато при останалите съдилища тенденцията е към увеличение. Общо за всички съдилища се наблюдава увеличение на броя на приключените дела – със 7,53% спрямо 2016 г. (с 8,99% спрямо 2015 г.). Делата, приключени през 2017 г. в 3-месечен срок, са с 10,04% повече от тези, приключени през 2016 г., и със 7,74% повече от приключените в този срок през 2015 г. Общо в страната през 2017 г. от съдилищата – апелативни, окръжни и военни, са дадени 4 701 разрешения за използване на специални разузнавателни средства (СРС), а изготвените и получени веществени доказателствени средства (ВДС) са 1 214 бр. За сравнение през 2016 г. са дадени 4 888 разрешения и изготвени и получени 1 146 бр. ВДС, а през 2015 г. – 4 093 дадени разрешения и 1 321 получени бр. ВДС. Данните за движението на делата за всички съдилища (без ВКС) през 2017 г. са: - висящи в началото на годината – 101 101 бр. (при 96 863 бр. през 2016 г.); - постъпили – 581 029 бр. (при 537 376 бр. през 2016 г.); - дела за разглеждане – 682 130 бр. (при 634 239 бр. през 2016 г.); - свършени дела – 573 289 бр. (при 533 142 през 2016 г.); - свършени в 3-месечен срок – 485 042 бр., т. е. 84,61% от всички (при 440 777 бр. или 82,68% през 2016 г.); - дела със съдебен акт по същество – 493 812 бр. (при 455 384 бр. през 2016 г.); - прекратени производства – 79 477 бр. (при 77 758 бр. през 2016 г.); - висящи дела в края на годината – 108 841 бр. (при 101 097 бр. през 2016 г.). Общият брой дела за разглеждане от всички съдилища (без ВКС) през 2017 г. е увеличен с 47 891 бр. спрямо предходната година. Наред с увеличението в постъпленията на дела в съдилищата през 2017 г. (с 43 653 бр. спрямо 2016 г.), натовареността на съдиите продължава да е твърде висока и неравномерна. Статистическите данни, върху които се базират изводите за натовареността, продължават да показват значителна неравномерна натовареност на съдилищата в страната както от едно и също ниво, така и между отделните инстанции. При средна натовареност от 9,65 дела за разглеждане месечно на един съдия за апелативните съдилища (през 2016 г. тя е 9,33), тази на Софийския апелативен съд е 14,17 дела (при 13,22 през 2016 г.), докато на Апелативния специализиран наказателен съд – 3,30 дела месечно (2,98 през 2016 г.), а на Военно-апелативния съд – 1,24 дела (1,78 през 2016 г.). Още по-голям е диапазонът на съотношението между отделните окръжни съдилища, от една страна, и на Специализирания наказателен съд (СНС) и Софийския градски съд (СГС), от друга страна. При средна натовареност през 2017 г. на съдебните звена на това ниво на съдебната система от 14,41 дела за разглеждане месечно на един съдия (при 14,90 през 2016 г.), тази на СНС е 32,17 дела (при 31,05 през 2016 г.), на СГС е 30,97 дела (през 2016 г. е 34,09), а под 7 дела през 2017 г. за разглеждане месечно на един съдия е натовареността на окръжните съдилища в Търговище (5,26) и Кърджали (5,64). В районните съдилища на страната състоянието на неравномерност на натовареността на съдиите е с още по-видими размери. При средна натовареност от 57,60 дела за разглеждане месечно от един съдия в районните съдилища в областните центрове (при 52,90 през миналия отчетен период), натовареността на Софийския районен съд през 2017 г. се покачва значително и е 79,39 дела (при 69,73 през 2016 г.), изключително висока е натовареността и в районните съдилища в Перник (69,22) и Монтана (68,65), докато в Районен съд – Велико Търново е 30,85 дела месечно за разглеждане на един съдия (през 2016 г. – 29,47). Другите районни съдилища в областните центрове с натовареност под 35 дела са Силистра (32,31) и Добрич (33,82). В районни съдилища извън областните центрове (при средна натовареност от 44,34 дела за разглеждане месечно) има съдилища с натовареност и под 20 дела – Ивайловград (11,48), Ардино (12,21), Малко Търново (14,25), Трън (14,90), Крумовград (18,58), докато има районни съдилища с натовареност над 70 дела месечно – РС – Пещера (77,60), РС – Велинград (77,18), РС – Лом (75,44) и РС – Ихтиман (71,67). Отново, за поредна година, изводът от тези данни е, че малка част от съдилищата са свръхнатоварени, а друга – твърде слабо или недостатъчно.", "date": "2018.05.02", "title": "През 2017 г. броят на делата се увеличава, а натовареността на съдиите е неравномерна"}
{"url": "https://www.24chasa.bg/novini/article/6843852", "text": "На 69 години си отиде от нас известният български балетист Петър Колдамов, съобщиха от пресцентъра на Софийската опера и балет. Роден на 29 август 1948 г., той отдаде цели 40 години на сцената и като балетен педагог. Софийската опера и балет, Куба, Испания, Египет, Китай, Мексико и Швейцария го помнят като творец, който по уникален начин изрази емоциите си чрез движения, който усети с всяка фибра на тялото си езика на музиката. Още се говори с възторг за неговите изпълнения в „Изворът на Белоногата“, „Лебедово езеро“, „Жизел“, „Козият рог“ и др. Колдамов се изяви успешно и като педагог в Националното хореографско училище. Негови ученици днес са известни солисти в Софийската опера и балет. Колдамов беше хореограф и на Националния ансамбъл по художествена гимнастика. На сцената Колдамов беше търсен партньор, защото живееше чрез танца. Почивай в мир, скъпи приятелю! Опелото на Петър Колдамов ще бъде на 5 май, от 12:30 ч. в църквата „Света София“.", "date": "2018.05.02", "title": "Почина известният балетист и балетен педагог Петър Колдамов"}
{"url": "https://www.24chasa.bg/novini/article/6843856", "text": "Арменският опозиционен лидер Никол Пашинян призова днес привържениците си да сложат край на протестите, твърдейки, че е получил подкрепата на четирите политически сили в парламента за избора му за премиер на страната на 8 май, предаде Франс прес, цитирана от БТА. \"Сега всички парламентарни групи казаха, че ще покрепят кандидатурата ми. Въпросът е уреден\", каза Пашинян на демонстрация в центъра на Ереван. \"Прекратяваме нашите действия и ще си починем\", допълни той, цитиран от Франс прес. Според Ройтерс обаче Пашинян е обявил само еднодвевна пауза в националните протести, която ще му даде време да обсъди с управляващата партия подкрепата й за неговата кандидатура за премиер. Пред привържениците си в Ереван Пашинян казал, че ще търси повече подробности и особени гаранции във връзка с кандидатурата си за премиер.", "date": "2018.05.02", "title": "Арменският опозиционен лидер Пашинян призова: Спрете протестите"}
{"url": "https://www.24chasa.bg/novini/article/6843709", "text": "5241 шофьори са останали без книжки от 1 януари до 31 март, след като са били заловени да шофират с неплатени глоби, съобщи МВР след запитване от “24 часа”. Такива проверки се правят от май м.г., когато патрулките на Пътна полиция бяха оборудвани с таблети. Няколко месеца по-рано - през януари, бяха въведени и законови промени. Според тях, ако човек не е платил глобите си в срок, книжката му се взема. Тя се връща след заплащането на задълженията. В момента КАТ има акция за неплатени глоби в цялата страна. Тя започна на 30 април и ще продължи до 6 май. Полицаите спират коли на случаен принцип около граничните пунктове и въвеждат данните от шофьорската книжка на водача в таблетите си. Проверява се и за невръчени фишове за превишена скорост. Тази мярка важи и за пътниците в колите, които имат шофьорски книжки. Резултатите ще бъдат обявени другата седмица.", "date": "2018.05.02", "title": "За 3 месеца 5241  шофьори без  книжки заради  неплатени глоби"}
{"url": "https://www.24chasa.bg/novini/article/6843873", "text": "Украйна реши да разшири санкциите си срещу руски компании и организации, отчитайки санкциите, въведени от САЩ срещу руски олигарси и съюзници на руския президент Владимир Путин. Това заяви днес украинският президент Петро Порошенко, предадоха Ройтерс и ТАСС, цитирани от БТА. Киев освен това разшири съществуващите санкции, които въведе срещу стотици руски компании и физически лица в отговор на анексията на Крим през 2014 г. и заради подкрепата на Кремъл за проруските сепаратисти в Източна Украйна. \"С днешното решение ние имаме координирани нови санкции с онези, които вече бяха въведени от САЩ срещу граждани и юридически лица от Руската Федерация\", каза Порошенко преди заседание на националния Съвет за сигурност и отбрана. Той не каза кои физически лица са в разширения списък и кога ще влязат в сила санкциите. Но преди това се твърдеше, че Украйна може да санкционира руски олигарси, в това число Олег Дерипаска. През април САЩ наложиха санкции на 24 руснаци, в това число и алуминиевия магнат Дерипаска. Това бе едно от най-агресивните действия на Вашингтон за наказване на Москва заради предполагаемата й намеса в американските избори през 2016 г. и заради други \"зловредни дейности\". Украйна освен това преустановява участието си в координационните съвети на Общността на независимите държави, предаде ТАСС. Решението е взето днес от националния Съвета за сигурност и отбрана. На 12 април Порошенко предложи на правителството да подготви документи за официално прекратяване на участието на Украйна в ОНД, поръчвайки на министрите да започнат процедура по официално изтегляне на Украйна от учередителните органи на общността. Украйна ратифицира споразумението за създаване на ОНД през 1991 г. и протокола за съгласие към него, но не ратифицира устава на ОНД и така в юридически план не е член на ОНД, припомня ТАСС. Киев обаче участваше в работата на организацията, но не на всички нива.", "date": "2018.05.02", "title": "Украйна разширява санкциите си срещу Русия"}
{"url": "https://www.24chasa.bg/novini/article/6843745", "text": "Ако индекс, който се използва при пресмятането на лихвите по заеми и други операции, спре да се изготвя или се промени съществено, банката няма да има право да вдига лихвата при замяната му с нов. Тя трябва да е на нивото при отпускането на кредита. Това предвиждат промени в Закона за кредитните институции, внесени в парламента от шефката на бюджетната комисия в парламента Менда Стоянова. Поправката трябва да влезе в сила от 1 юли 2018 г. Стоянова предлага и специални текстове за защита на българските потребители ( Два лихвени индекса - “Софибид” и “Софибор”, няма да се изчисляват от 1 юли 2018 г. от БНБ. Управителният съвет взе това решение на 14 март 2017 г. и е уведомил търговските банки с писмо. В него ги информира за промените в изчисляването на двата индекса при операции в левове. В момента двата индекса се изчисляват от регламентен комитет, в който участват представители на БНБ, Асоциацията на банките и дилърската асоциация. “Софибор” е важен, защото е елемент при формирането на плаващите лихви по потребителските, ипотечните и корпоративните заеми в левове. Проектът задължава банките да заменят “Софибор” с друг индекс. Това ще наложи преподписване на договори за заем , които предлагат кредити със “Софибор”, ако някой друг не продължи да го изчислява, вместо БНБ. “Проектът, на който съм вносител, транспонира текст от еврорегламент. За да защитим потребителите, т.е. хората с ипотечни и потребителски заеми, предлагаме специален текст”, коментира за “24 часа” шефката на бюджетната комисия Менда Стоянова. В него се казва, че в момента на замяната на един индекс, който служи за основа на изчисляване на оскъпяване по заеми в левове, с друг или с нов начин на изчисляване на лихвата, тя не може да надвишава равнището, посочено в договора, обясни Стоянова. Условията за потребителите не трябва да се влошават заради замяната на един индекс с друг, допълни тя. “В конкретния случай от 1 юли, когато индексът “Софибор” няма да се поддържа от БНБ, всички банки, които го използват, трябва да го заменят с “Юробор”. Впоследствие се очаква и “Юробор” да престане да се поддържа, но потребителите и тогава ще бъдат защитени от законовия текст”, обясни Стоянова. Затова с внесения проект за допълнение на Закона за кредитните институции се транспонирал еврорегламент, който предвижда, че при отпадане на индекс, който служи за изчисляване на лихви или за други цели, той да бъде заменян с друг. Всяка банка трябва да представи в БНБ план за тази замяна, който да бъде одобрен и това да се случи, добави Стоянова.  “Ако някой ден по каквато и да е причина международен или национален индекс преустанови съществуването си, трябва да има ред по който да продължат да функционират пазарите и да се изпълняват сключените договори. Това е естествено решение на европейския регулатор, което се въвежда с промени в закон и у нас”, заяви за “24 часа” председателят на Асоциацията на банките в България Петър Андронов. “Да, наистина БНБ спира да смята “Софибор”, както вече обяви. Това означава, че тя се оттегля от ролята си на администратор. Ние не знаем дали няма да продължи да го смята някой друг. По-скоро очакваме да има такъв”, заключи Андронов. ", "date": "2018.05.02", "title": "Банките без право да вдигат лихви по кредити при смяна на  индекс"}
{"url": "https://www.24chasa.bg/novini/article/6843781", "text": "Китайският външен министър Ван И разговаря днес в Пхенян със севернокорейския си колега И Йон-хо, предаде ТАСС, като се позова на агенция Киодо. Няма информация за съдържанието на разговорите. Според Киодо двете страни вероятно са обсъдили резултатите от състоялата се в края на април междукорейска среща на върха и ситуацията на Корейския полуостров преди очакваната среща между севернокорейския лидер Ким Чен-ун и американския президент Доналд Тръмп, предава БТА. Ван също така може да се срещне с Ким. Китайското външно министерство нито потвърждава, нито отрича това. Напоследък отношенията между Китай и Северна Корея охладняха на фона на засилването на икономическите санкции на Пекин срещу Пхенян в съответствие с резолюциите, приети от Съвета за сигурност на ООН.", "date": "2018.05.02", "title": "Външните министри на Китай и Северна Корея се срещнаха в Пхенян"}
{"url": "https://www.24chasa.bg/novini/article/6843786", "text": "Президентът на САЩ Доналд Тръмп посети за първи път Държавния департамент. Той присъства на церемонията по встъпване в длъжност на новия американски държавен секретар Майк Помпейо, одобрен от Сената на американския Конгрес миналата седмица, предаде Асошиейтед прес. Помпейо, който преди това бе директор на ЦРУ, замени на поста Рекс Тилърсън, отстранен през март след месеци на сблъсъци между него и Тръмп, предава БТА. Помпейо официално положи клетва пред съдията от Върховния съд Самуел Алито още миналия четвъртък и после замина на първата си задгранична обиколка, отвела го в Брюксел и в Близкия изток. Днес на церемонията по встъпване в длъжност Помпейо каза, че Държавният департамент ще води твърда дипломация, когато се наложи, предаде ТАСС. Той каза, че САЩ се намират в ранен стадий на решаване на кризата със Северна Корея и подчерта, че точно сега има безпрецедентна възможност за промяна на хода на историята на Корейския полуостров. Държавният секретар пое ангажимента да се постигне без отсрочка преустановяването на севернокорейската програма за оръжия за масово поразяване и увери, че настоящата американска администрация няма да повтори грешките от миналото и ще си отваря широко очите, предаде Франс прес. \"Лошо споразумение не е опция\", каза Помпейо, визирайки предстоящите разговори между Доналд Тръмп и Ким Чен-ун. \"Решени сме да постигнем постоянното, подлежащо на проверки и необратимо прекратяване на севернокорейската програма за оръжия за масово поразяване и това да стане без отлагане\", допълни той. По повод присъствието на Тръмп в Държавния департамент, АП припомня, че той го избягваше по време на мандата на Тилърсън и се бавеше при запълването на овакантените висши дипломатически постове. Помпейо обеща да влее нови сили в Държавния департамент и да възстанови неговото реноме и самоувереност.", "date": "2018.05.02", "title": "Тръмп за първи път в Държавния департамент за встъпването в длъжност на Помпейо (Снимки)"}
{"url": "https://www.24chasa.bg/novini/article/6843793", "text": "Пожарникари продължават да издирват 44 души, които са в неизвестност след като вчера висока сграда рухна в центъра на бразилския град Сао Пауло, предаде ДПА. Обхванатият от пожар 24-етажен блок внезапно се срути, а пламъци и черен пушек се разпростряха в околния район, предава БТА. 428 души получиха медицинска помощ във временни центрове, след като пет околни сгради бяха евакуирани, съобщиха днес градските власти. Местни медии предадоха, че сградата, където преди е било седалището на федералната полиция, е била използвана от бездомници. Досега няма потвърдени данни за жертви на пожара и сред отломките. Спасителните операции днес бяха временно спрени, защото в развалините тече електрически ток.", "date": "2018.05.02", "title": "Издирват 44-ма изчезнали при пожара и рухването на висока сграда в Сао Пауло (Видео)"}
{"url": "https://www.24chasa.bg/novini/article/6841551", "text": "Остров Ветрен край Силистра е ябълката на раздора между български рибари и румънски граничари. Преди 5 г. за първи път гръмна скандал - рибар от силистренското с. Ветрен е арестуван, а мрежите, лодката и уловът му са конфискувани от румънските власти. Днес ситуацията не е по-различна. Румънските граничари пак изземват от нашите рибари принадлежностите им, случва се и на съд да ги изправят в намиращия се от другата страна на Дунав град Кълъраш. Остров Ветрен на площ от близо 4000 дка. Според конвенция, подписана преди 110 г., островът трябва да е български Там обаче сега са разположени румънски гранични власти. Серия от питания в НС е отправил силистренският депутат Александър Сабанов от “Обединени патриоти”. Въпроси за съдбата на този остров, а и за останалите по Дунав са зададени към министрите на външните работи, на транспорта и на вътрешните работи. Целта е сформирането на българо-румънска комисия, която да преразгледа конвенцията от 1908 г. и да актуализира собствеността им. Според документа речната граница следва средата на реката при най-ниските ѝ води, които текат в едно-единствено легло и средата на ръкава, който съдържа талвега на реката, когато се раздели на два и повече ръкава.   С други думи, талвегът - най-дълбоката точка, определя границата, а край остров Ветрен той минава от северната му страна, което означава, че земята е българска. До 50-те години на ХХ век островът се е считал за румънски заради териториалните размествания на Балканите през различните войни. През 1956 г. след ново споразумение между двете разделени от Дунав държави и в съответствие със Закона за морските пространства, вътрешните водни пътища и пристанища на България влажната територия отново става наш. Трябвало е обаче на всеки 10 г. двустранна комисия да заседава и да следи за настъпили промени, които да коригират талвега, и за появата на нови острови. Това не се е случвало досега. Затова и всеки дърпа острова към себе си, а е нужно прекрояване официално на границата. Преди 5 г. областният на Силистра, тогава Николай Димов, изпрати писмо до МРРБ с въпрос има ли промяна в речните граници на България. Ако има, откога и какъв е статутът на българския според нашите управници остров, разположен близо до биорезервата “Сребърна”. Отговор не е получен. Към днешна дата от Министерството на транспорта потвърждават, че конвенцията е в сила и че комисии не са преразглеждали принадлежността на островите и речната граница. На народния представител Сабанов му е предоставена карта с включени в нея всички острови по поречието на Дунав. По тази карта Гранична полиция е службата, която трябва да каже кой остров на кого е и къде минава границата По неофициална информация вече имало сформирана работна група във Външно, която да разгледа въпроса.   Остров Ветрен румънците наричат Чоканещи. Появил се е през 1928 г. Оттогава до днес рибарите от нашата страна на Дунав казват, че островът е български. Знаят го като Ветрен, по името на селото край Силистра. Познат е още и като Бялата пръст. Рибарите казват, че румънците ползват острова за дърводобив, отглеждат и животни. Говори се дори за европроекти с цел запазване биоразнообразието му. Той е под фактически румънски контрол и има статут на природен резерват. По стари данни Вертрен е на 8-о място по големина сред българските дунавски острови - с дължина 3,5 км и ширина почти 1 км. На практика от българския бряг го отделя канал, в който е разположен по-малкият остров Девня. Обрасъл е с върба. При високи води ниските му части се заливат, а при спадане нивото двата острова се свързват - пресъхва и каналът между тях и брега. Хората от Ветрен са потомствени рибари И днес Петко Григоров си спомня как като деца са играели на острова, а дядо му е водил на паша стадото си овце там. От него се снабдявали и с дърва за зимата, и с материал за строеж на къщи. Днес, когато българските рибари хвърлят въдици покрай острова, биват задържани, а лодките и уловът им - конфискувани. Преди месец Валентин Йорданов се е разминал на косъм само с предупреждение, че ако още веднъж го хванат, ще му вземат всичко. Рибари разказват, че граничарите чертаят по картата с химикалка, казват къде минава границата и обвиняват нашите, че са навлезли в тяхна територия. Арестуват ги, без да се интересуват, че остров Ветрен във всички лоцмански карти за навигация по Дунава се води български, нито че в сателитната карта на “Гугъл” е посочен като част от нашата територия. Румънските патрули си позволяват своеволия само, когато са сами. Когато са в екип с нашите, не ни закачат, казва Петко Григоров. Според някои натискът от румънците не бил толкова заради навлизането в чужди териториални води, а заради самия риболов. Казват, че в румънската част на Дунав рибата била повече, защото там риболовът не бил така развит като у нас. Освен това нашенци имали разрешително само за България. В Румъния законът бил друг - рибарите ги регистрирали като юридически лица. Но най-сериозното нарушение било ползването на найлонови мрежи. Според нормативната уредба на съседите ни това се третирало като престъпление срещу природата. Основните опасения са, че ако се започне преразглеждане на речната граница, страната ни може да загуби територии Островите в силистренския участък и нагоре към Тутракан се водят необитаеми. Но има такива, на които се развива стопанска и друга дейност, и точно те при прекрояването може да преминат в румънски ръце. Затова все още не е ясно дали битката за остров Ветрен си струва и дали не е по-добре да се инициира спогодба между държавите, която да позволи рибарите спокойно и свободно да изкарват прехраната си. Докато обаче това се случи, хората от силистренското село ще продължават да излизат с лодките си в реката със страх. А във Ветрен има регистрирани 50 рибари, които с това издържат семействата си. Искат да работят честно, без да нарушават законите.", "date": "2018.05.02", "title": "Чий е дунавският остров Ветрен? Румънците го приемат за свой и арестуват нашите рибари"}
{"url": "https://www.24chasa.bg/novini/article/6843740", "text": "Най-голямата хотелска верига в света - “Мариот”, има интерес да построи още един хотел в България, този път на Черноморието. Това съобщи по БНТ министърът на туризма Николина Ангелкова. Тя е научила това от свой разговор с главния изпълнителен директор и президент на веригата по време на среща с него в Буенос Айрес, където участва като наблюдател на срещата на министрите на туризма на страните от Г-20. Преди две седмици “Мариот Интернешънъл” сключи договор за банков заем за изграждането на 5-звезден хотел в центъра на София. Ангелкова съобщи, че по морето вече се строят няколко нови 4- и 5-звездни хотела, които по принцип имат много висока заетост. ", "date": "2018.05.02", "title": "“Мариот” с хотел у нас и на морето"}
{"url": "https://www.24chasa.bg/novini/article/6843676", "text": "В бюджета на ЕС за периода след 2020 година българският интерес е в достатъчна степен защитен. Не се очаква значима промяна в размера на сумите, които ще получи България. Това съобщиха пред журналисти вицепремиерът Томислав Дончев и министърът на финансите Владислав Горанов, цитирани от БТА. Възможно е дори България да получи повече пари, допълни Горанов. Днес ЕК анонсира първи вариант за многогодишната финансова рамка /МФР/ за периода след 2020 година. Комисията предлага дългосрочен бюджет на стойност 1134,5 милиарда евро, съобщи Горанов. Двамата посочиха, че са умерени оптимисти относно предложението за бюджет, по което обаче дискусията започва. Практиката показва обаче, че дори и при тежки преговори финалният вариант на бюджета не се различава от началния, каза Дончев. България ще положи всички усилия да придвижи максимално напред дебата по МФР и ще започнат още на 14 май със Съвета \"Общи въпроси\". Вноската на България в бюджета на ЕК ще расте, но не заради промяна на механизма за формиране на бюджета, а заради увеличаване на БВП и на Брутния национален доход, каза Горанов. Двата основни стълба на бюджета на ЕС - Кохезионната и на Общата селскостопанска политика, ще бъдат съхранени, доколкото е възможно, но в бюджета ще има и нови политики, каза Горанов. Проектът за бюджета на ЕК за периода след 2020 година е балансиран и е добра основа за преговори, каза Дончев като уточни, че това клише може да се използва и за този бюджет.", "date": "2018.05.02", "title": "Интересът ни бил защитен в достатъчна степен в бюджета на ЕС след 2020 г."}
{"url": "https://www.24chasa.bg/novini/article/6843681", "text": "Унгария отказа да ратифицира евро-африканска декларация, която признава \"ползата от миграцията за развитието\", приета на министерска конференция в Мароко с участието на около 60 държави от Европа и Африка, предаде Франс прес. Декларацията \"представя миграцията като безспорно положително и благоприятно явление, допринасящо за световното развитие и според нас това е небалансиран подход, който не одобряваме\", обяви унгарският министър на външните работи Петер Сиярто. \"Нашата позиция е, че трябва да се съсредоточим върху средствата за спиране на нелегалната имиграция, а не да я насърчаваме\", добави Сиярто по време на форума в Маракеш, предава БТА. \"Не можем да отречем, че миграцията има жизнено важен аспект по отношение на сигурността: неприемливо е това да се пренебрегва в този документ\", каза Сиярто, припомняйки кървавите атентати в Европа през последните години. \"Политическата декларация от Маракеш\", придружена от план за действие, призовава за подход, който \"се основава на правата на човека\" за \"защита на мигрантите, които са в уязвимо положение\" и за развитие на общуване, позволяващо да се води борба срещу \"ксенофобията, расизма и дискриминацията\". В документа има и текст, посветен на борбата срещу нелегалната имиграция и помощта за репатриране на мигрантите, който е ключов за европейците, изправени пред безпрецедентна миграционна криза. Еврокомисарят по миграцията Димитрис Аврамопулос подчерта, че \"трябва заедно да се измъкнем от тази безизходица на неорганизирана и безконтролна мобилност, за да възстановим доверието в положителната за всички нас миграция\". \"Само ефективно сътрудничество може да откаже хората от използване на нелегални и опасни пътища\", каза Аврамопулос. Унгария, където министър-председателят националист Виктор Орбан беше преизбран на поста, от 2015 г. се изказва враждебно за прием на мигранти, които не са европейци, позиция, която многократно е била критикувана от европейските й партньори. \"Унгарската позиция \"няма да намали решимостта на останалите европейски членове да намерят общи отговори\", каза днес белгийският външен министър Дидие Рейндерс. \"Миграцията е прекалено богата, за да я свеждаме до нелегална имиграция\", посочи мароканският външен министър Насер Бурита и призова европейските държави да отидат \"отвъд граничния контрол и борбата с трафика на мигранти\".", "date": "2018.05.02", "title": "Унгария отказа да подпише евро-африканска декларация за ползата от миграцията"}
{"url": "https://www.24chasa.bg/novini/article/6843693", "text": "В момента - за година и половина - българските граждани така ни подредиха, така управляваме - с коалиционните си партньори. Имаме ръст на икономиката, намалена безработица, намален външен дълг, председатели сме на Съвета на ЕС. Много добри отзиви получаваме за това, което се справяме, проблемът на опозицията е, че тя никога не казва нещата - тя казва само отрицателните неща. Така коментира в предаването \"Още от деня\" по   председателят на Народното събрание Цвета Караянчева критиките на опозицията.\"Признайте и нещо положително\", призова опозицията Караянчева. \"Те трябва да критикуват, това е работата на опозицията, но в крайна сметка - кажете две три добри неща\", каза тя. Караянчева коментира, че от опозицията не внасят много законопроекти. \"В последно време не съм видяла да внесат\", обясни Караянчева.. \"Аз мисля, че тези оставки и тези скандали се търсят заради липса на законопроекти, които да внесат, а трябва да има тема, трябва да пълнят телевизионното време, медийното пространство\", добави тя.", "date": "2018.05.02", "title": "Караянчева: Опозицията казва само отрицателните неща, да каже и добрите"}
{"url": "https://www.24chasa.bg/novini/article/6843696", "text": "След две години в управлението изведнъж да се почувства некомпетентен ми звучи странно. Така председателят на Столичния общински съвет (СОС) Елен Герджиков коментира в предаването \"Лице в лице\" по   изразеното в социалните мрежи желание на и.д. кмет на район „Младост“ Владимир Клисуров да си подаде оставката, защото не се чувства компетентен да управлява. „Оставки не се подават във „Фейсбук“, заяви Герджиков и добави, че до този момент нито в СОС, нито при кмета Йорданка Фандъкова има официално уведомление за оставка. „Моята последна информация от днес е, че днес са придвижвани преписки, работи в общината, той (Клисуров) е подписвал документации – каза гостът. – Нямам представа защо, с какви мотиви е пуснал своето заявление във „Фейсбук“, там има и много други твърдения. Позицията, за мен поне, е политическа, не бих искал да я коментирам“. Герджиков обясни, че Клисуров е посочен за заместник от задържания кмет на района Десислава Иванчева в нейното заявление за отпуска, подадено в СОС от адвоката ѝ. Ако той има съмнения за собствената си компетентност в някои области, по закон може да делегира права на някой от другите зам.-кметове, обясни гостът. Той уточни, че макар и в ареста, Иванчева не е с отнети права. В случай, че Клисуров наистина реши да се откаже от поста, той би могъл или да делегира правата си на своя заместник или да влезе в комуникация с действащия кмет и заедно да вземат решение какво да направят. Ако се стигне до абдикация, СОС може да посочи временно изпълняващ длъжността кмет. Той трябва да е някой от зам.-кметовете. Герджиков определи като странно мълчанието на Иванчева и липсата на нейна позиция по случая.", "date": "2018.05.02", "title": "Елен Герджиков за и.д. кмета на \"Младост\": Как след 2 г. на власт се почувства некомпетентен?"}
{"url": "https://www.24chasa.bg/novini/article/6843712", "text": "На морския плаж \"Слънчев бряг-Север\" бяха премахнати бетонните основи на бар \"Амиго\" пред хотел \"Белвю\", нарушаващ одобрената от министъра на туризма Николина Ангелкова схема за разполагане на преместваеми обекти. Това съобщава пресцентърът на министерството. Разрушаването на нерегламентирани обекти в комплекса преди началото на активния сезон продължава, се посочва в съобщението. Припомня се, че през втората половина на миналия месец доброволно бе разчистен самият бар \"Амиго\" с площ 350 кв. метра. Заради несъответствия със схемата беше съборен и ресторант Terra с площ 400 кв. метра пред хотел \"Палас\". Преди това бяха разрушени ресторант Stela di marre пред хотел \"Белвю\" и Bubles бар&ресторант - и двата със същата квадратура, в района на хотелите \"Гларус\" и \"Чайка\". Министърът на туризма Николина Ангелкова прекрати концесията на този плаж, след като при проверки бяха открити над 8000 кв. метра преместваеми обекти, които надхвърлят одобрената схема. Още през февруари тази година бе отчетено, че вече са съборени над 190 незаконни преместваеми обекта. Тяхната площ, останала от прекратената концесия, превишаваше одобрената схема, но разчистването се отложи заради започналия активен сезон. Още през ноември 2017 г. доброволно бяха съборени повече от 50 незаконни магазина с обща площ над 1200 кв. метра по алеята на плажа в изпълнение на договора на наемателя с Министерството на туризма, припомнят от ведомството.", "date": "2018.05.02", "title": "На плажа \"Слънчев бряг-Север\" премахнаха основите на бар"}
{"url": "https://www.24chasa.bg/novini/article/6843721", "text": "Протестиращите поддръжници на опозицията в Армения прекратиха уличната блокада в столицата Ереван и се готвят за демонстрация на Площада на републиката, след като опозиционният лидер Никол Пашинян ги призова да направят това, предаде ТАСС. \"Трябва да отблокираме всички пътища, за да могат хората да дойдат на демонстрация на Площада на републиката\", каза Пашинян. Армения беше обхваната от политическа криза миналия месец, когато улични протести, ръководени от Пашинян, доведоха до оставката на министър-председателя и бивш президент Серж Саркисян, предава БТА. Протестиращите блокираха основни улици в Ереван, след като при гласуване в парламента вчера Пашинян не можа да събере достатъчна подкрепа, за да стане премиер, въпреки че беше единственият кандидат. На 8 май се предвижда ново парламентарно гласуване. Ако тогава не бъде избран кандидат, народното събрание ще бъде разпуснато, съобщиха държавните медии. Пашинян изрази увереност, че на 8 май парламентът може да избере министър-председател. \"Мисля, че на 8 май кандидат от народа ще стане премиер\", каза той. Управляващата Републиканска партия на Армения ще гласува за този кандидат, който е подкрепен от една трета от депутатите, заяви лидерът на нейната парламентарна група Ваграм Багдасарян. Президентът Армен Саркисян не възнамерява да се кандидатира за премиер, заяви неговата администрация. \"Това не може да бъде, то е абсурдно. Тази информация не отговаря на действителността\", каза президентският помощник Асмик Петросян. По-рано местни медии разпространиха информацията, че президентът има намерение да се кандидатира за министър-председател, за да се опита да реши политическата криза. И.д. министър на културата Армен Амирян подаде оставка заради ситуацията в Армения, заяви пресслужбата на министерството. Сутринта пред министерството на културата се събраха десетки протестиращи, които призоваха министъра да се присъедини към опозиционното движение.", "date": "2018.05.02", "title": "Протестиращите поддръжници на опозицията в Армения се готвят за демонстрация (Снимки)"}
{"url": "https://www.24chasa.bg/novini/article/6843750", "text": "Раздаването на пари от еврофондовете да се обвърже с правосъдието и спазването на европейските ценности, предложи в сряда Европейската комисия в проекта за нов бюджет за следващия седемгодишен период 2021-2027 г. Брюксел предлага бюджетът на ЕС до 2027 г. да се увеличи на 1,278 трилиона евро. За първи път ще има пряка връзка между финансирането от ЕС и спазването на принципите на върховенството на закона. Подобна мярка може да засегне държави като Унгария и Полша, но и България и Румъния, които са критикувани от Брюксел. Бюджетът предвижда и увеличаване на разходите за гранична защита и военна отбрана, но намаляване на парите за земеделие и за структурно слаби региони (кохезионните фондове). Очаква се страните членки да увеличат значително вноските си, за да компенсират отсъствието на Великобритания. “Предложението представлява честен отговор на днешната реалност, в която от Европа се очаква да играе по-голяма роля за осигуряването на сигурност и стабилност в един нестабилен свят в момент, в който оттеглянето на Обединеното кралство от ЕС ще остави значителен недостиг на средства в бюджета ни. То отговаря на това двойно предизвикателство чрез намаляване на разходите, но и чрез осигуряване на нови ресурси. Финансирането на новите и основните приоритети на ЕС ще бъде запазено или увеличено, което неизбежно означава, че средствата за други области ще бъдат намалени”, съобщи Еврокомисията. “Ще обезпечим доброто финансово управление чрез първия по рода си механизъм за принципите на правовата държава. Това е начинът да действаме отговорно с парите на нашите данъкоплатци Сега са наред да действат ЕП и Съветът на ЕС. Убеден съм, че трябва да се стремим да постигнем споразумение преди изборите за Европейски парламент следващата година”, подчерта шефът на Еврокомисията Жан-Клод Юнкер. Еврокомисията предлага ЕС да спира, намалява или ограничава достъпа до финансиране при проблеми с върховенството на закона в отделни членки по начин, който е “пропорционален на естеството, тежестта и обхвата на слабостите в прилагането на принципите на правовата държава”. Такова решение ще се предлага от ЕК и ще се приема от Съвета чрез гласуване с обратно квалифицирано мнозинство. Това означава, че препоръките на комисията ще влизат в сила, освен ако Съветът не се противопостави с квалифицирано мнозинство. Увеличават се разходите за граничен контрол, за изграждане на обща отбранителна система, за научните изследвания и за студентските програми за обмен “Еразъм”, чийто бюджет ще бъде удвоен. С 5-6% пък ще намалеят парите за земеделие и структурно слаби региони. Предложението на ЕК е да се постигат същите резултати, но с по-малко ресурси. Бюджетът ща бъде и максимално опростен. Структурата му ще е по-ясна и по-тясно обвързана с приоритетите на ЕС. Комисията предлага броят на програмите да бъде намален с над 1/3. Многогодишната финансова рамка показва, че Европа гледа сериозно на самата себе си и инвестира в себе си. Така вицепремиерът Томислав Дончев оцени документа от Брюксел на брифинг заедно с финансовия министър Владислав Горанов. Той прогнозира, че няма да има значима промяна в обема на европейските пари за България. И подчерта, че можем да разчитаме на повече постъпления за отбрана и сигурност. Още е рано да коментираме къде е България в тази рамка, тъй като не са готови бюджетите по държави, обясни финансовият министър Владислав Горанов. На въпрос дали новите правила могат да предизвикат промени в бюджета ни за догодина, той отговори с “Категорично не”. Според Горанов дори да се стигне до вдигане на вноската ни за ЕС заради Брекзит, това не налага промени в данъчната ни система.  Най-малко 25 млрд. евро трябва да бъдат отделени за страните от еврозоната в рамките на следващия бюджет на ЕС. Парите ще се използват за инфраструктурни реформи на национално ниво, както и за помощ на държавите, които все още са извън зоната, за да приближат икономиките си до единната валута. От 27-те страни, които ще останат в ЕС след напускането на Великобритания през 2019 г., само Дания официално се е отказала от присъединяване към еврото. Всички останали трябва да приемат единната валута, след като изпълнят критериите. Паралелно с това ЕК предлата да бъдат предоставени средства, които да имат “стабилизационна функция” за еврозоната в случай на криза в някоя държава членка. Според ЕК стабилизационната функция ще се изгради прогресивно с времето, разчитайки на обратни кредити, гарантирани от европейския бюджет, заеми от Европейския валутен фонд - доброволен гаранционен механизъм, базиран на държавния принос, както и на субсидии от европейския бюджет. Стабилизационната функция ще започне да функционира под формата на заеми “бек-ту-бек” от бюджета на ЕС на стойност до 30 милиарда евро, съчетани с финансова помощ за държавите членки, предназначена за покриване на разходите за лихви. Заемите ще осигурят допълнителна финансова подкрепа в момент, в който публичните финанси бъдат поставени под натиск, а приоритетните инвестиции трябва да се запазят.", "date": "2018.05.02", "title": "Еврокомисията: Парите за  земеделие и кохезионните фондове да намалеят с 5-6%"}
{"url": "https://www.24chasa.bg/novini/article/6843749", "text": "Европейският съюз осъди \"неприемливите\" изказвания на палестинския президент Махмуд Абас за произхода на Холокоста, предадоха Франс прес и ТАСС. \"Изказването на палестинския президент Махмуд Абас на 30 април съдържаше неприемливи забележки за произхода на Холокоста и легитимността (на съществуването) на Израел\", заяви Мая Коциянчич - говорителка на върховния представител на ЕС по външните работи и политиката на сигурност Федерика Могерини, предава БТА. Палестинският президент, който вече е бил обвиняван в антисемитизъм от Израел, предположи в понеделник вечерта на среща на Организацията за освобождение на Палестина, че преследванията на евреите в Европа са били свързани със социалните им дейности, преди всичко в банковото дело, а не с религията им. \"Подобна реторика е в полза единствено на онези, които не желаят решение за две държави (палестинска и израелска), които живеят една до друга, посочи Коциянчич. В изявлението си представителите на ЕС разглеждат антисемитизма като най-голямата заплаха пред отвореното и либерално общество. По-рано днес израелският премиер Бенямин Нетаняху призова международната общност да осъди антисемитските изказвания на Абас, според когото \"евреите в Европа са били преследвани и убивани не защото са евреи, а защото давали заеми с лихва\". Думите на Абас бяха осъдени от израелските лидери и американски дипломати.", "date": "2018.05.02", "title": "ЕС осъди забележките на палестинския президент Абас за причините за Холокоста"}
{"url": "https://www.24chasa.bg/novini/article/6843744", "text": "Последният труд на проф. Стивън Хокинг насочва, че нашата вселена може да е една от много подобни на нея, съобщи Би Би Си, цитирана от БТА. Тази теория разрешава космически парадокс, измислен от самия покоен професор. Тя дава и насоки за астрономите да намерят доказателства за съществуването на паралелни вселени. Изследването е дадено за публикуване в \"Списание за високоенергийна физика\" 10 дена преди кончината на Стивън Хокинг. През 80-те години на миналия век Стивън Хокинг и американският физик Джеймс Хартъл лансират теорията, че Вселената се е появила преди почти 14 милиарда години, без да уточняват как. Вместо това те използват квантова механика, за да обяснят, че вселената се е появила от нищото. Тази идея предлага едно решение, но предизвиква друг въпрос - според някои броят може да е безкраен. Анализирайки данните, физиците стигат до извода, че Големият взрив е създал не само една вселена, а безкрайно много. Някои, според теорията на Хартъл-Хокинг, приличат много на нашата, може би дори с планети като Земята, общества, дори индивиди като нас. Други вселени ще са малко различни, вероятно с планети като Земята, на които динозаврите не са изчезнали. Трети обаче ще са напълно различни, без земи, дори може би без звезди и галактики и различни закони на физиката. Теорията звучи отнесена, но уравненията правят подобни сценарии теоретически възможни. Проблемът идва от безкрайния вид вселени с безкрайни вариации в законите на физиката, защото тогава теорията не може да предвиди в каква вселена сме ние самите. По този парадокс проф. Хокинг работи заедно с проф. Томас Хертог от университета в Льовен, Белгия, 20 години. Те го решават с помощта на струнната теория. Изводът им е, че могат да съществуват само вселени със същите физически закони като нашите.", "date": "2018.05.02", "title": "Последният труд на Стивън Хокинг за мултивселените излезе от печат"}
{"url": "https://www.24chasa.bg/novini/article/6843757", "text": "Това, което ще се опитаме заедно с министерството на туризма, с министър Ангелкова да направим тази година е да започнем разделно събиране на пластмасовите отпадъци - да го договорим това заедно с концесионерите. Това обясни министърът на околната среда и водите Нено Димов в предаването \"Още от деня\" по   по повод чистотата на плажовете и поддръжката им. Предприятията, които събират разделно, да имат грижата да събират тези пластмаси отделно, защото това е един от най-сериозните замърсители - пластмасата по българското Черноморие и не само по него, коментира министър Димов. Министърът коментира и темата за мръсния въздух. Има решения, които трябва да бъдат на европейско ниво и които ще бъдат преговаряни, в момента, в който България престане да бъде председател на Съвета на Европа, доколкото в момента ние не можем да изразяваме национална позиция, но имаме, имаме национални рамки, които са в процес. В много напреднала фаза е Законът за чистотата на атмосферния въздух, който ще предвиди ограничаването на пазара на твърди горива с определено съдържание на сяра и пепел. Той обясни, че от гледна точна на автомобилния транспорт също са предприели промени - електромобилите да имат нулева екологична такса, даде за пример той. При всички положения решаването на проблема е дълъг процес и не може да се очаква в рамките на месец или година, коментира министър Димов.", "date": "2018.05.02", "title": "Нено Димов: Опитваме да договорим разделно събиране на отпадъците по плажовете"}
{"url": "https://www.24chasa.bg/novini/article/6843761", "text": "Израел трябва да предостави на Международната агенция за атомна енергия (МААЕ) събраните данни, за които твърди, че показват, че Иран води ядрени изследвания въпреки международния контрол, заяви германската канцлерка Ангела Меркел на съвместна пресконференция със словашкия премиер Петер Пелегрини, предаде ТАСС. Информацията трябва да бъде предадена възможно най-скоро на МААЕ, за да бъде проверена, подчерта Меркел. Тя заяви, че \"има редица проблеми с Иран\", предвид политическото му влияние в Сирия и програмата на Техеран за балистични ракети. \"За това трябва да се говори допълнително\", добави канцлерката, подчертавайки, че ЕС трябва да запази единството си по отношение на иранската ядрена програма. Германското външно министерство също подчерта, че МААЕ трябва да получи възможно най-скоро достъп до данните. Досега шестте страни, с които Техеран сключи споразумение през 2015 г., нямаха данни, че Иран може би нарушава споразумението. \"Трябва да видим дали информацията на Израел ще повлияе на тази оценка\", се добавя в изявлението. В понеделник израелският премиер Бенямин Нетаняху обвини Иран, че е укрил програми и архиви за ядрени оръжия. Той представи пред медиите десетки хиляди оригинални ирански документи, получени от израелското разузнаване, припомня ТАСС. Общо документите включват 100 000 файла, доказващи според премиера, че Техеран лъже относно ядрената програма с военно предназначение. Експертите трябва да извършат оценка на израелските данни за ирански разработки, заобикалящи международния контрол, се казва в изявление на френското външно министерство, цитирано от ТАСС. Франция е взела предвид информацията, която се нуждае от детайлно проучване и оценка, се добавя в документа. \"Първоначалният анализ на информацията потвърждава, че част от иранската ядрена програма, което вече са посочвали Франция и нейните партньори в първите си изявления от лятото на 2002 г., не е била насочена към граждански цели\", подчертава френското външно министерство. В изявлението се подчертава, че предоставените от Израел данни само потвърждават значението на сключения през 2015 г. Съвместен всеобхватен план за действие по иранската ядрена програма. С него се създава режим на проверки от страна на МААЕ, който е един от най-пълните и надеждни в цялата история на борбата срещу разпространението на ядрените оръжия, отбелязва външното министерство. МААЕ трябва да получи достъп до израелската информация, за да реши какви стъпки да предприеме относно Иран, се казва още в изявлението.", "date": "2018.05.02", "title": "Меркел и Франция искат от Израел да предостави данните си, че Иран води ядрени изследвания"}
{"url": "https://www.24chasa.bg/novini/article/6843734", "text": "Поради липса на достатъчно площи средният месечен наем на магазин между 100 и 200 квадрата в центъра на София през първото тримесечие на 2018 г. е достигнал 50 евро за квадратен метър. Това съобщи Иван Граматиков, мениджър “Търговски площи” в консултантската компания Cushman & Wakefield Forton. Става въпрос за търговски помещения в центъра на столицата, и то на добро място. При по-маломерните помещения наемът може да е и по-висок за 1 квадратен метър. Спрямо последното тримесечие на 2017 г. ръстът на тези наеми е 4,2%, а спрямо година по-рано - 8,3%. Годишната доходност от отдаването на търговски помещения под наем в центъра на София е около 7,75%, като не се е променял през последната година. В моловете средният наем е достигнал 32 евро на квадратен метър за месец. В по-големите и известни търговски центрове заетостта на площите е почти 100%, каза Граматиков. С трети мол скоро ще се сдобият Варна и Пловдив. Собственикът на единия от бургаските молове обяви планове за разширението му. В столицата няма нови проекти, нито планове за такива.", "date": "2018.05.02", "title": "50 евро за кв. м наем на магазин в София"}
{"url": "https://www.24chasa.bg/novini/article/6843669", "text": "Министерството на енергетиката и \"Мини Марица-Изток\" ЕАД ще търсят заедно възможности за оптимизиране на дейностите в дружеството. Това е един от изводите след днешното посещение на министъра на енергетиката Теменужка Петкова в предприятието и разговорите й с работещи там, съобщава пресцентърът на министерството. \"Минпроект\" ще изготви анализ за актуалното състояние на \"Мини Марица-Изток\", въз основа на който ще се търси възможност за допълнително оптимизиране на дейностите, включително и за увеличаване на инвестициите в техника, се посочва в съобщението. Пред работниците от рудник \"Трояново-Север\" Петкова е била категорична, че решения могат да се търсят единствено в режим на откровен диалог. Тя е припомнила предизвикателствата пред енергийната система на страната през зимата на 2017 г. и е изразила задоволство от работата на мините и на комплекса \"Марица-Изток\" при онези тежки условия. Работните заплати в дружеството са увеличени от началото на годината, приходите през 2017 г. са увеличени с 56 млн. лв. и дружеството има печалба от 7 млн. лв., е посочила министър Петкова. Според нея това е доказателство, че компанията се развива успешно и стабилно. Тя е уверила миньорите, че модернизацията на техниката ще продължи.", "date": "2018.05.02", "title": "Петкова и \"Мини Марица-Изток\" ЕАД ще търсят възможности за оптимизиране на дейностите в дружеството"}
{"url": "https://www.24chasa.bg/novini/article/6843563", "text": "Северна Корея прехвърли от лагер в хотел трима лишени от свобода американци преди очакваната в скоро време среща между севернокорейския лидер Ким Чен-ун и американския президент Доналд Тръмп, предаде ТАСС, като се позова на агенция Йонхап, съобщи БТА. Информацията е получена от ръководителя на асоциация на семействата на южнокорейски граждани, за които се предполага, че са били отвлечени от специалните служби на Северна Корея, а самият той цитира източник, живеещ в Пхенян. Тримата американци, осъдени в Северна Корея по обвинения в шпионаж и враждебни действия, са били прехвърлени в началото на април от лагер в хотел в околностите на Пхенян. Според данни в медиите двама от задържаните американци са работили в Университета за наука и технологии в Пхенян. През 2017 г. те са били арестувани по обвинения във враждебни действия. Другият гражданин на САЩ е бил задържан през 2015 г. и е излежавал десетгодишен срок лишаване от свобода по обвинения в шпионаж. Преговорите за тяхното освобождаване се водят с посредничеството на Швеция, която представлява интересите на САЩ в Северна Корея. В края на април американският в. \"Уолстрийт джърнъл\" съобщи, че на среща същия месец с тогавашния директор на ЦРУ Майк Помпейо, който сега е държавен секретар на САЩ, севернокорейският лидер е изразил готовност да освободи трима лишени от свобода американци. Според плановете на Северна Корея освобождаването им може да съвпадне с предвижданата среща между Ким и Тръмп.", "date": "2018.05.02", "title": "Северна Корея прехвърли трима US затворници от лагер в хотел"}
{"url": "https://www.24chasa.bg/novini/article/6843566", "text": "Най-малко 16 души загинаха, а 19 бяха ранени при нападението срещу централата на либийската избирателна комисия в Триполи днес, предаде ТАСС, като се позова на данни на здравното министерство, цитирани от информационния портал \"Либия днес\". Сред жертвите е имало служители на комисията и членове на силите за сигурност. Въоръжени бойци, включително двама атентатори самоубийци, са нападнали сутринта сградата на комисията, където по това време се е провеждала регистрация на избиратели. В сградата са били взривени експлозиви, а зданието е било подпалено. Силите за сигурност са влезли в престрелка с нападателите, предава БТА.  В момента сградата е освободена от бойци и на място работят пожарникари и полицаи. Двуетажното здание на практика е напълно изгоряло. В Либия се подготвят президентски избори, които трябва да бъдат произведени до края на годината. Мисията на ООН в Либия осъди атаката и каза, че насилието \"няма да спре либийците да се придвижат напред в процеса на установяване на национално единство и върховенството на закона и институциите\", посочва Асошиейтед прес. Засега никой не е поел отговорност за нападението. Ислямски екстремисти се противопоставят на демократичните избори и извършват атаки срещу тях в други държави. Либия беше обхваната от хаос след въстанието през 2011 г., при което беше свален от власт и убит Муамар Кадафи. Сега страната е разделена между съперничещи си правителства, всяко от които е подкрепяно от въоръжени формирования. В Триполи е установено поддържано от ООН правителство.", "date": "2018.05.02", "title": "16 загинали и 19 ранени в атаката срещу централата на либийската избирателна комисия"}
{"url": "https://www.24chasa.bg/novini/article/6843560", "text": "Всички трябва да знаят, че Касата няма капацитета да проверява качеството на медицинската дейност. Тя проверява има ли подпис, няма ли. Това е прерогатив на дружества, които имат експерти в тази област. Това каза за Би Ти Ви директорът на УМБАЛ \"Света Екатерина\" проф. Генчо Начев във връзка със случая, за който се обяви, че  . \"Тази жена не трябва да я обсъждаме повече, не защото е отказана да бъде сложена клапа, а защото дълги години е отказвала лечението, което е било нужно\", добави той. \"Касата трябва да изпълнява закона за бюджета. Няма нищо лошо да се стреми да намали цените, да има средства за повече хора, които имат нужда. Писали сме писма до всички фирми за тези клапи, Сега чакам други 3 фирми, които също правят такива клапи, досега казват, че не могат да намалят. Сега сме в преговори с фирмата-производител. В закона за здравето с промените от 2014 г. се казва, че за медицински изделия, за които Касата плаща, не може да се доплаща\", каза още проф. Начев. Той обясни, че така става, че болницата трябва да субсидира разликата в цената и така излизат на минус от финансова гледна точка. Аз лично съм оперирал хора и с по 13 стента. \"Някои колеги си позволяват да не спазват препоръките. Това, когато се поставя стент там, където не трябва е вредно за пациента. Медицина, базирана на доказателства! Когато ние не се съобразяваме с това се стига до източване на Касата и здравето на пациента е увредено\", каза още проф. Начев.", "date": "2018.05.02", "title": "Проф. Начев: Починалата сърдечноболна с години отказваше лечение"}
{"url": "https://www.24chasa.bg/novini/article/6843413", "text": "При възникнал битов скандал пред частен дом в село Пчеларово, област Добрич, с удари в главата М.М. (34 г.) от селото е нанесъл средна телесна повреда на съселянина си В.К. (47 г.), съобщават от Областната дирекция на МВР-Добрич. След инцидента В.К. е настанен за лечение в болницата в Добрич с травма на главата, комоцио и кръвоизлив в мозъка. С полицейска мярка за срок от 24 часа М.М. е задържан в Райнното управление на МВР- Генерал Тошево. По случая е образувано досъдебно производство.", "date": "2018.05.02", "title": "Битов скандал завърши със средна телесна повреда в добричкото село Пчеларово"}
{"url": "https://www.24chasa.bg/novini/article/6843427", "text": "Неформална среща на министрите на отбраната на страните членки на ЕС ще се състои на 4 и 5 май в София, съобщиха от Министерството на отбраната. Форумът е част от официалния календар на българското председателство на Съвета на ЕС и негов домакин е министърът на отбраната Красимир Каракачанов. Във фокуса на дискусиите ще бъдат въпроси, свързани с ключови дейности на Европейската агенция по отбрана, Постоянното структурирано сътрудничество, плана за действие по военната мобилност и перспективите пред операциите по управление на кризи. В рамките на срещата ще има заседание на Европейската агенция по отбрана. Освен министри на отбраната на страните членки на ЕС, в срещата ще участват представители на ООН, НАТО, ЕК, Военния комитет на ЕС, Военния секретариат на ЕС и други институции на съюза. В края на работните сесии в събота, 5 май, министърът на отбраната Красимир Каракачанов и върховният представител на ЕС по въпросите на външните работи и политиката на сигурност Федерика Могерини ще дадат пресконференция.", "date": "2018.05.02", "title": "Министрите на отбраната на държавите членки на ЕС ще се срещнат в София"}
{"url": "https://www.24chasa.bg/novini/article/6843384", "text": "Възражение срещу номинацията на Природоматематическата гимназия в Търново за общинската награда \"24 май\" е внесъл дванайсетокласникът Петко Казанджиев. Призът се връчва ежегодно на най-изявения търновски абитуриент на празника на българската просвета и култура и е в размер на 1000 евро. Петко и неговият съученик Денислав Станчев, който наскоро се завърна със сребро от Менделеевата олимпиада в Беларус, са номинирани от своите класни ръководители за носители на наградата, но педагогическият съвет с 26 гласа \"за\" избира за приза да се състезава Денислав. Петко, който е изявен математик и носител на множество награди от международни състезания, смята, че решението на Педагогическия съвет е субективно. Той е категоричен, че издигнатият от училището ученик не отговаря на критериите, заложени в статута на наградата, а така се уронва престижът на Природоматематическата гимназия. \"Знам, че нищо не мога да променя, защото няма как да съборя решението на Педагогическия съвет, но искам да се опитам да се преборя със субективния фактор при гласуването на кандидатурата, защото субективизмът, предварителните договорки между учителите и войната между лобитата може да лишат гимназията от отличието\", каза на пресконференция Петко Казанджиев. За да се изключи влиянието на човешкия фактор, абитуриентът предлага да се въведе точкова система на критериите, записани в статута на наградата. Според него номинацията на съученика му не отговаря на критерия \"Индивидуален принос в разработването и участието в проекти и програми от международно и/или национално ниво\" и отивайки на общинския кръг кандидатът ще бъде дисквалифициран. Директорът на гимназията Ангел Гушев коментира, че случващото се ще компрометира излъчената кандидатура и тази година наградата \"24 май\" може да не бъде присъдена на ученик от елитното училище. Той обаче бе категоричен, че за него меродавно е решението на Педагогическия съвет, а срокът за номинации в общината вече е изтекъл. Въстаналият срещу кандидатурата зрелостник вече е приет в шест престижни  университета в света. От Нюйоркския университет дори предлагат стипендия на талантливия търновец. Той обаче е избрал \"Кингс колидж\" в Лондон, където ще продължи образованието си.", "date": "2018.05.02", "title": "Абитуриент въстана срещу номинацията \nна училището си за награда от 1000 евро"}
{"url": "https://www.24chasa.bg/novini/article/6843423", "text": "Браншовите организации на българските превозвачи съобщиха на заседание на Транспортната комисия, че на 15 и 16 май обявяват генерална стачка. Един от представителите на бранша Красимир Лалов каза за \"24 часа\", че това означава блокиране на граници, магистрали, летища с камиони и автобуси.  Причината за гнева на превозвачите е така нар. пакет за мобилност на ЕС, който в момента се обсъжда. Той предвижда шофьорите да се връщат на 3 седмици в държавите си или в база на фирмата-превозвач, да прекарват дългата си почивка в хотели и да не спят в камионите, а след 3-я ден на водачите да се плащат командировъчните на съответната държава. Министърът на транспорта Ивайло Московски каза пред депутатите в Комисията, че повечето предложения на големите държави са абсурдни. Кой може да задължи човек, който е в почивка, къде да я прекарва, това е нарушение на човешките права, каза той. Еврокомисарката Виолета Булц се била съгласила с аргументите му. Подготвената норма да се спи в хотели пък той коментира също като недомислена, защото превозвачите са вкарвали пари в камиони с модерни кабини, в които да може да се спи. Освен това застрахователите не плащат щета при кражба, ако шофьорът не е в камиона. В Европа нямало и достатъчно охраняеми паркинги. След заседанието на Комисията пред \"24 часа\" Московски заяви, че като нищо може да се присъедини към стачката на превозвачите. На два пъти на депутатите пък той каза, че ако се опитат силово да му представят текстове от регламента, той щял да напусне.  Както е известно, Московски председателства Съвета на министрите. Ако се нарушат интересите на българските превозвачи, наистина ще напусна и да си председателства който иска, отсече министърът.  ", "date": "2018.05.02", "title": "Превозвачи обявиха генерална стачка на 15 и 16 май. Московски: Нищо чудно и аз да се включа"}
{"url": "https://www.24chasa.bg/novini/article/6843456", "text": "Министърът на отбраната Красимир Каракачанов и началникът на отбраната генерал-лейтенант Андрей Боцев ще поздравят утре военните ни контингенти в чужбина за празника 6 май, съобщиха от министерството на отбраната, цитирани от БТА. По повод Деня на храбростта и празник на Българската армия Красимир Каракачанов и генерал-лейтенант Андрей Боцев ще участват във видеоконферентна връзка с националните командири на българските военни контингенти, участващи в операции и мисии в Афганистан, Босна и Херцеговина, Косово и Мали. Командващият на Съвместното командване на силите генерал-лейтенант Любчо Тодоров също ще участва във видеовръзката от 10.00 часа в конферентната зала на административната сграда на МО на бул. \"Ген. Тотлебен\" 34.", "date": "2018.05.02", "title": "Каракачанов поздравява утре контингентите зад граница с видеоконферентна връзка"}
{"url": "https://www.24chasa.bg/novini/article/6843452", "text": "Броят на ранените при земетресението днес в иранската провинция Кохкилуйе и Буйер Ахмад е 76 души, предаде ТАСС, като се позовава на ръководителя на провинциалния център за спешна медицинска помощ Джалал Пуранфар, цитиран от иранската агенция ИРНА. По-рано се съобщаваше за 51 пострадали, предава БТА. Земетресението с магнитуд 5.3 по Рихтер и епицентър на 160 километра северозападно от град Шираз разтърси рано тази сутрин Югозападен Иран.", "date": "2018.05.02", "title": "76 са ранените при земетресението в Иран"}
{"url": "https://www.24chasa.bg/novini/article/6843464", "text": "Командването на Операцията на обединените сили (ООС) не предвижда изостряне на бойните действия в Донбас, каза днес командирът на операцията Серхий Наев, цитиран от ТАСС. На 30 април президентът на Украйна Петро Порошенко обяви края на т.нар. Антитерористична операция (АТО) срещу сепаратистите в Източна Украйна и началото на новата Операция на обединените сили. В новата структура на противодействие срещу сепаратистите командването на Въоръжените сили на Украйна придобива допълнителни правомощия и контрол върху частите на Националната гвардия, Службата за сигурност на Украйна и полицията. До края на април АТО се извършваше под командването на Службата за сигурност, припомни ТАСС, цитирана от БТА. \"Зная, че жителите на Донбас от двете страни на линията на съприкосновение се опасяват най-много от активизиране на бойните действия. Ние разбираме това. Затова искам да подчертая: ние не прогнозираме изостряне на бойните действия във връзка с началото на операцията\", заяви на брифинг генерал Наев, цитиран и от украинския сейт www.tsn.ua. По думите му ООС има за цел по-бързото приключване на конфликта, премахването на разделителните линии и изкуствените бариери, както и укрепването на позициите на украинската армия, вкл. с инженерно оборудване. Но според генерала новата операция е в готовност за \"твърд и необратим\" отговор на провокациите на незаконните въоръжени формирования. \"Няма да се примирим със системния обстрел, който противникът извършва срещу украинските позиции, нарушавайки възможно всички договорености и обявеното примирие\", каза Серхий Наев.", "date": "2018.05.02", "title": "Командирът на операцията срещу сепаратистите в Украйна: Не предвиждаме изостряне на бойните действия"}
{"url": "https://www.24chasa.bg/novini/article/6843482", "text": "Шестдесет процента от децата бежанци в Турция имат психични проблеми, информира Анадолската агенция, като цитира данни на проучвания. Проучвания, извършени в Турция и по света, показват, че повечето деца бежанци страдат от различни психически разстройства, каза пред агенцията д-р Вейси Чери от истанбулската държавна болница Пендик, който участва в Международен симпозиум за психофармакология в Анталия, предав БТА. Извършили сме четири проучвания от 2014 г., в които са участвали деца бежанци на възраст от седем до седемнадесет години. Комбинираните резултати от тази работа показват, че 60 процента от тези деца страдат от поне едно психично заболяване. Най-честите проблеми при тях са посттравматично стресово разстройство и депресия, посочи Чери. Той добави, че тези деца не искат да напускат местата, където живеят, и да ходят на училище. Дори обаче и да посещават училище, повечето от тях не могат да се концентрират в клас заради проблеми, които засягат умствените им способности. Някои от децата са подложени на подигравки и обиди, каза Чери, като добави, че по този начин те са изложени на много по-голям риск от употреба на дрога и алкохол. Ако не лекуваме тези деца, накрая ще стане така, че в страната ни ще има лица без образование, страдащи от психични заболявания и неговорещи турски, посочи той. Докторът отбеляза, че в Турция в момента има над 4 милиона бежанци и 1,5 от тях са деца, като 700 хиляди деца имат психични проблеми. Вейси каза, че гражданската война в Сирия е навлязла в осмата си година и може скоро да не свърши, поради което турските власти трябва сериозно да се заемат с проблемите на децата бежанци. Докторът предложи в районите, в които има много бежанци, да бъдат открити специализирани психиатрични клиники за деца.", "date": "2018.05.02", "title": "60% от децата бежанци в Турция имат психични проблеми"}
{"url": "https://www.24chasa.bg/novini/article/6843489", "text": "Проверка, извършена съвместно от НЗОК и Столичната здравносигурителна каса в болница \"Св. Екатерина\" е показала нарушения. Това съобщиха от пресслужбата на НЗОК.  В медицинската документация на починалата били отразени три хоспитализации в лечебното заведение, в рамките на 30 дни - на 27 март, на 30 март и на 21 април. В 1.30 ч. на 22 април тя е починала. В предоставената от болницата документация за пациентката е приложена декларация за доплащане на медицинско изделие, в която е имало подпис на декларатор, но не е имало посочена сума за доплащане, нито вид на медицинското изделие. Според магистър фармацевта, управител на болничната аптека, аптеката не е разполагала с необходимата транскатетърна клапа. Високотехнологичните импланти се поръчват след заявка от съответното звено и след одобрение на ръководството. До 27 април, когато е приключила проверката на НЗОК/СЗОК, в деловодната система на НЗОК не са постъпили документи с искане от лечебното заведение за издаване на разрешение от управителя на институцията за доставяне на медицинското изделие за тази пациентка. Проверяващите са констатирали още, че на пациентката са били извършени ехокардиографии от лекар без специалност, което е отразено в медицински документ, подписан от един и същ лекар. Лекарят е без придобита специалност и не е включен като изпълнител в \"Списък на специалистите, извършващи болнична помощ\", както и в \"Списък на специализантите, оказващи болнична помощ\" - неразделна част от инидивидуалния договор на лечебното заведение със здравната каса. Изследването е задължителна диагностична процедура за изпълнение и заплащане на клиничната пътека от НЗОК, като има изискване лекарят специалист, който го извършва, да е с придобита специалност и да притежава допълнителна квалификация/сертификат за ехокардиография - базово ниво. От лечебното заведение имат право да възразят в 7-дневен срок по направените констатации, отразени в протокол.", "date": "2018.05.02", "title": "Откриха нарушения в столичната болница \"Св. Екатерина\", където почина пациентка"}
{"url": "https://www.24chasa.bg/novini/article/6843476", "text": "Отпускането на пари от европейските фондове ще бъде обвързано със спазването на принципите на правовата държава. Това обяви председателят на Европейската комисия Жан-Клод Юнкер при представянето на следващата многогодишна финансова рамка, предаде  .  \"Предлагаме да подсилим връзката между европейския бюджет и правовата държава. Това е предварително условие за добро икономическо управление. Ето защо ние предлагаме нов механизъм, с който да се защити бюджета от рисковете, свързани с недостатъчното прилагане на закона. Нямаме предвид конкретни държави, но това е важен аспект на нашата архитектура\". Очаквано - в проекта се предлага намаляване на средствата от кохезионните фондове и за земеделие. Ще има повече пари за отбрана и сигурност. Предлагат се и специални инструменти за държавите, които искат по-бързо да сближат икономиките си с тези на страните от еврозоната. В края на изказването си Жан-Клод Юнкер отправи послание към Съединените щати, като поиска пълно и безусловно изключване на Европейския съюз от налаганите мита върху алуминия и стоманата. \"Всичко опира до отговорността на Съединените щати. Ние не можем да преговаряме, когато ни ограничават\".", "date": "2018.05.02", "title": "Юнкер: Да подсилим връзката между европейския бюджет и правовата държава"}
{"url": "https://www.24chasa.bg/novini/article/6843507", "text": "Германските разходи за отбрана като процент от брутния вътрешен продукт ще се увеличат през 2019 г., но ще спаднат след това, освен ако германският бюджет не бъде коригиран. Това каза днес източник от министерството на отбраната, цитиран от Ройтерс. Източникът каза пред журналисти, че през 2022 г. разходите за отбрана ще спаднат до 1,23 процента от БВП, дори под планираното ниво за 2018 г., въпреки ангажимента на Германия като член на НАТО да ги увеличи до 2 процента от БВП, предаде БТА.  Министърката на отбраната, консерваторката Урсула фон дер Лайен е изказала днес възражения срещу дългосрочния бюджетен план, изготвен от финансовия министър, социалдемократа Олаф Шолц, защото според нея той нарушава коалиционното споразумение между двата блока. Канцлерът Ангела Меркел е поела ангажимент за увеличаване на разходите за отбрана, съгласно поставените от НАТО цели. Това каза говорителят й Щефен Зайберт, когато бе попитан дали вижда противоречие между поетите към НАТО ангажименти и правителствените бюджетни планове. \"Не виждам конфликт. Виждам потвърждение на натовските цели, виждам развитие в тази насока\", каза Зайберт.", "date": "2018.05.02", "title": "Германските разходи за отбрана може да спаднат през 2022 г."}
{"url": "https://www.24chasa.bg/novini/article/6843508", "text": "Китай се обяви за запазване на международното споразумение за ядрената програма на Иран след последните обвинения на израелския премиер Бенямин Нетаняху за дейността на Иран след сделката, предаде Асошиейтед прес. Говорителка на китайското външно министерство изтъкна на редовен брифинг, че Международната агенция за атомна енергия на ООН е удостоверила при 10 отделни случая, че Иран зачита споразумението и наложените строги инспекционни мерки осигуряват изпълнението му, предава БТА. \"Това, което е наложително сега, е всички страни по него да имат предвид цялостната картина и интереса в дългосрочен план и да го изпълняват и прилагат точно\", каза говорителката. Китай е една от петте постоянни членки на Съвета за сигурност на ООН с право на вето и през 2015 г. допринесе за подписването на споразумението, с което бяха отменени някои икономически санкции срещу Иран в замяна на приемане на международно наблюдение, гарантиращо, че Техеран не работи върху създаването на ядрена бомба. Държавният секретар на САЩ Майк Помпейо каза, че Вашингтон ще обсъди представените от Израел доказателства с останалите страни по сделката, преди американският президент Доналд Тръмп да вземе решение дали да се оттегли от споразумението.", "date": "2018.05.02", "title": "Китай призова за запазване на международното споразумение за иранската ядрена програма"}
{"url": "https://www.24chasa.bg/novini/article/6843348", "text": "Меморандум за сътрудничество между Областна администрация-Ловеч и \"Национална компания индустриални зони\" ЕАД бе подписан по време на форум \"Индустриалните зони – ключът към икономически растеж на регионите\". Областният управител на Ловеч Георги Терзийски и изпълнителният директор на НКИЗ Антоанета Барес подписаха документа в присъствието на министъра на икономиката Емил Караниколов, на кметове на общини и представители на местния бизнес. \"Колкото повече инвеститори има в един регион, то те ще започнат да се борят за работна ръка, като увеличават заплатите и подобряват условията на труд. Подобряването на жизнения стандарт на българина става само с привличане на инвеститори и дано повечето от тях да са във високо технологичния сектор, защото там е бъдещето\", каза министър Караниколов. Той изрази увереност, че когато има коректни бизнесмени много българи ще се върнат у нас, както това са направили между 20 е 30 хиляди души на възраст от 24 до 35 години през 2017 г. Областният управител на Ловеч Георги Терзийски пък каза, че до края на тази година ще бъде осигурен терен за изграждането на такава зона в града, тъй като е заявен инвеститорски интерес към региона от чужбина. Ще бъдат създадени и центрове за дуално обучение и преквалификация на кадрите.", "date": "2018.05.02", "title": "Изграждат икономическа зона в Ловеч за привличане на инвеститори (Обновена)"}
{"url": "https://www.24chasa.bg/novini/article/6843529", "text": "Окръжна прокуратура Бургас предаде на съд 44-годишният Мехмед Ю., подсъдим в жестоко убийство. През нощта на 25 май, м.г. той се промъкнал в къща в руенското село Снягово, предварително подготвен да убива. Мехмед носел нож, вила и лампа и нападнал спящия по това време Ереджеб Ш. - мъж на бившата му съпруга Айше. От пролетта на 2016 г. бившите съпрузи, които имали три деца, били във фактическа раздяла. Подсъдимият работел във Великобритания. През този период Айше Ш. заживяла в с. Снягово заедно с пострадалия Ереджеб Ш. Мехмед не можел да се примири с обстоятелството, че съпругата му живеела с друг мъж. Ядосвал го факта, че той работи в Англия, изпраща средства на съпругата си, а тя отишла при друг. След като се разделили, той успял да намери телефонния номер на Ереджеб и започнал да го заплашва, че ще го заколи защото е отнел жена му. На 24.05.2017 г., подсъдимият, който два дни по-рано се завърнал в България, решил да убие съперника си, като си купил нож, с който да извърши престъплението. 44-годишният Мехмед изчакал да се стъмни. Когато стигнал до къщата на Ереджеб видял, че уличното осветление още работи. В един часа след полунощ лампите изгаснали. Тогава Мехмед поставил фенерче, тип \"челник\" на главата си, но не го включил. Влязъл през отключената входна врата в двора и започнал да се ослушва под прозорците, които били тъмни. На площадката пред входната врата, която също била отключена, извадил ножа с дръжка имитация на рог от канията. В едната си ръка държал и вилата. Оставил я в коридора на земята и започнал да опипва стените, за да се ориентира. Отворил една от вратите и влязъл в стаята, където спели двете му по-големи деца, постоял известно време и излязъл. След това влязъл в стаята, където спели пострадалият, бившата му съпруга и деветмесечното им бебе. Мехмед Ю. разпознал по силуетите бившата си жена, но останал учуден, че тя е блеменна. В ляво от нея спял Ереджеб Ш. Мехмед съблякъл коженото си яке и го пуснал на земята за да не издава шум. След това се приближил към спящия мъж и му нанесъл удар с ножа в областта на шията. Пострадалият се опитал инстинктивно да се защити, замахвайки с ръце, при което подсъдимият му нанесъл две порезни рани по пръстите на лявата ръка. В продължение на седем дни след убиюйството Мехмед Ш. се укривал в гората и землищата на селата Снягово, Дъскотна, Руен и Рудина. Бил заловен на 31.05.2017 г. в с. Рудина. Делото за жестокото убисйтво в Снягово започва на 3 май в Бругаския окръжен съд.", "date": "2018.05.02", "title": "Преди да заколи съперника си, 44-годишният Мехмед погледал как спят децата му"}
{"url": "https://www.24chasa.bg/novini/article/6843546", "text": "Кипърският министър на енергетиката заяви, че компаниите, заинтересовани от находището на газ източно от средиземноморския остров, ще се срещнат с израелска компания, за да уредят спора около това колко от газовото находище се простира в израелски води, предаде Асошиейтед прес. Енергийният министър Йоргос Лакотрипис заяви днес, че спорът около находището Афродита е едно от \"най-големите разногласия\" между Кипър и Израел. Смята се, че находището съдържа около 4,5 трилиона кубични фута природен газ, предава БТА. Лакотрипис каза, че американската компания \"Нобъл енерджи\" и партньорите й от \"Шел\" и \"Делек\" ще се срещнат с израелската \"Опортюнити енерджи рисърсис\", за да уточнят какво количество газ от Афродита се пада на израелската страна. Находището се простира на границата между Кипър и Израел. По думите на министъра, ако тази среща не даде резултат, ще се търси експерт, за да реши проблема.", "date": "2018.05.02", "title": "Кипър и Израел ще решават газов спор помежду си"}
{"url": "https://www.24chasa.bg/novini/article/6843552", "text": "Тридесет и четирима граждани на Иран и Ирак бяха заловени днес на румънско-унгарската граница при опит да напуснат нелегално Румъния с камион с българска регистрация, управляван от български гражданин, предаде агенция Аджерпрес. Всички задържани мигранти били подали молби за убежище в Румъния, предава БТА. Български гражданин на 51 години, управляващ регистриран в България камион и придружен от 59-годишен френски гражданин от турски произход, се явили на граничен пункт Нъдлак 2 на румънско-унгарската граница с намерение да напуснат румънска територия. По документи камионът превозвал палети със салфетки от България за фирма в Германия. Румънските гранични полицаи предприели щателна проверка на товара и открили във вътрешността на камиона 34 души - 19 мъже, осем жени и седем деца. Предварителната проверка установила, че мигрантите са граждани на Иран и Ирак и всички те са подали молби за убежище в Румъния, се посочва в прессъобщение на румънската гранична полиция в окръг Бихор. Румънската гранична полиция води разследване по случая, за да се установи пълната картина на престъпната дейност и да бъдат идентифицирани всички замесени лица, се посочва още в прессъобщението, цитирано от Аджерпрес.", "date": "2018.05.02", "title": "Заловиха 34-ма от Иран и Ирак в български камион на границата на Румъния и Унгария"}
{"url": "https://www.24chasa.bg/novini/article/6843021", "text": "За четвърта поредна година вестник “24 часа” ще отличи “големите” сред най-малките в бизнеса. Приемът на кандидатури за четвъртото издание на конкурса “Големите малки” започва от 10 април и ще продължи до края на май. Победителите в него ще получат безплатна реклама на стойност 10 000 лв. в печатните и онлайн издания на “Медийна група България” (МГБ). Право на участие в конкурса имат всички компании, независимо от вида на техния бизнес, които отговарят на законовите определения за малка фирма - до 50 служители и оборот под 10 млн. евро на година. Те трябва да аргументират пред журито защо смятат, че техният малък бизнес е “голям”, като разкажат историята на своята фирма и представят идеите си за нейното развитие в близките 5 години. Професионално жури ще определи десетте победителя, чиито имена ще бъдат обявени на церемония през месец юни. Малките и средните предприятия са гръбнакът на икономиката. Те са тези, които разкриват най-много работни места, плащат данъци и осигуряват просперитета на нацията. А всеки бизнес, колкото и малък да е, може да бъде “голям” по свой собствен начин - чрез откриване и разработване на нова пазарна ниша, чрез специално отношение към клиентите или чрез иновация, която е накарала конкурентите да го копират. “Рекламата осигурява на бизнеса достъп до повече клиенти. А новите клиенти носят повече продажби, повече поръчки, повече работни места, повече инвестиции в развитие на бизнеса”, коментира Венелина Гочева, издател на “24 часа”. Кандидатстването за участие става изцяло онлайн - през сайта на кампанията GolemiteMalki.bg, който тази година е с променена визия. Новата графична концепция отново е дело на All Channels Communication. В нея са вплетени и някои от ключовите послания на участници в предишните издания на конкурса. “По този начин искаме да покажем приемственост и уважение към хората, които развиват бизнес на светло в България”, коментира Иван Михалев, търговски директор на МГБ и член на журито на конкурса. Тази година отново ще има и извънредни награди от DHL Express България, които са партньор на инициативата. Куриерската компания ще отличи експортно ориентирани малки фирми с награда DHL Export Award - до края на 2018 г. по една безплатна пратка до 5 кг на месец до целия свят. Партньори на тазгодишната кампания са Министерството на икономиката, Агенцията за насърчаване на малкия и средния бизнес, КРИБ, Българската агенция за експортно застраховане, Пощенска банка, Мтел, DHL Express България, София Тех парк и All Channels Communication. За четвърта година в. “24 часа” провежда конкурса “Големите малки”, като в него се включиха стотици фирми от цяла България. Кандидатствайте за участие тук -  .", "date": "2018.05.02", "title": "“24 часа” отново търси “най-големите” сред най-малките в бизнеса"}
{"url": "https://www.24chasa.bg/novini/article/6843122", "text": "В българския манастир \"Св. Георги Зограф\" на Атон ще отпразнува Гергьорвден премиерът Бойко Борисов. Премиерът ще пристигне в обителта в Света гора още на 5 май, а на следващия ден ще участва в отбелязването на празника на манастира. Той ще вземе участие и в носенето на чудотворната икона на Богородица, която се пази в Зографския манастир. В края на миналата година правителството отпусна 940 хил. лв., почти четири пъти повече от поисканите, на българския манастир в Атон. С тези средства трябваше да бъдат ремонтирани изгорялото крило на манастира и да се оправят други проблеми по сградите му. На 24 май пък ще води българската делегация при папа Франциск. Това ще е второ посещение на Борисов при този папа, двамата се видяха за първи път през 2015 г. На рождения си ден 13 юни Борисов пък ще е на посещение в Израел по покана на израелския премиер Бенямин Нетаняху. Двамата трябва да открият и паметник за спасяването на българските евреи, който е изработен по поръчка на българското правителство.", "date": "2018.05.02", "title": "Борисов на Атон за 6 май, при папата на 24 май, в Израел за рождения си ден"}
{"url": "https://www.24chasa.bg/novini/article/6843113", "text": "Турски съд осъди на различни присъди затвор десет бивши служители от закрития от властите в. \"Заман\", съобщи турската агенция Доган. Истанбулски съд тази седмица осъди десет от общо 15 журналисти на затвор по обвинения, свързани с тероризъм. Петима обвиняеми бяха пуснати на свобода, предаде БТА.  Десетимата бивши служители от в. \"Заман\" бяха осъдени на до девет години затвор по обвинения в \"подпомагане на въоръжена терористична организация без да членуват в нея\". Най-големи присъди затвор (по девет години) бяха издадени за журналистите Хакан Ташделен, Ахмет Метин Секизкардеш и Фарук Аккан. Вестник \"Заман\" и английската му версия \"Тудейс заман\" бяха закрити от турските власти, тъй като се смята, че изданията са били свързани с живеещия в САЩ мюсюлмански проповедник Фетхуллах Гюлен. Според правителството мрежата на Гюлен стои зад опита за преврат през юли 2016 г.", "date": "2018.05.02", "title": "Затвор за 10-има журналисти на закрития от властите вестник \"Заман\" в Турция"}
{"url": "https://www.24chasa.bg/novini/article/6843150", "text": "Кметът на Благоевград д-р Атанас Камбитов проведе разговор с доц. д-р Здравко Димитров от Национален археологически институт с музей към БАН, ръководител на екипа, проучващ терена на който бяха открити археологически находки край селата Зелен дол и Покровник, по трасето на лот 3.1 на магистрала \"Струма\". Още от откриването на обекта, общината е осигурила денонощна охрана, с цел запазване на неговата цялост. По този начин всички артефакти ще бъдат съхранени в автентичния им вид. В момента на терен работи само екипа на доц. д-р Димитров. От Министерство на културата ще създадат експертна комисия, която да проучи обекта. До тогава няма да бъдат допускани никакви строителни дейности в района, свързани с изграждането на АМ \"Струма\". Последващите дейности ще бъдат съобразени с мнението на експертната комисия както и с позицията на държавно ниво. Поддържа се непрекъсната връзка с Министерство на културата, Министерство на регионалното развитие и благоустройство и екипа, проучващ терена, съобщиха от общината. Няма да бъде допуснат конфликт между бързото строителство на магистралата  и съхраняване на археологическите находки. Община Благоевград застава изцяло зад идеята за запазване на археологическите находки в автентичния им вид. Днес Председателски съвет към Общински съвет Благоевград, единодушно реши да се проведе извънредна сесия на ОбС на 11 май, петък. На нея, като единствена точка, ще бъде разгледано предложението за провеждане на местен референдум \"за\" или \"против\" \"Запазване и възстановяване на раннохристиянска черква от IV век от времето на император Константин Велики и неговите синове, както и баня, канализация, административни, производствени и жилищни сгради открити в тракийското селище Скаптопара на площ от 120 декара в землището на с. Покровник и с.Зелен дол\". На заседанието бяха обсъдени възможностите които дава Закона за пряко участие на гражданите в държавната власт и местното самоуправлениепо въпросите касаещи културното и историческо наследство. По време на обсъждането членовете на Председателския съвет изразиха категоричната си позиция в подкрепа на запазване на обекта. На предстоящата сесия съветниците ще бъдат запознати с процедурата за обявяване на обекта за недвижим паметник на културата от местно или национално значение, както и възможностите Общински съвет Благоевград да изрази общата си позиция по въпроса.", "date": "2018.05.02", "title": "Кмет и съветници искат запазване на археологическите находки по \"Струма\""}
{"url": "https://www.24chasa.bg/novini/article/6843134", "text": "В периода 28 април - 1 май през румънско-българската граница при ГКПП Гюргево-Русе са преминали 46 000 души и над 16 600 превозни средства, съобщи за Аджерпрес говорителката на румънската гранична полиция в Гюргево Алина Кокору. Трафикът е бил по-интезивен на излизане от Румъния, отколкото на влизане, уточни говорителката. В Румъния са влезли 11 100 души и близо 5000 превозни средства, а от страната са излезли 34 900 души и 11 600 превозни средства. \"На практика при движението на хора е регистрирано увеличение от 76 процента спрямо същия период на миналия месец, а при превозните средства увеличението е с 32 процента спрямо същия период на месец април\", посочи говорителката на румънската гранична полиция в Гюргево, предаде БТА. Тя допълни, че движението в периода на почивните дни около 1 май се е осъществявало в три ленти и не са регистрирани извънредни ситуации. Времето за чакане на границата е било около 20 минути, а в момента е около 10 минути.", "date": "2018.05.02", "title": "46 000 души са преминали през ГКПП Гюргево-Русе през почивните дни около 1 май"}
{"url": "https://www.24chasa.bg/novini/article/6843168", "text": "Министърът на младежта и спорта Красен Кралев и зам.-министърът на младежта и спорта Ваня Колева проведоха работна среща с ръководството на Национален младежки форум (НМФ), представляван от председателя Илина Мутафчиева. На срещата присъстваха Райчо Райчев – зам.-председател на НМФ, Мирослав Цеков – главен секретар на НМФ, Никол Първанова и Катрин Станчева – членове на Управителния съвет на НМФ, както и експерти от дирекция “Младежки политики” в ММС. По време на разговора бяха обсъдени конкретни предложения от страна на националния младежки съвет на България - НМФ, пълноправен член на Европейски младежки форум, за общи стъпки съвместно с ММС относно развитието на младежкия сектор. Това съобщиха от Министерството на младежта и спорта. В началото на разговора Илина Мутафчиева подчерта, че не трябва да се допуска НМФ и младежките политики да бъдат употребявани за партийни цели, както се случи във връзка с провеждането на Европейската младежка конференция, защото младежта е хоризонтална политика и има своите политически цели. “Работим чудесно с министър Красен Кралев и Министерство на младежта и спорта (ММС) и се надяваме да продължим добрата комуникация в интерес на младежкото yчастие на национално и европейско ниво”, заяви председателят на НМФ. Мутафчиева допълни, че предстои много съвместна работа по младежките цели, изработени от над 250 младежки делегати от 40 страни по време на Европейската младежка конференция в София. Относно Национална работна група по Структурен диалог ММС и НМФ се обединиха около мнението, че съставът на тази група е подходящ и не трябва да бъде променян. Министър Кралев заяви, че е европейска практика националният младежки съвет да ръководи тази работна група, в конкретния случай лицето на НМФ. По думите му, това е в унисон с политиката на овластяване на младежите. Бяха обсъдени исканията на НМФ относно Националната програма за младежта и възможностите за допълнително административното олекотяване на Програмата. Зам.-министър Колева изтъкна, че ММС вече е предприело мерки в тази насока. Ръководството на НМФ заяви желанието си за по-активно участие на младежкия неправителствен сектор в изработването на новата Национална младежка стратегия. От страна на ММС бе заявено категорично, че новата стратегия ще бъде обсъдена с всички заинтересовани страни, за да отговаря на нуждите и желанията на възможно най-много млади хора. Ще бъде сформирана експертна група между представители на НМФ и ММС, които през следващата седмица ще обсъдят направените предложения и конкретни мерки за развитието на младежкия сектор.", "date": "2018.05.02", "title": "Илина Мутафчиева: Не трябва младежките политики да бъдат употребявани за партийни цели"}
{"url": "https://www.24chasa.bg/novini/article/6843180", "text": "Най-голямата опозиционна партия в Албания - Демократическата посочи, че най-новият доклад на американския Държавен департамент потвърждава обвиненията на опозицията, че  , предаде агенция МИА. \"Првителството си затвори очите пред прането на пари в сферата на строителството и даде възможност да се бетонират парите от организираната престъпност, която според доклада има предпочитано укритие в нашата страна, тъй като, както пише в доклада, макар да има закон за борба против прането на пари, той е неефективен\", посочи депутатката Йорида Талаку, предава БТА. Реагирайки на доклада, третата по големина политическа партия в Албания - Социалистическото движение за интеграция прави оценката, че след този доклад \"албанският премиер е мъртъв\". \"Америка каза. Премиерът превърна страната в гиганска машина за пране на пари от престъпност. Премиерът е затънал до гуша в организирана престъпност, с което очерни Албания като страна, в която престъпността е обхванала политическата власт, правителството и икономиката\", каза заместник председателят на партията Петрит Васили, посочвайки, че времето на този премиер /Еди Рама/ е минало. Според Държавния департамент Албания остава страна лидер в прането на пари. В доклада за 2017 г. се посочва, че Албания остава в значителен риск от пране на пари, голяма корупция и слаби институции. Като главни източници на мръсни пари се посочват неразрешената търговия с наркотици, укриването на данъци, контрабандата и търговията с хора.", "date": "2018.05.02", "title": "Опозицията в Албания: Докладът на САЩ за прането на пари потвърди нашите обвинения"}
{"url": "https://www.24chasa.bg/novini/article/6843179", "text": "Неформална среща на президентите на България, Австрия и Румъния ще се състои на 4 май в Русе, съобщиха от прессекретариата на президента. По покана на държавния глава Румен Радев на посещение в крайдунавския град ще бъдат президентите Александър ван дер Белен и Клаус Йоханис. По време на срещата, която е на тема \"Бъдещето на обединена Европа\", ще бъдат обсъдени основни теми от европейския дневен ред, които са и сред българските приоритети на председателството на Съвета на ЕС. Срещата в Русе е израз и на политическата воля на трите държави, които последователно ще поемат председателството на Съвета на ЕС, да се гарантира приемственост по ключови общи позиции в дневния ред на общността, като европейската перспектива за Западните Балкани, бъдещето на кохезионната политика, енергийната и транспортна свързаност в региона, се отбелязва в съобщението. В него се посочва също, че градът е избран символично, тъй като сред основните теми на срещата ще бъде развитието на Дунавския регион, който има голямо значение за свързаността и повишаване на икономическия растеж в ЕС. В 09.50 часа Румен Радев ще посрещне своите колеги пред сградата на Регионалния исторически музей, след което е предвидена обща снимка на тримата президенти. В 10.30 часа, в залата \"Княз Александър I\" на музея ще се състои неформалната среща на президентите. В 15.00 часа, в сградата на Русенския университет - Канев център, тримата държавни глави ще участват в конференция на тема \"Устойчиво развитие на Дунавския регион\". В 16.20 часа в зала 2 на Канев център, президентите Румен Радев, Александър ван дер Белен и Клаус Йоханис ще направят съвместни изявления за медиите, а в 17.00 часа в Русенския университет \"Ангел Кънчев\" държавният глава Румен Радев ще има среща с кметове от Дунавския регион.", "date": "2018.05.02", "title": "Румен Радев ще се срещне с президентите на Австрия и Румъния на 4 май в Русе"}
{"url": "https://www.24chasa.bg/novini/article/6843176", "text": "Fасеbооk Меѕѕеngеr e втopoтo нaй-пoпyляpнo пpилoжeниe зa чaт в cвeтa, a пo-пoлзвaнo oт нeгo e caмo WhаtѕАрр, coбcтвeнocт нa cъщaтa кoмпaния. И дoкaтo WhаtѕАрр зaпaзи cpaвнитeлнo изчиcтeния cи външeн вид, мнoгото нoви фyнкции в Меѕѕеngеr нaпpaвиха пoлзвaнeтo мy дpaзнeщo и пoнякoгa твъpдe cлoжнo, разказва  . Зaтoвa Fасеbооk ce oпитвa дa пpoмeни тeндeнциятa, кaтo oбяви пълeн peдизaйн нa пpилoжeниeтo. Hoвaтa вepcия, кoятo щe пoлyчим много cкopo, бe пpeдcтaвeнa пo вpeмe нa кoнфepeнциятa нa Fасеbооk F8 в Kaлифopния, пише fossbytes.com. Щe бъдaт нaмaлeни бyтoнитe в ocнoвнaтa cтpaницa, кaктo и в чaтoвeтe, нo тoвa нe oзнaчaвa, чe щe тpябвa дa ce paздeлим c фyнкции. Koмпaниятa oбeщa oщe, чe нoвoтo пpилoжeниe щe paбoти пo-бъpзo. A и щe пoлyчи и \"dаrk mоdе\", кoятo щe нaпpaви изпoлзвaнeтo мy пpeз нoщтa пo-пpиятнo. Фyнкциятa e oт ocoбeнa пoлзa и зa изпoлзвaщитe тeлeфoни c ОLЕD eкpaни, тъй кaтo щe пecти бaтepия. Вградената във Facebook платформа за електронна търговия, наречена Marketplace, ще получи нова функция, наречена M Translations. Когато хората получат съобщения на език, който не знаят, дигиталният асистент на Facebook ще поиска да преведе текста на родния език. В момента M Translations предлага поддръжка от английски на испански и обратно. Новата функция ще бъде пусната за първи път в Marketplace в САЩ. По-късно тя ще стане достъпна и за потребителите по цял свят. Новата функция е насочена към фирми, които могат да използват платформите Camera Effects, за да добавят филтри, специфични за марката, и AR ефекти в Меѕѕеngеr. Хората ще могат да използват камерата на Messenger, за да визуализират нещата в реалния живот преди да ги купят. Понастоящем функцията е в ограничена бета версия и е предоставена на бизнеса.", "date": "2018.05.02", "title": "Фейсбук променя приложението си за чат месинджър"}
{"url": "https://www.24chasa.bg/novini/article/6843221", "text": "Близо 1,7 милиона работници в Турция са имали инцидент на работното място и близо 17 хиляди са загинали, докато са били на работа, в периода от 2003 до 2017 г. Това се казва в доклад, изготвен от заместник-председателката на основната опозиционна Народнорепубликанска партия (НРП) Гамзе Аккуш Илгезди, съобщава в. \"Биргюн\". Най-много инциденти на работното място са станали в строителния сектор, като през последните 14 години са пострадали близо 208 хиляди работници, а 5121 са загинали. На второ място по брой на инциденти се нарежда производственият сектор, където са пострадали над 163 хиляди служители, предава БТА.  На трето място по брой на ранени служители при инциденти на работа се нарежда минният сектор - близо 145 хиляди души са били ранени през последните 14 години и 2565 души са загинали, информира опозиционният в. \"Биргюн\". Най-тежкият инцидент в историята на минната индустрия в Турция стана на 13 май 2014 г. в западния град Сома, когато при експлозия в рудник загинаха 301 работници, припомня изданието. В доклада на Илгезди се казва още, че над 30 хиляди души са станали нетрудоспособни вследствие на инциденти на работното място.", "date": "2018.05.02", "title": "За 14 г. близо 1,7 милиона работници в Турция са имали инцидент на работното място"}
{"url": "https://www.24chasa.bg/novini/article/6843227", "text": "Само за ден двама старозагорци са станали жертва на измама и грабеж от мними полицаи, информира кореспондентът на   в региона. Първият измамен е 81-годишен мъж. На прибиране в жилището си, той бил застигнат от непознат, който се представил за служител на реда. Непознатият му съобщил, че преди време от този адрес е бил подаден сигнал за кражба и се налагало да се проведат допълнителни действия по разследването. Поискал стопанинът на жилището да му покаже къде държи парите, взел 1000 лв. и помолил за чаша вода. Когато възрастният мъж се върнал в стаята, установил, че „полицаят” е изчезнал. При друг случай вчера 71-годишна жена е била измамена по сходен начин. На входната ѝ врата позвънил мъж, представил се за полицай и поискал да провери бижутата ѝ. Жената му показала златните украшения, а мъжът си тръгнал с тях. По-късно жената установила, че от портмонето ѝ липсват и 110 лв. И по двата случая са образувани досъдебни производства. За момента не е ясно дали извършителят на двата грабежа е един и същи човек.", "date": "2018.05.02", "title": "Мними полицаи ограбиха двама възрастни в Стара Загора"}
{"url": "https://www.24chasa.bg/novini/article/6843226", "text": "За да стигнеш до Карл Маркс, трябва да минеш покрай много, много капиталисти. В лондонския район Хайгейт, където е погребан, имат адреси супербогати хора, които харесват да живея в \"затворени общества\", заобиколени от стени. Входът за гробището на Хайгейт струва четири лири (5,50 долара), но поне върви заедно с карта, която показва най важните гробове. Само едно име е отпечатано в червено: Маркс. Още отдалеч през дърветата се вижда характерната буйна коса. След няколко крачки човек застава пред бронзовия бюст, поставен през 1956 г. от Комунистическата партия на Великобритания. Някои смятат, че той изглежда суров и неприветлив с тези рунтави вежди. Други казват, че изглежда великодушен. И ако на пиедестала не беше гравиран надписът \"Пролетарии от всички страни, съединявайте се!\", може да си помислиш, че тук е погребан Дядо Коледа, предаде  Всеки, който намери време да прекара един следобед с \"Чарли\", бързо ще установи, че 200 години след рождението му на 5 май 1818 г. в Трир, Германия, и 29 години след падането на Берлинската стена, Маркс днес е обект на култ. Около пиедестала са оставени цветя, свещи, а неотдавна и един пресен ананас. Потокът от посетители е непрекъснат. Повечето от тях са млади и идват от всяко кътче на земното кълбо. Маркс се завръща още от международната финансова криза през 2008 г. Отчасти това се дължи на факта, че междувременно е бил открит от ново поколение - млади хора, които нямат съзнателен опит от Студената война. За тях Маркс не е нито Спасител, нито Сатана, а просто значим философ. В \"Манифеста на комунистическата партия\" има пасажи, които може би са стреснали някои от съвременниците му, но не и читателите от 21-ия век. През 1848 г. той предвижда \"постоянно революционизиране на производството, непрекъснато влошаване на всички социални условия\" - прогноза, направена по време, когато в някои региони на Германия индустриализацията дори още не е започнала. Или това: \"Буржоазията чрез експлоатацията на световния пазар придава космполитен характер на производството и потреблението във всяка страна\". В днешно време този термин би бил глобализация. Потвърдено е и предположението на Маркс, че капитализмът се стреми към концентрация, към формирането на шепа международни корпорации. Неговите теории за кризите днес са \"много актуални\" според Ханс Вернер Зин, бивш директор на Института за икономически изследвания ИФО - един от водещите в Германия центрове за икономически проучвания. Но Маркс е предвидил правилно не само икономическото развитие, а и сливането на културите. \"Интелектуалните творения на отделните народи стават обща собственост\", предрича той далеч преди да има Холивуд, Мики Маус или смърфове. Но най-голямата грешка на германския филофоф е подценяването на способността на капитализма да се приспособява. Тъкмо защото около 1900-ната година \"имотната класа\" се опасява от комунистическо въстание, тя се обръща към работниците и ги въвлича в капиталистическата система. Разширяват се избирателните права и се въвеждат социални реформи. В резултат очакваната от Маркс революция никога не се случва на Запад. По този въпрос днес той би възразил, че нископлатеният сектор просто е бил прехвърлен извън Европа. \"Натрупването на богатство на един полюс представлява, следователно, същевременно натрупване на бедност, изтощителен труд, робство, невежество, бруталност и нравствена деградация на противоположния полюс\", пише той в \"Das Kapital\" (\"Капиталът\"). В днешния свят тези думи може да бъдат отнесени към фабриките за експлоатация в Бангладеш. Освен това в много западни страни социалната държава е в отстъпление. Една от възможните причини за възраждането на интереса към Карл Маркс е увеличаващата се пропаст между бедни и богати. Между 1930 и 1980 г. отношенията между тези две прослойки са били до голяма степен стабилни, пише блестящият френски икономист Тома Пикети в бестселъра си \"Капиталът през 21-я век\". В надпреварата с комунистическия Източен блок почти всички капиталистически държави активно се стремяха към преразпределение на богатството. \"Кой днес знае, че през 50-те години най-високата подоходна данъчна ставка в САЩ беше над 90 на сто, а във Великобритания почти 100 процента, въпреки че накрая всъщност никой не плащаше това?\", пита Юрген Нефе в своята нова биография на Маркс. Тогава политици като президента на САЩ Роналд Рейгън и премиера на Великобритания Маргарет Тачър се върнаха към \"чистия капитализъм от 19-ия век\", казва Пикети. Тезите на Пикети са спорни, но поне един въпрос е от значение в днешно време, какъвто е бил и в зенита на индустриализацията през 19-ия век. Това е въпросът, който измъчва Маркс през целия му живот: Как да се разпределя справедливо богатството? Той е съставил политическа програма за премахване на буржоазията, въпреки че самият той много е държал на буржоазния си статут с прислуга, ваканции на море и уроци по пиано за децата. Планирал е диктатура на пролетариата, въпреки че не имал почти никакви контакти с работници. Малкото такива случаи обикновено са приключвали с крах. Веднъж, когато се опитвал да посредничи в уличен бой, работниците се опълчили срещу него и даже му оскубали брадата. Кой е бил Карл Маркс? Всяко поколение стига до своя отговор. Но онова, което остава валидно, са думите на неговия съвременник и съавтор на \"Комунистическия манифест\" Фридрих Енгелс от надгробното слово за Маркс в Хайгейт през 1883: \"Неговото име ще пребъде през векове, както и неговите трудове!\". (БТА)", "date": "2018.05.02", "title": "Неочаквано завръщане: Карл Маркс днес е популярен сред младите"}
{"url": "https://www.24chasa.bg/novini/article/6843225", "text": "По повод Световния ден на свободата на печата 3 май започва работа нов интернет портал - Медия дейли /mediadaily.biz/, с централа в Загреб, предназначен преди всичко за медиите в Югоизточна Европа, предаде агенция МИА. Главен и отговорен редактор на портала е Невен Шантич, дъргогодишен коментатор и колумнист на вестник \"Нови лист\". Инициатор на проекта е Зоран Ковачич, пионер на частните телевизионни канали в Хърватия, предава БТА. Порталът бе иницииран след анкета сред над 500 работещи в медии в Югоизточна Европа, които смятат, че такъв портал е необходим поради общия недостиг на информации за събития и за работата на медиите по тях и особено малката възможност за получаване на информации за работата и проблемите на други медии и региони. Централата на портала е в Загреб. Медията разполага с кореспондентска мрежа от 20 сътрудници в Хърватия, Сърбия, Босна и Херцеговина, Македония, Черна гора, Косово и Словения.", "date": "2018.05.02", "title": "Нов портал за медиите в Югоизточна Европа"}
{"url": "https://www.24chasa.bg/novini/article/6843231", "text": "Столична община трябва да запази книжния пазар на \"Славейков\". Това заяви общинският съветник от БСП Борис Цветков по повод планирания ремонт на знаковия площад, който започва на 8 май. \"Книжният пазар \"Славейков\" е емблематично място не само за гражданите на София, но и за гостите на града ни, коментира Борис Цветков. - С годините това място стана част от културните традиции на столицата. Намери място и в повечето чуждоезикови пътеводители. В тези бездуховни времена, в които живеем днес, всеки подобен опит да бъде отнета възможността на гражданите да стигат лесно и бързо до книгите означава пълна безотговорност и недалновидност към бъдещето ни\". Борис Цветков приема факта, че досегашният вид на книжния пазар на \"Славейков\" е неприемлив. \"Вината за това обаче е на Столична община, а не на букинистите, коментира още той. - Именно Столична община отговаря за неговата поддръжка. И вместо да прави опити да го закрие или премести, по-добре след ремонта на площада да обнови книжния пазар и да го запази като целогодишен и всекидневен. Така ще съхрани едно от най-популярните културни средища на София\".", "date": "2018.05.02", "title": "Общински съветник на БСП-София: Да запазим книжния пазар на \"Славейков\""}
{"url": "https://www.24chasa.bg/novini/article/6843239", "text": "Пристрастени към моркови и други несвойствени за тях храни кенгура нападат туристи в източната част на Австралия, предаде ДПА, позовавайки се на местни медии. Заради зачестилите нападения законодатели и експерти отправят призив към гостите в страната да се държат по-разумно, предава БТА. Хиляди туристи хващат влакове от Сидни към психиатричната болница \"Морисет\" в щата Нов Южен Уелс, на чиято територия се срещат пасящи кенгура. Мнозина обаче пренебрегват предупредителните табели да не хранят популярните животни. В Австралия даването на храна на кенгура е нелегално. Животните на свой ред се пристрастяват към несвойствени за тях продукти, поднасяни им от неспазващи законите туристи. \"Ако кенгурото вече е виждало морков и е получавало от турист морков 100 пъти преди това, то ще дойде и ще вземе този морков\", казва Андрю Дейли, гледач в парка за земноводни в Сидни, цитиран от Ей Би Си. Шейн Люис, който се препитава като шофьор на автобус, превозващ туристи между болницата и местната железопътна станция, допълва, че хората почти всекидневно \"отнасят някой и друг ритник или драскотина\" от лакоми кенгура. \"Животните виждат минимум 2000 туристи седмично. Кенгурата обаче не се нуждаят от 2000 моркова, банана, хляба, чипсове или бисквити. Виждал съм неразумни хора да им дават дори бургери от заведения за бързо хранене, а някои изкушения правят животните особено агресивни\", споделя шофьорът. \"Съществува риск някой да пострада сериозно\", предупреждава и Грег Пайпър, член на местния парламент. Парламентаристът призовава туристите да се въздържат да дават храна на животните, както и да налитат да ги гушкат. За да онагледи опасността, Ей Би Си разпространи снимки на туристи с дълбоки рани по лицата и ръцете.", "date": "2018.05.02", "title": "Пристрастени към моркови кенгура нападат туристи в Австралия"}
{"url": "https://www.24chasa.bg/novini/article/6843240", "text": "Пернишкият административен съд постанови имуществена санкция в размер на 3 000 лв. на местната \"Топлофикация\" заради смърт на работник, съобщиха от съда. Трагичният инцидент станал на 27 юни миналата година около 04,30 ч. М. И. А., на длъжност \"работник обогатяване полезни изкопаеми\" в топлофикационното дружество, работещ на дезинтегратора в Промивно-обогатителен възел, стопанисван от \"Мин индъстри\" ЕООД видял, че удължителят, използван за захранване на преносими електрически инструменти, е паднал във водата на работната площадка пред дезинтегратора. Удължителят бил под напрежение и имало искри. Работникът слязъл да го прибере и при намотаването бил поразен от електрически ток, вследствие на което по-късно починал. Защитната комутационна апаратура не е изключила използвания удължител от напрежението, което е нарушение на Правилника за безопасност на труда при разработване на находища по открит начин, констатирали магистратите. Съгласно договор от 1 юни 2017г., сключен между \"топлофикация\" Перник и собственика на съоръжението \"Мин индъстри\" ЕООД, последният координира прилагането на всички мерки, отнасящи се до безопасните и здравословни условия на труд и поема отговорността за безопасната работа. Съдът е приел, че макар съоръжението, където е станала злополуката, да не е собственост на топлофикационното дружеството, правилно е ангажирана административно-наказателната му отговорност в качеството му на работодател, отговарящ за безопасността на труда на своя работник. Приел е също, че техническото състояние на съоръжението е променлива във времето величина в резултат на експлоатация, атмосферни условия, повишена влажност, овехтялост и др., респективно техническият контрол върху него следва да бъде перманентен, още повече в среда с повишена за здравето опасност в район на минно добиване. Решението на Пернишкия административен съд не подлежи на обжалване и протест.", "date": "2018.05.02", "title": "Санкционираха \"Топлофикация\" - Перник с 3 000 лв. заради смърт на работник"}
{"url": "https://www.24chasa.bg/novini/article/6842630", "text": "Собственик, през чийто имот преминават тръби за отопление, а самият той не използва парно, може да поиска наем от топлофикационното дружество. Това заяви Чавдар Янев пред БТА. Той показа заповед от 2015 г., в която Районният съд в София отсъжда в негова полза за това, че тръбите на \"Топлофикация-София\" преминават през дома му, докато той не използва топлинната енергия на дружеството. Поради тази причина Янев на три пъти е поискал от съда по 100 лева и трите пъти неговите искове са били удовлетворени, предаде БТА. Причината за издаването на заповедта на съда е, че Янев не ползва топлинна енергия, докато топлофикационното дружество извършва търговска дейност и тръбите са собственост именно на дружеството. Той е на мнение, че всеки гражданин, в подобен казус, може да получи наем от топлофикационното дружество. Чавдар Янев счита, че ако се прилагат законите такива, каквито са, монополите ще фалират. Освен това той смята, че формулата за изчисление за т. нар. \"сградна инсталация\" е погрешна. Той е категоричен, че вероятното пресмятане противоречи на закона.", "date": "2018.05.02", "title": "Осъдил \"Топлофикация\": Който не ползва парно, може да иска наем за тръбите в дома му"}
{"url": "https://www.24chasa.bg/novini/article/6842665", "text": "Направено е всичко необходимо за осигуряване на успешно и динамично лято. Очакванията ни са за добър сезон, а първите туристи тук трябва да дойдат до няколко дни, каза кметът на курортния град Иван Николов. Днес Свети Влас чества своя празник, с който се дава и началото на новия туристически сезон, информира БТА. Свети Влас от години е разпознаваема дестинация за руски и български туристи. Голяма част от рускоговорящите туристи пристигат тук неорганизирано. През миналия сезон в структурата на туристопотока след руснаците, следваха гости от Полша, Чехия, Румъния. Гостите от Румъния традиционно се активизират в пиковия сезон, както и туристите от Украйна и Молдова. Хотелите в Свети Влас осигуряват почти 100 процента заетост от 15 юни до 30 август. Въпреки, че прогнозите на някои експерти сочат спад на определени пазари, аз съм оптимист и съм сигурен, че туристите това лято ще дойдат отново в Свети Влас, каза градоначалникът. Към момента в Свети Влас има близо 200 постоянно живущи руски граждани, които добре се социализират, каза Николов. Руснаците предимно търсят добрият начин на живот, добрата инфраструктура, многолюдие, добрите ресторанти и клубове.", "date": "2018.05.02", "title": "В Свети Влас очакват добър сезон и първите туристи до няколко дни"}
{"url": "https://www.24chasa.bg/novini/article/6842679", "text": "По покана на държавния глава Румен Радев, на официално посещение в България ще бъде президентът на Австрия Александър ван дер Белен, съобщиха от прессекретариата на държавния глава. Церемонията по официалното посрещане на австрийския президент ще се състои утре на площада \"Св. Александър Невски\" в столицата от 10.00 часа. Александър ван дер Белен ще положи венец пред паметника на Незнайния воин. Президентите на България и на Австрия ще имат среща на \"четири очи\" на \"Дондуков\" 2 от 10.25 часа, след което ще се състоят пленарните разговори на официалните делегации на двете държави. Румен Радев и Александър ван дер Белен ще дадат съвместна пресконференция от 11.35 часа. От 15.30 часа двамата президенти ще направят изказвания пред участниците в Българо-австрийския бизнес форум, който ще се състои в хотел \"Балкан\". На 4 май Александър ван дер Белен ще участва в неформалната среща на президентите на България, Румъния и Австрия в Русе. По време на срещата се очаква да бъде потвърдена политическата воля на трите държави, които последователно ще председателстват Съвета на Европейския съюз, за приемственост по ключови теми като европейската перспектива за Западните Балкани, бъдещето на кохезионната политика, енергийната и транспортна свързаност в Дунавския регион. В рамките на визитата си в България австрийският президент ще има среща и с министър-председателя Бойко Борисов.", "date": "2018.05.02", "title": "Президентът на Австрия пристига на официално посещение в България утре"}
{"url": "https://www.24chasa.bg/novini/article/6842677", "text": "Най-малко 31 души са ранени при днешното   Има прекъсване на електричеството и комуникациите, съобщи Асошиейтед прес. Епицентърът на труса бил на 160 км северозападно от град Шираз, в отдалечен район близо до град Сисахт, чието население е около 10 хиляди души. Местна телевизия показа кадри на напукани стени на сгради в града, предаде БТА. Миналия ноември земетресение с магнитуд 7,3 разтърси западната иранска провинция Керманшах край границата с Ирак. Загинаха 620 души, хиляди бяха ранени.", "date": "2018.05.02", "title": "Най-малко 31 са ранените при днешното земетресение в Югозападен Иран"}
{"url": "https://www.24chasa.bg/novini/article/6842696", "text": "Сегашното ядрено споразумение между Иран и шестте световни сили трябва да бъде спазвано, каза днес френският президент Еманюел Макрон, във втория ден от визитата си в Австралия, предаде ДПА. Той обаче призна, че има нужда обхватът му да бъде разширен в три насоки. Първо, да бъде осигурен контрол върху ядрените дейности на Иран след 2025 година. Второ, за наблюдение на програмата за балистични ракети и трето - за ограничаване на действията на Иран в региона, особено в Ирак, Сирия, Ливан и Йемен, предава БТА. Френският президент участва във възпоменателна церемония по случай годишнина от десанта на Австралийско-новозеландския военен корпус (АНЗАК) на турския полуостров Галиполи по време на Първата световна война и благодари на Австралия за участието на нейни войници в бойни действия далеч от страната им, предаде Франс прес. Макрон и австралийският премиер Малкълм Търнбул подписаха днес няколко споразумения, в които заявяват желание за по-задълбочено партньорство между двете страни в района на Индийския и Тихия океан. Търнбул каза, че двете страни са заедно в борбата срещу тероризма и срещу противниците на демокрацията и имат общи ценности като демокрацията и свободата.", "date": "2018.05.02", "title": "Макрон: Иранското ядрено споразумение\nтрябва да се спазва, но и да се разшири\nобхватът му"}
{"url": "https://www.24chasa.bg/novini/article/6842709", "text": "Едва ли има човек, който да не е наясно какво е да го \"спеши\" повикът на природата, докато наоколо не се намира тоалетна. Човешката физиологична неудовлетвореност обаче не може да се сравни със случая на дървесна жаба, която не уринира цяла зима, предаде Асошиейтед прес. Дървесните жаби в Аляска издържат осем месеца, без да задоволяват малката си физиологична нужда. Сега учени са установили как земноводните създания постигат това или по-скоро как оцеляват, без да уринират, предава БТА. Рециклирането на уреята (карбамид) - основния отпадъчен продукт в урината, в полезен азот поддържа дребните жаби живи, докато са в състояние на хибернация и замръзват. Уреята не топли въпросните животни, а вместо това предпазва клетките и тъканите им, дори когато сърцето, мозъкът и кръвообращението им спират. Авторите на настоящото изследване от университета на Маями в Охайо обясняват, че жабите постигат това благодарение на специални микроби, които рециклират уреята в червата им. Съавторът на проучването Джон Констанцо не е съгласен със схващането, че урината на жабите действа като антифриз. \"Очите им са бели. Кожата им е замръзнала. В това си състояние жабите наподобяват малки скали. Ако бяха хора, щяха да бъдат обявени за мъртви. Когато температурите се повишат, те се връщат към живот. Други животни също не уринират в състояние на хибернация, но за разлика от дървесните жаби не ги сполетява \"голямото замръзване\", казва Констанцо.", "date": "2018.05.02", "title": "Дървесна жаба оцелява без да уринира цяла зима"}
{"url": "https://www.24chasa.bg/novini/article/6842706", "text": "Френският носител на Нобелова награда по химия Жан-Мари Лен ще гостува в София. Той ще изнесе публична лекция на 4 май от 11.00 ч. в Големия салон на БАН и от 15.30 в Химикотехнологичен и металургичен университет - София, съобщиха от Френския институт, цитиран от БТА.  Жан-Мари Лен е френски учен в областта на химията. Носител на Нобелова награда по химия през 1987 г. съвместно с Доналд Крам и Чарлз Педерсън за разработването и прилагането на молекули със структурно-специфични взаимодействия с висока избирателност. Роден е на 30 септември 1939 г. в Росайм, Елзас. Като малък изучава музика няколко години. В колежа изучава латински, гръцки, немски и английски език. Продължава образованието си в Страсбургския университет. Завършва с бакалавърски дипломи по философия и природни науки. Продължава образованието си като докторант в класа на Ги Урисон. Работи върху синтеза на витамин B12 в Харвардския университет. Започва своите експерименти в департамента по химия към Страсбургския университет. От 1980 г. е преподавател в Колеж дьо Франс. Лен е атеист. Почетен доктор на Университета на Твенте в Холандия /1991/, Университета \"Хериът Уот\" в Единбург /2005/ и на Оксфордския университет /2014/, Командор на Ордена на Почетния легион /1996/.", "date": "2018.05.02", "title": "Френският носител на Нобелова награда по химия Жан-Мари Лен ще гостува в София"}
{"url": "https://www.24chasa.bg/novini/article/6842761", "text": "Турската полиция залови 65 килограма хероин, скрит във вътрешността на дини, и задържа двама души в източния окръг Ван край границата с Иран, съобщава \"Дейли сабах\", цитиран от БТА.  Наркотикът, чиято стойност на черния пазар се оценява на 1,7 милиона долара, е бил намерен с помощта на специално обучено куче. Той е бил разпределен в 126 пакетчета, натъпкани в дините. Заподозрените се опитали да прикрият следите от разрязването на дините с тиксо, съобщи полицията. Окръг Ван е разположен на т.нар. Балкански маршрут за наркотиците - от Афганистан към Западна и Централна Европа през Турция и Иран, отбелязва изданието. По данни на полицията във Ван над тон хероин е бил конфискуван при антитерористични операции, извършвани през първите пет месеца на година.", "date": "2018.05.02", "title": "Турската полиция залови 65 кг хероин, \nскрит в дини"}
{"url": "https://www.24chasa.bg/novini/article/6842693", "text": "Музикант от симфоничния оркестър в Бургас побърка полицията след серия изцепки на празника на труда, завършили с опит да отвлече две деца. В момента Любен М. е принудително въдворен в Центъра за психично здраве, казаха ОД МВР Бургас. Срещу него е подадена жалба в полицията от баща на 3-годишно момченце, което Любен опитал да отвлече от центъра на Бургас. На 1 май следобед детето и 8-годишната му братовчедка си играели на ул.\"Александровска\", до \"Компаса\", известен още като \"пъпа на Бургас\".  Те хвърляли някакви монети когато дългокос мъж се приближил, хванал ги за ръцете и ги задърпал надолу по улицата. Родителите на  момченцето били само на 3-4 метра, майката се разпищяла, а таткото хукнал след дългокосия. Настигнал го и му казал да пусне децата, но непознатият отказал. Тогава бащата го ударил и изскубнал децата, след което го отвел в близкото полицейско управление. Няколко часа по-рано музикантът Любен, който свири на владхорна, сътворил истински екшън по време на първомайския концерт на БСП в града. Тогава полицаи на два пъти го изкарвали принудително от публиката, след като неадекватният мъж скачал неистово, а след това се проснал като умрял на земята. По данни на прокуратурата Любен М. е с условна присъда за  шофиране след употреба на марихуана. След споразумение той е осъден на 3 месеца условно с 3 г. изпитателен срок и 250 лв. глоба.", "date": "2018.05.02", "title": "Музикант побърка полицията в Бургас, опитал да отвлече деца"}
{"url": "https://www.24chasa.bg/novini/article/6842780", "text": "Поредица от торнада удариха централната част на Съединените щати. Най-засегнати са щатите Канзас и Небраска, предаде  . Там бурите скъсаха електропроводи и събориха дървета, но няма данни за жертви или за големи материални щети. Националната метеорологична служба издаде предупреждения за торнада за големи райони на Канзас и за някои части на Небраска и Айова. Силни гръмотевични бури се очакват в долината на Мисисипи.", "date": "2018.05.02", "title": "Ураганни ветрове връхлетяха централната част на САЩ (Видео)"}
{"url": "https://www.24chasa.bg/novini/article/6842801", "text": "Двама варненци, задържани при различни акции на полицията и обвинени в притежание и разпространение на наркотици, остават в ареста до началото на процесите срещу тях. Това реши като последна инстанция състав на Варненския апелативен съд. Валентин Мицов, който навърши 18 години преди броени дни, е привлечен като обвиняем за държане на амфетамини, предназначени за разпространение. Той бе задържан при полицейска проверка на 24 април тази година. У него бяха открити 26 пакетчета с кристално вещество. Експертна справка установи, че това е амфетамин с тегло 2,01 гр. Апелативният съд сподели твърдението на защитата, че няма опасност младежът да се укрие, но е реална възможността той да извърши престъпление. Той вече е бил осъждан като непълнолетен и то за същото престъпление. След споразумение, сключено с Окръжна прокуратура във Варна, е бил наказан с пробация за срок от 6 месеца, които изтекли на 10 март тази година. Рафет Бетол, разследван за притежание на хероин и амфетамини, предназначени за продажба, също остава зад решетките. При специализирана полицейска операция, проведена миналата седмица, служителите на реда иззели от него 145 пакетчета с хероин, чието тегло е близо 5 грама и 137 пакетчета, в които експертите установили производни на амфетамина с тегло 8,225 грама. Апелативният съд остави без уважение жалбата на обвиняемия срещу първоначалното зъдържане под стража. Според магистратите 48-годишният мъж е съпричастен към деянието, за което е привлечен като обвиняем. \"Въпреки че Рафет не е бил осъждан и няма криминална регистрация, съдът намира, че с оглед на вида и количеството на иззетата дрога, реална е опасността обвиняемият да се укрие, за да се предпази от тежестта на санкцията, предвидена от закона (от 2 до 8 години затвор)\", пише в съдебното решение. С оглед на обстоятелството, че Бетол има малки деца и съпруга със сериозни здравни проблеми, Варненският апелативен съд указа на водещия разследването да извърши проверка кой полага грижи за децата и ако е необходимо да се вземат мерки за тяхното отглеждане.", "date": "2018.05.02", "title": "Наркодилъри от Варна остават в ареста"}
{"url": "https://www.24chasa.bg/novini/article/6842800", "text": "Най-малко 500 албанци са отказали да бъдат подложени на проверка за корупция и са напуснали работа, предаде агенция МИА. Седмица преди изтичането на срока за предаване на формулярите, раздадени на всички полицаи в страната, 500 полицаи са се отказали от службата си. Около 8000, или 60 процента, от полицаите вече са предали попълнените формуляри, съобщи порталът Албеу, позовавайки се на източници от министерството на вътрешните работи. Раздадените формуляри съдържат въпроси за финансовото състояние на полицейските служители от назначаването им на работа до днешна дата, предаде БТА. Вътрешният министър Фатмир Джафай заяви по-рано, че в полицията няма място за хора, които са корумпирани и замесени в престъпления. \"Не можем да хванем големите риби, ако полицията не е чиста\", каза Джафай. Освен полицаите на подобни проверки са подложени и съдиите и прокурорите. В рамките на засилената борба с корупцията в момента се водят разследвания срещу бившия министър на вътрешните работи Саимир Тахири, бившия генерален прокурор Адриатик Лала, няколко депутати и членове на местните власти.", "date": "2018.05.02", "title": "Най-малко 500 албански полицаи отказали проверка за корупция и напуснали работа"}
{"url": "https://www.24chasa.bg/novini/article/6842835", "text": "Среща с представителите на хората с увреждания проведоха народните представители от БСП и ГЕРБ в сградата на Народното събрание по-рано днес. Преди малко повече от две седмици организациите на хората с увреждания не бяха допуснати в сградата по нареждане на зам.-шефът на парламента Емил Христов, защото бяха с тениски \"Системата ни убива\". По-късно Христов се извини, а днес той присъства на срещата. \"Бяхме приятно изненадани, че имаше представители и от страна на ГЕРБ. Получихме уверение от господин Цветанов, че има и ще има политическа воля за промяна, което за нас е много важно. Имаше голям смисъл от срещата. На първо място трябва да бъде премахнат ТЕЛК-а. Да бъде заличен и да се премине към една разширена здравна епикриза от определени здравни заведения, в които лекарите могат да кажат какъв е крайния дефицит на човека. На второ място трябва да се изработи механизъм за предоставяне на подкрепа за хората с увреждания, които съобразно възрастта, статуса и желанието си искат да се развиват и работят. Онова, от което имат нужда е лична помощ и технически средства. На трето място трябва да се разширят правомощията на Агенцията на хората с увреждания. Цялата материя за хората с увреждания да бъде извадена от Агенцията по социално подпомагане и да отиде към нея, като междувременно да се гарантира достъпност до цялата публична среда - улици, институции и тн.\", заяви пред журналисти Капка Панайотова, представител на \"Център за независим живот\". \"По някакви парични присъстваха и колегите от ГЕРБ, което се надяваме да е полезно. Включително и те поеха един куп ангажименти. Да видим до къде ще стигнат. Същите искания имаше преди една година. Имало ги е и преди шест-седем години. Целта беше да постигнем някакво движение по отношение на промените - въпросът за интеграцията, какви са парите, какво става с децата, когато навършат 18 г. и тн. Всички тези въпроси подлежат на решаване. Управляващите разбраха най-накрая, че не става дума само за пари, защото бюджетът трябва да се увеличава. Но има механизми, които да се направят. За тези промени говорим от една година с министър Петков. Много се надявам особено след като и мнозинството бяха долу, тези промени най-после да станат\", заяви след срещата депутатът от БСП Антон Кутев пред журналисти. Той обясни, че на срещата шефът на депутатите от ГЕРБ Цветан Цветанов предложил до десет дни да има работна група, която да се заеме с промените. По думите му срещата нямало да се случи, ако не бе станал този скандал, но въпросът какво депутатите ще свършат от тук нататък оставал. \"Времето ще покаже дали долу се говореха само политкоректни неща само за национален консенсус и политически въпрос, и дали тези думи ще останат само на масата. За нас важното е, че тези хора споделят, че не искат кърпене на парче и пари повече от бюджета. Те искат промяна в системата, която налива пари, но те не стигат до хората с увреждания, а в структури, които са обрасли около тези хора. Те все повече изолират хората с увреждания. Те затварят децата ни в домовете и ги правят абсолютно неадекватни на живота\", заяви лидерът на червените Корнелия Нинова. \"Това, което вътре се ангажирахме е от тук нататък всяка свободна минута да посветим на това. Казвам ви честно, беше много емоционално. Аз съм жена и майка на 50 г. За пръв път чувам нещо толкова тежко. Една майка и две, и три бяха да кажат - искам детето ми да умре преди мен, защото иначе няма кой да го гледа, ако аз си отида. За каква политкоректност говорим? В тази работа има и малко сърце. Пари има. Трябва да седнем и да си свършим работата, за да не се чуват такива неща\", отсече Нинова.", "date": "2018.05.02", "title": "БСП и ГЕРБ се срещнаха с хората с увреждания в парламента"}
{"url": "https://www.24chasa.bg/novini/article/6842829", "text": "Министър-председателят Бойко Борисов разговаря по телефона с помощник-държавния секретар на САЩ Уес Мичъл. Това съобщиха от правителствената пресслужба. Мичъл високо оцени лидерството на българския премиер и на Българското председателство по отношение на страните от Западните Балкани. Той подчерта активната работа за евроатлантическата перспектива на тези държави и за реализация на свързаността помежду им и със съседните европейски страни. „САЩ напълно подкрепят всички Ваши инициативи в региона“, посочи Уес Мичъл. Беше обсъден напредъкът на всяка една от шестте страни, както и предизвикателствата в преговорите между Скопие и Атина и отношенията между Прищина и Белград. Министър-председателят Борисов изтъкна необходимостта част от проблемите между западнобалканските страни да бъдат решени още преди срещата на върха на 17 май в София, за да може на нея да се постигне договореност за реализацията на конкретни проекти, предава БТА. Помощник-държавният секретар на САЩ открои също усилията на България за достигане на 2% бюджет за отбрана и посочи страната ни като пример за други членки на НАТО. „България успя да изработи надежден план за достигане на този процент, приветстван от Алианса, и се дава за пример на страните, които все още не са съумели да изготвят своите планове“, посочи Мичъл. През следващите седмици се планира посещение в България на помощник-държавния секретар на САЩ.", "date": "2018.05.02", "title": "Уес Мичъл към Борисов: САЩ напълно подкрепят всички ваши инициативи в региона"}
{"url": "https://www.24chasa.bg/novini/article/6842841", "text": "Трима предполагаеми членове на \"Ислямска държава\" са били арестувани в северозападния турски окръг Сакаря, предаде Анадолската агенция, позовавайки се на източник от сигурността. Арестите за били извършени, след като силите за борба с тероризма на полицията в Сакаря са предприели разследване по нареждане на местната прокуратура. Тримата заподозрени са били арестувани с фалшиви документи за самоличност, каза източникът при условие за анонимност, предаде БТА. За единия от тях се смята, че е бил \"емир\" за района на сирийския град Дейр аз Зур. Другите двама са обвинени, че извършвали парични трансфери в Турция в полза на ИД. Над 300 души са загубили живота си в терористични нападения на ИД в Турция, при които мишена на терористите са били цивилни.", "date": "2018.05.02", "title": "Арестуваха трима членове на \"Ислямска държава\"  в Турция"}
{"url": "https://www.24chasa.bg/novini/article/6842870", "text": "Очаква се тази седмица избирателите в Лондон да накажат Консервативната партия на премиера Тереза Мей на изборите за местни съветници. Това може да окуражи критиците на нейната стратегия за Брекзит, но не и да доведе до падането й от власт. В четвъртък в Лондон и няколко други района ще избират местните чиновници, които отговарят за ежедневните публични разходи. Вотът засяга въпроси като събирането на боклука и ремонтите на пътищата, но и националния дебат за имиграцията, и плана на Мей да извади Великобритания от Европейския съюз след референдума от 2016 г. Изборите са показателни за обществените нагласи и анкетите показват, че избирателите са готови да произнесат критична присъда както за лидерството на Мей, така и за 8-годишното управление на партията й, водеща политика на орязване на публичните разходи с цел укрепване на британските финанси. \"Естествено е правителство, което е било на власт осем години с програма за икономи, да понесе загуби при избори\", казва Робърт Хейуърд, бивш консервативен депутат, който сега е член на горната камара на парламента и специалист по предизборни проучвания. Изследване на Югав, публикувано на 26 април, дава на опозиционната Лейбъристка партия начело с Джереми Корбин 22 процента преднина пред консерваторите в Лондон, което се очаква да бъде най-добрият й резултат в столицата за последните 40 години. Вотът в четвъртък ще се състои по-малко от година след извънредните парламентарни избори, разбили непоклатимите дотогава основи на поста на Мей и лишили партията й от мнозинство, което тя се надяваше лесно да спечели. Резултатът от парламентарните избори е отслабено ръководство, открити разногласия сред консервативните депутати за излизането от ЕС и страх у някои инвеститори, че правителството й може да падне и да бъде заменено от водената от социалистите лейбъристка партия. Изборите в четвъртък няма директно да повлияе на практическата способност на Мей да управлява: той няма да доведе до промяна в депутатските места в парламента, няма да се отрази и на крехкото работно мнозинство, което тя има благодарение на сделка с по-малка партия. Но по-слабият резултат ще окуражи критиците в собствената й партия и може да усложни вече нелеката задача за прилагане на нейния план за Брекзит без отстъпки на проевропейските фракции, като например съгласие за оставане в митническия съюз на ЕС. \"Политиците винаги гледат последните резултати от изборите и естествено ще се вгледат в това, което ще се случи на 3 май, и ще си направят изводи\", казва Хейуърд и добавя: \"То ще има отражение върху това, което ще се случи с бюджета. Дали възприемаме по-войнствен подход към митническия съюз, Брекзита, медицинските сестри или броя на полицаите?\". Ключовите резултати в Лондон ще дойдат от Уондзуърт и Уестминстър, два района със силни консервативни традиции, които сега може да се окажат в ръцете на лейбъристите. Но се предполага, освен ако се стигне до тотално поражение на консерваторите, че няма да има нови призиви за оставка на Мей. Партията й е дълбоко разделена по въпроса за Брекзита, но нито фракцията, която иска категоричен развод с ЕС, нито тези, които са за по-тесни отношения със съюза, не демонстрират желание за смяна на ръководството, преди Великобритания да е напуснала блока. За щастие на Мей очакванията са ниски. През последните десетилетия Лондон е гласувал повече за лейбъристите, предпочитайки тяхната по-либерална политика към имиграцията и социалните въпроси. В момента консерваторите контролират само 8 от 32 района. Изненадващият ръст на популярността на лейбъристите под ръководството на Корбин като решаващ фактор за изборния неуспех на Мей през 2017 г., се усети силно и в Лондон. Партията спечели 54,5 процента от гласовете в Лондон миналата година - повече от всяка друга партия за последните 70 години. Заради силното орязване на разходите, контролирано от Мей и нейния предшественик Дейвид Камерън, и непопулярността на Брекзита в столицата, където 60 на сто гласуваха срещу него (за сравнение в страната резултатът бе 52 процента \"за\" и 48 против), някои от оставащите консервативни крепости се очаква да бъдат застрашени. Прогнозите са мрачни, но Мей има все пак възможност да се представи добре. Анкетите показват, че реакцията й на атаката с нервнопаралитично вещество срещу бившия руски двоен агент в Англия през март и решението за военни действия срещу Сирия са подобрили имиджа й. Лейбъристите, обратното , може да спечелят мандати и контрол върху райони в Лондон, но още не се на висотата на големите очаквания, породени по-добрия си резултат на парламентарните избори миналото лято. \"За лейбъристите сега е по-трудно да получат по-добър резултат, отколкото за торите, защото очакванията са ниски\", казва Тони Травърс, професор във факултета по управление на Лондонското училище по икономика. И докато Мей спечели от последните вътрешни и външни кризи, Корбин бе критикуван от опоненти и някои членове на неговата партия, че не разчита и не реагира правилно на обществените настроения. Партията му напоследък се оказа затънала в привличащ вниманието на медиите спор с еврейската общност за това, което според нея е неспособност партията да се избави от антисемитизма на своите членове. Това може да намали възможностите й да спечели район като Барнет, който по данни на последното преброяване има най-голям дял еврейски жители в Англия - 15.5 процента. Въпреки това анкетите показват, че лейбъристите все пак ще пожънат успех. Лейбъристки активисти казват, че това е трайно доказателство за потенциала на \"Проекта Корбин\", и дори ако предвижданите резултати не се реализират, те вече мислят за по-доброто си представяне на парламентарните избори. \"Ние гледаме на всичко това като на суха тренировка за парламентарните избори, наистина . . . усъвършенствайки техниките на кампанията и опитвайки се да приложим нови\", казва Джоузеф Тод, говорител на влиятелната организация Моментъм, агитираща в подкрепа на Корбин, и добавя: \"Това е нова крачка за \"Проекта Корбин\". (БТА)", "date": "2018.05.02", "title": "Очаква се на изборите в Лондон Мей да претърпи загуба, но не пълна"}
{"url": "https://www.24chasa.bg/novini/article/6842868", "text": "Турция и Южна Корея се споразумяха днес за тясно сътрудничество за успешното осъществяване на визията на Турция за 2023 г., предаде Анадолската агенция, като се позовава на съвместна декларация на лидерите на двете страни. Декларацията е публикувана след официална среща на турския президент Реджеп Тайип Ердоган с южнокорейския му колега Мун Дже Ин в президентския дворец в Сеул. Визията на Турция за 2023 г., когато се навършват 100 години от създаването на Република Турция, включва цели за постигане на усъвършенстване в области като икономическа дейност, енергетика, здравеопазване и транспорт, както и това страната да стане една от 10-те най-силни икономики в света. Ердоган и Мун са обсъдили също последните развития в Близкия изток, включително палестинския въпрос и проблема със Сирия, се посочва в декларацията. Двамата лидери са подчертали необходимостта от повече съвместни усилия от международната общност за трайно политическо решение в Сирия. Двамата президенти са се договорили за увеличаване на контактите и сътрудничеството между техните правителства и между представителите на частния сектор. Те са се споразумели за сътрудничество в борбата срещу тероризма, по въпросите за бежанската криза, световния мир и стабилност и други въпроси. Двамата президенти са се договорили за разширяване на двустранното сътрудничество в областта на транспорта, инфраструктурата, енергетиката и отбранителната индустрия. Реджеп Тайип Ердоган и Мун Дже Ин са присъствали на церемонията по подписването на четири двустранни споразумения за сътрудничество в областта на висшето образование; информацията, телекомуникациите, космическите и сателитни технологии; промишлеността и енергетиката и здравеопазването и медицината.", "date": "2018.05.02", "title": "Турция и Южна Корея се споразумяха за тясно сътрудничество"}
{"url": "https://www.24chasa.bg/novini/article/6842831", "text": "Регистрационните номера на колите с еднакви числа поскъпват с 50%, цената им увеличава от 1000 на 1500 лв. Това реши правителството, с промени в таксите, които се събират по Закона за движение по пътищата. 300 лева ще струва таксата за регистрационните номера на колите, които са комбинация от числа от 0 до 9 по желание на собственика. В момента таксите за подобни желания са от 30 до 50 лв. Новата цена ще се плаща за комбинации \"аа-вв\", \"ав-ва\", и \"ав-ав\", както и за номер с комбинация от числа по желание. Ако заменим \"а\" с 2, а \"в\" с 0, би се получило 22-00, 20-02 и 20-20. Мотивът е, че предлаганата услуга е специална и за нея не се прилага изискването за разходоориентиран размер на таксата. Причина за увеличаването на таксата са засиленото търсене на такива номера и техният ограничен брой, което би довело до невъзможност за изпълнение на тази услуга. Определят се единни такси за първоначална регистрация на пътни превозни средства (ППС), за промяна в регистрацията на ППС със смяна на табели при регистрационен номер и за възстановяване на регистрацията на ППС с прекратена регистрация. Утвърдена е и единна такса за промяна на регистрацията на ППС без смяна на табели с регистрационен номер. Според сега действащия ред се заплащат отделни такси за заявление за регистрация, за идентификация и проверка на техническата изправност, за издаване на свидетелство за регистрация, монтаж на табели и т.н. Въвеждането на единна такса за различните видове услуги по регистрация на ППС ще облекчи гражданите и ще стимулира заплащането на услугите чрез ПОС-терминални устройства, с които са оборудвани всички пунктове за регистрация в звената „Пътна полиция“ при СДВР и областните дирекции на МВР в страната.", "date": "2018.05.02", "title": "1500 лв. вече струват 4 еднакви числа в номера на колата"}
{"url": "https://www.24chasa.bg/novini/article/6842856", "text": "Индийка, ухапана от опасна змия, била затрупана с кравешка тор, за да бъде изтеглена отровата, но вместо това умряла от задушаване, пише в. \"Дейли мирър\". Инцидентът станал в град Буландшахар в щата Утар Прадеш. Жената на име Девендра отишла да събере малко дърва, за да запали печката. Но била ухапана от отровна змия. Девендра веднага потърсила помощ от съпруга си, който пък я завел при местния укротител на змии, информира БТА. Лечителят препоръчал Девендра да бъде затрупана за известно време в кравешка тор, така че да бъде изсмукана отровата от тялото й. Но станало така, че след 75-минутен престой , докато змиеукротителят редял мантри, жената умряла от задушаване. Сега на съпруга на починалата 35-годишна Девендра ще се наложи сам да отглежда петте си деца.", "date": "2018.05.02", "title": "Жена почина в Индия, след като беше заровена в кравешка тор"}
{"url": "https://www.24chasa.bg/novini/article/6842932", "text": "Пирдопските полицаи задържаха мъж, нанесъл побой на възрастната си майка. Минути след 19 часа на 30 април в РУ- Пирдоп постъпил сигнал, че 76- годишна жена от с. Петрич е пострадала от побой, нанесен в дома й от нейния син, информират от ОДМВР-София./ Пострадалата е транспортирана до болнично заведение и настанена за лечение със средна телесна повреда. 53- годишният извършител, който е криминално проявен и осъждан, е задържан за срок до 24 часа. По случая е образувано досъдебно производство за извършено престъпление по чл. 129, ал.1 от НК.", "date": "2018.05.02", "title": "Мъж преби майка си, задържаха го пирдопски полицаи"}
{"url": "https://www.24chasa.bg/novini/article/6842939", "text": "Парламентът отхвърли проекторешението, внесено от БСП, за освобождаване на Емил Христов като заместник-председателя на Народното събрание. От 189 гласували депутати 71 бяха \"за\", а 118 бяха \"против\", предаде БТА.  От БСП поискаха оставката на Христов заради нарушаване на правилника и уронване престижа на Народното събрание. Конкретен повод стана това, че на 18 април Христов не е допуснал в сградата на парламента протестиращи родители на деца с увреждания, въпреки че те са имали надлежно издадени пропуски за достъп. Друг мотив за исканата оставка е и това, че в пленарното заседание, което Христов е водил същия ден, е допуснал да звучи език на омразата. Според БСП това е станало с прочетената от Спас Гърневски декларация от името на ГЕРБ. Този случай не трябваше да се използва за политически цели, заяви Емил Христов. Според него от БСП са \"употребили\" хората с увреждания за партийни цели. Той изложи хронологията на събитията от 18 април и заяви, че повече от час от БСП са крили от него, че има граждани, които не са допуснати в сградата на парламента.", "date": "2018.05.02", "title": "Емил Христов остава зам.-председател на парламента"}
{"url": "https://www.24chasa.bg/novini/article/6842958", "text": "Земетресение с магнитуд 3,8 по Рихтер е регистрирано в 11.38 часа днес в окръг Измир /Западна Турция/, предаде в.\"Миллиет\", като се позовава на Дирекцията за управление при бедствия и извънредни ситуации. Епицентърът на труса е бил в района на Мендерес, на дълбочина 6,99 километра. Земетресението не е причинило щети. То е усетено също в района на Сеферихисар, Селчук, както и в района на Кушадасъ, в окръг Айдън, предаде БТА. Според истанбулската сеизмологична обсерватория Кандилли земетресението е било с магнитуд 3,3 по Рихтер.", "date": "2018.05.02", "title": "Земетресение в турския окръг Измир"}
{"url": "https://www.24chasa.bg/novini/article/6842967", "text": "„Времето ще покаже, дали на срещата с представителите на хората с увреждания се е говорело политически коректно за национален консенсус и политическа воля и ще има ли резултат. За нас важното е, че тези хора не искат кърпене на парче и повече пари от бюджета, а промяна в системата, която налива пари,но те не стигат до децата с увреждания”. Това каза председателят на БСП Корнелия Нинова пред журналисти в парламента, след среща с представители на хората с увреждания, съобщиха от пресцентъра на БСП. Тя добави, че тези пари отиват в структури, които са обрасли около тях и ги затварят все повече, вместо да ги интегрират и да им помогнат да излязат на трудовия пазар. „Ангажирахме се, всяка свободна секунда оттук нататък, да посветим на каузата- децата с увреждания и техните родители да бъдат пълноценни хора. Чух най- страшното изречение в живота си- майки да кажат, че искат децата им да умрат преди тях, защото иначе няма, кой да ги гледа. За каква политическа коректност говорим тук. Сърце трябва за това”, каза Нинова. Тя добави, че пари в системата има, но трябва политиците да седнат и да си свършат работата, за да не се чуват повече такива изречения от български майки.", "date": "2018.05.02", "title": "Нинова: Ще посветя всяка секунда на каузата - децата с увреждания да бъдат пълноценни хора"}
{"url": "https://www.24chasa.bg/novini/article/6842988", "text": "Целта е да проведем диалог, консенсусно да бъдат дискутирани новите и изключително важни моменти на т.нар. \"Нова сделка за потребителите\". Това е казал председателят на Комисията за защита на потребителите /КЗП/ Димитър Маргаритов при откриването на първия от поредица \"Диалози с потребителите\" в държавите-членки, който се провежда днес в Представителството на Европейската комисия в България, съобщиха от КЗП. Темата на форума е \"Новият търговски механизъм за потребителите: Модернизиране и укрепване правата на потребителите\". Според Маргаритов е важно новите правила, създадени от нормотвореца или институциите, да бъдат припознати и от самите хора, което ще им помогне да постигнат и по-добро самочувствие като потребители. \"Вече следващ е моментът, за който сме призвани да отговаряме ние, институциите - да се създава абсолютно основателното впечатление у потребителите, че има кой да ги защити тогава, когато те разполагат с достатъчно пъстър набор от права и въпреки това има риск от тяхното нарушаване или пък се стигне до конкретни ситуации на некоректно търговско поведение\", е допълнил председателят на КЗП. По време на срещата, в присъствието на зам.-генералния директор на ГД \"Правосъдие и потребители\" Франциско Фонсека Морильо, ще бъдат обсъдени новите предложения на Еврокомисията срещу разликите в качеството на продуктите с представители на потребителските организации, бизнеса и националните органи, отговарящи за защита на потребителите, се посочва в съобщението.", "date": "2018.05.02", "title": "КЗП: Целта е да се проведе диалог и да се дискутират новите моменти на \"Новата сделка за потребителите\""}
{"url": "https://www.24chasa.bg/novini/article/6842997", "text": "Арменският президент Армен Саркисян призова днес към диалог за излизане от политическата криза, предадоха Ройтерс и ТАСС. \"Много съжалявам, че вчера парламентът не избра министър-председател. Политическата криза в страната продължава, въпреки че всички говорят за опасностите от задълбочаването на този процес\", заяви президентът. \"Призовавам всички политически сили да продължат диалога през тази седмица и да намерят изходи от положението\", се казва в изявлението на Саркисян, предава БТА.  От 13 април в Армения има масови протести заради избирането на бившия президент Серж Саркисян за премиер. На 23 април Саркисян подаде оставка и бе заместен временно на поста от Карен Карапетян. Опозицията, която няма мнозинство в парламента, издигна като кандидат за премиер Никол Пашинян, но във вчерашния вот той не получи необходимия брой гласове, за да бъде избран. След това опозиционният лидер призова поддръжниците си към гражданско неподчинение из цялата страна. В интервю за Ройтерс Пашинян заяви днес: \"Моята единствена власт е моят народ. Ние няма да се откажем\". По думите му в страната ще продължат \"стачките и неподчинението\". На въпрос дали отново ще се кандидатира за премиер, той казва: \"Ще мислим и ще преговаряме\". Ако парламентът повторно не успее да избере премиер, той ще бъде разпуснат и ще бъдат насрочени нови избори. Ако това стане, каза Пашинян, неговата партия \"Елк\" може да бойкотира изборите, съобщи Ройтерс. Привърженици на арменската опозиция са блокирали с паркирани автомобили главните булеварди в столицата Ереван, вкл. шосето за международното летище, съобщават АП и ДПА. Това е принудило пътници да вървят пеша с багажа си, за да не изпуснат полетите си. Блокирани от демонстранти са няколко министерства, вкл. министерството на правосъдието. Във втория по големина град Гюмри също е наложена блокада около сградата на областния управител и по околните улици.", "date": "2018.05.02", "title": "Армен Саркисян: Много съжалявам, че вчера парламентът не избра премиер"}
{"url": "https://www.24chasa.bg/novini/article/6843022", "text": "Израелският премиер Бенямин Нетаняху обвини палестинския президент в антисемитизъм и отричане на Холокоста, след като Махмуд Абас изказа предположение, че историческите гонения срещу европейските евреи са били следствие от тяхното поведение, предаде Ройтерс. \"Явно, ако отрицател на Холокоста, това е завинаги\", написа Нетаняху в Туитър и призова международната общност да осъди антисемитизма на Абас. Говорителят на израелското външно министерство Емануел Нахшон обвини палестинския лидер, че \"разпалва религиозна и националистическа омраза срещу еврейския народ и Израел\", а американският посланик в Израел Дейвид Фридман заяви, че Абас \"е паднал по-ниско от всякога\", посочва Франс прес. Палестинският лидер, който и преди е бил обвиняван от Израел в антисемитизъм, каза на политическо съвещание в Рамала в понеделник вечерта, че враждебността към евреите вероятно е резултат от дейностите им в банковата сфера, предаде БТА. \"От 11-ти век до Холокоста в Германия евреите, живеещи както в Западна, така и Източна Европа, са били избивани на всеки 10-15 години. Защо се е случвало това? Те (евреите) казват : \"Защото сме евреи\", заяви Абас пред няколкостотин делегати в парламента на Организацията за освобождение на Палестина (ООП). После цитира три книги, написани от евреи като доказателство, че \"враждебността към евреите не се дължи на религията им, а по скоро на обществената им функция\", уточнявайки, че има предвид работата им като лихвари.. Според Абас евреите в арабските страни не са били подлагани на такива гонения. \"Абас прояви примитивен антисемитизъм, който е още по-шокиращ поради факта, че той претендира да е човек, които иска мир с Израел, а разпалва религиозна и националистическа омраза срещу еврейския народ и Израел\", каза за АФП министерският говорител Нахшон. Специалният пратеник на САЩ за Близкия изток Джейсън Грийнблат определи изказването на Абас като \"достойно за съжаление, много обезпокоително и ужасно обезсърчаващо\", и призова то да бъде осъдено безусловно от всички.", "date": "2018.05.02", "title": "Нетаняху обвини палестинския президент в антисемитизъм и отричане на Холокоста"}
{"url": "https://www.24chasa.bg/novini/article/6843067", "text": "Двама полицаи от Кърджали платиха с лични пари хотела на семейство с бебе на 28 дни, изгонени на улицата. Мъжът, жената и детето пристигнали в полицейското управление към 22 часа в понеделник и обяснили, че работили във ферма в крайградско село, но собственикът ги изгонил. Семейството нямало никакви пари и не познавало никого в Кърджали. Дежурните полицаи Костадин Симитчиев и Красимир Ангелов ангажирали стая в хотел за своя сметка и дали пари на семейството за храна. Час след като потърсили помощ в РУ-Кърджали, жената, бебето и мъжът били настанени за нощувка в хотела.", "date": "2018.05.02", "title": "Полицаи платиха хотела на семейство с бебе, изгонено на улицата"}
{"url": "https://www.24chasa.bg/novini/article/6843042", "text": "В телефонен разговор, проведен по инициатива на председателя на Европейската банка за възстановяване и развитие, сър Сума Чакрабарти запозна премиера Бойко Борисов с актуалните планове на ЕБВР за Западните Балкани. Той го информира, че на Срещата на върха в София на 17 май ще представи предложения за конкретни проекти в областта на свързаността и инфраструктурата, съобщиха от пресцентъра на Министерски съвет. Сума Чакрабарти благодари на Борисов за навременната инициатива българската столица да домакинства разговори на най-високо равнище между държавите от ЕС и страните от Западните Балкани. По думите му, извеждането на този приоритет на Българското председателство и организирането на срещата идва в решаващ за региона момент. Сър Чакрабарти увери министър-председателя, че ЕБВР ще подкрепи напълно усилията му за развитие на Балканите. В последните години банката е фокусирала значителна част от дейността си към този регион и организира редица инвестиционни форуми в негова подкрепа, посочи председателят на ЕБВР. На последния, който се проведе през февруари в Лондон, почетен гост беше премиерът Борисов. По време на телефонния разговор беше уточнено също, че в рамките срещата на върха в София сър Сума Чакрабарти и министър-председателят Бойко Борисов ще обсъдят с лидерите на държавите от Западните Балкани и конкретните възможности за сътрудничество с финансовата институция.", "date": "2018.05.02", "title": "Председателят на Европейската банка към Борисов: Ще подкрепим усилията ви за развитие на Балканите"}
{"url": "https://www.24chasa.bg/novini/article/6843245", "text": "Следващата седмица окончателно ще е ясно кои ще са наказаните за пропуска на столичното летище в края на март, обяви вътрешният министър Валентин Радев, цитиран от БТА. Тогава част от пътниците, пристигнали у нас с полет от Париж, не бяха проверени от гранични полицаи. След като участва в заседанието на ресорната комисия в НС, Радев уточни, че в близките дни ще бъде взето решение и от Дирекцията за човешки ресурси в министерството, която пък имала бележки по вече готовия доклад за случая. Радев припомни, че проверката на \"Вътрешна сигурност\" в МВР не е установила умисъл в действията на униформените. Ставало дума за грубо потъпкване на правилата за работа. Най-лесно, според Радев, е да се уволняват хора. По-важно било как да продължи охраната на въздушната граница без пропуски, дори ако това налага промяна в начина на работа.", "date": "2018.05.02", "title": "Следващата седмица обявяват наказаните полицаи за \"отворените врати\" на летище София"}
{"url": "https://www.24chasa.bg/novini/article/6843251", "text": "Звезда от риалити шоу за предприемачи стана министър в Дания, предаде Ройтерс. Датският премиер Ларс Льоке Расмусен направи днес рокада в кабинета си, след като двама министри от партията му обявиха, че се оттеглят, предаде БТА. Расмусен взе изненадващо решение да назначи за министър на висшето образование и науката Томи Алерс - предприемач с малък политически опит. Той е известен от датската версия на шоуто \"Шарк танк\", в което участниците представят бизнес идеи. Неговата партия \"Венстре\" /Либерална партия/, която има само 34 от 179 места в парламента, оглавява тройна коалиция с Консервативната народна партия и Либерален алианс от края на 2016 г. Рокадата стана, след като досегашният титуляр на поста Сьорен Пин подаде оставка и каза, че е загубил мотивация след толкова много години в политиката. Министърът на околната среда Есбен Луне Ларсен също подаде вчера оставка, без да мотивира решението си. Якоб Елеман-Йенсен бе назначен за министър на околната среда и прехраната, а Ева Кер Хансен за министър на риболова, равенството между половете и сътрудничеството със Северните страни.", "date": "2018.05.02", "title": "Звезда от риалити шоу за предприемачи стана министър в Дания"}
{"url": "https://www.24chasa.bg/novini/article/6843253", "text": "Поне 11 души бяха убити днес при нападение срещу централата на либийската избирателна комисия в Триполи, предадоха световните агенции, цитирани от БТА. Говорителят на комисията Халед Омар каза, че сред жертвите са трима нейни служители и четирима членове на силите за сигурност. По думите на друг представител на комисията - Абдел-Хаким Балхейр, при атаката са загинали двама атентатори самоубийци и още петима човека, включително служители на комисията и охранители. \"Въоръжени мъже нападнаха сградата на комисията, после двама от нападателите се взривиха\", каза Балхейр. Според либийски медии други 10 човека са били ранени при нападението, което носи почерка на групировката \"Ислямска държава\". Засега никой не е поел отговорност за атаката. \"Видях двама атентатори самоубийци . . . те крещяха Аллаху акбар (Бог е най-велик)\", заяви Омар. \"Атентатор самоубиец се взриви в комисията, а другите подпалиха част от сградата\", каза той. По думите му персоналът е напуснал сградата, докато силите за сигурност се справят с нападението. В социалните медии бяха публикувани снимки, показващи гъст черен дим, издигащ се над сградата. Комисията регистрира избиратели преди нови избори в Либия, които ООН се надява, че могат да бъдат произведени до края на годината.", "date": "2018.05.02", "title": "11 бяха убити при нападение срещу либийската избирателна комисия"}
{"url": "https://www.24chasa.bg/novini/article/6843249", "text": "Днес отбелязваме Световния ден на свободата на печата при тежки за журналистиката обстоятелства. Свободата на изразяване и свободата на печата са застрашени навсякъде по света, се казва в изявление на върховния представител на ЕС по външната политика и сигурността по случай Световния ден на свободата на печата Федерика Могерини, предаде БТА. Нападенията срещу медии и журналисти са всъщност срещу демокрацията и свободата на всички нас. Отдаваме почит на всички журналисти в Европа и по света, загинали при изпълнение на служебните си задължения. Призоваваме всички държави да заклеймят насилието срещу журналисти, да вземат мерки за повишаване на безопасността на журналистите, като обърнат особено внимание на жените в тази професия, и да подведат под отговорност извършителите и подбудителите към насилие. Европейският съюз е изграден върху ценностите на демокрацията, правата на човека и принципите на правовата държава, свободата и разнообразието на медиите, заложени в Хартата на основните права на ЕС. Свободата на печата е решаваща за утвърждаването на доброто управление, прозрачността и отчетността. Независимата журналистика е абсолютно необходима, за да бъдат държавите държани отговорни за действията си и за проследяване на демократичните процеси. Свободните, разнообразни и независими медии онлайн и офлайн са стълбовете на плуралистичното и отвореното общество, и носят голяма отговорност пред обществеността да осигурят проверени и точни новини. Зачитането на свободата на изразяване присъства във всички политики и програми за развитие на ЕС. Законодателството, политиките и средствата на ЕС са изготвени така, че да укрепват свободата на медиите в Общността и да повишават прозрачността, достоверността и разнообразието на информацията онлайн. ЕС ще продължи да финансира конкретни проекти в трети държави, които повишават качеството на журналистиката, достъпа до обществена информация и свободата на изразяване. В своите двустранни контакти с трети държави и на многостранни и регионални форуми ще продължаваме непрекъснато да осъждаме насилието срещу журналисти, да се обявяваме против всяко законодателство или политически натиск, които ограничават свободата на изразяване, и да предприемаме конкретни мерки за предотвратяване на нападенията срещу журналисти и блогъри, както и за ответни действия в случай на такива нападения, включително спешна помощ за правозащитници, изложени на опасност, понякога чрез промяна на местопребиваването им. Днес потвърждаваме отново решимостта на ЕС да продължава да защитава и подкрепя свободата на убеждение и свободата на изразяване като права, които всеки трябва да може да упражнява навсякъде, въз основа на принципите на равенство, недискриминация и универсалност, чрез всички медии в ЕС и отвъд.", "date": "2018.05.02", "title": "Могерини: Свободата на печата е застрашена навсякъде по света"}
{"url": "https://www.24chasa.bg/novini/article/6843254", "text": "Окръжният съд в Пазарджик призна за виновен 45-годишният Георги Генов за убийството на съпругата му Катя и го осъди на 25 години затвор.   Генов причаква жена си, която се прибира от работа, и я убива със 17 удара с нож, два от които фатални. Жестоката касапница е извършена пред свидетели, никой от които не се намесва, въпреки воплите за помощ на жертвата. След като бяга с колата си от местопрестъплението убиецът е задържан от военни командоси и полицаи след няколко дни във вила край яз. Тополница. Пред съда Георги Генов прие всички обвинения на прокуратурата и призна вината си, което го спаси от доживотен затвор. \"Наистина съжалявам, че разбих семейството си, но вината за това не е само моя\", заяви в своя защита подсъдимият. Според адвоката му Николай Антов убитата съпруга е напуснала Генов изненадващо, без обяснения, след 25 г. съвместен семеен живот. Въпреки многобройните опити на мъжа да получи обяснения за причините, довели до семейния разрив, Катя отказвала всякакви разговори. Това според адвокат Антов изкарало от релси обвиняемия и довело до жестокото убийство. Генов ще трябва да заплати и общо 600 хиляди лв. обезщетение на двете си дъщери и на майката на убитата Катя. Двете момичета бяха в залата при прочитане на присъдата срещу баща им, но отказаха да разговарят с журналисти. Присъдата може да се обжалва пред апелативния съд в Пловдив.", "date": "2018.05.02", "title": "25 години затвор за съпруг, заклал жена си на кръстовище в Пещера"}
{"url": "https://www.24chasa.bg/novini/article/6843304", "text": "Окръжната прокуратура в Русе внесе в съда обвинителен акт срещу 30-годишен шофьор, който причинил смъртта на велосипедист. Това съобщиха от прокуратурата. Обвинението срещу Д. А. е за това, че на 19 октомври 2014 г. в русенското село Ценово, управлявайки автомобил, нарушил правилата за движение по пътищата - шофирал със скорост от 84,2 км/час при разрешени 40 км/час, като блъснал 67-годишния велосипедист Т.Х.. Предстои делото да бъде насрочено за разглеждане от съда.", "date": "2018.05.02", "title": "Шофьор отива на съд за смъртта на велосипедист в Русенско"}
{"url": "https://www.24chasa.bg/novini/article/6843306", "text": "Европейската комисия (ЕК) предлага вноските на страните членки в следващия многогодишен бюджет да бъдат 1,11 на сто от брутния национален продукт, обяви председателят на комисията Жан-Клод Юнкер пред Европейския парламент, цитиран от БТА.  Общата финансова рамка за периода 2021-2027 г. ще бъде 127 млрд. евро. В момента ресорният еврокомисар Гюнтер Йотингер представя подробности пред депутатите. По-рано в телевизионно интервю той заяви: \"В Европейския съюз съществуват огромни разлики между отделните страни членки. От едната страна са нетните платци, а от другата са държавите, които провеждат важни реформи. С еврофондовете тези държави увеличават конкурентната си способност. Имаме и нови страни-членки, които имат нужда от структурно подпомагане. Към тези различия сега се добавят нови предизвикателства пред ЕС, които досега нямахме и които преди 5 години не можахме да предвидим. Това са миграцията, интеграцията на бежанци, охрана на външните граници, допълнителна помощ за държави извън ЕС, за да предотвратим причините за миграция към Европа\". Парите за кохезионна политика ще бъдат намалени със 7%, а за земеделието - с 5%. Междувременно председателят на ЕК Жан-Клод Юнкер потвърди, че Брюксел иска безусловно изключване от американските мита върху алуминия и стоманата. Юнкер заяви, че не приема ЕС да бъде заплашван.", "date": "2018.05.02", "title": "ЕК предлага вноските на членките в следващия бюджет да бъдат 1,11% от БВП"}
{"url": "https://www.24chasa.bg/novini/article/6843314", "text": "Паркът за танцуващи мечки край Белица остана без един от първите си и най-атрактивни обитатели - мечока Гошо. \"Той бе един от първите пет обитатели на парка, един от символите на мечето селище. Беше огромен мечок, който всяваше страх. Още миналата есен преглед на рентген показа износване на задните стави - артроза\", съобщи за БТА Васил Мадолев, ръководител на екип в Парка за танцуващи мечки край Белица. \"Тази пролет, след като се събуди, не можа да излезе от бърлогата. Отново направихме преглед на скенер и се оказа, че ставите са напълно износени. Открихме и в доста напреднала фаза спондилоза, т.е. ошипяване от средата на гръбнака до края. Прогнозите не бяха никак добри и след като проведохме десетдневно лечение с обезболяващи медикаменти, пристъпихме към приспиване на мечока. Той бе на 30 години и това е пределната възраст за мечки, израснали в плен. Преди два месеца подобен случай имаше и в Германия, и там колегите приложиха същата процедура\", допълни Мадолев.", "date": "2018.05.02", "title": "Паркът за танцуващи мечки край Белица остана без един от първите си обитатели"}
{"url": "https://www.24chasa.bg/novini/article/6843298", "text": "През март нивото на безработица в 28-те страни от Европейския съюз (ЕС) стабилизира в 10-годишно дъно от 7,1%, а в еврозоната - в най-ниско ниво от края на 2008-а година от 8,5%, като в същото време безработицата в България удари ново 9-годишно дъно от 5,2 на сто, показват данни на Евростат, цитирани от  През март 2018-а година нивото на безработицата в ЕС остана на февруарското ниво от 7,1% (най-ниско ниво от септември 2008-а година), докато в рамките на еврозоната стабилизира на нивото от предходния месец от 8,5% (най-ниска безработица от декември 2008-а година). Според европейската статистика общо 17,481 млн. европейци, от които 13,824 милиона от еврозоната, са били без работа през третия месец на миналата година, като спрямо февруари е отчетено понижение на безработните в ЕС с 94 хиляди, докато броят на безработните в еврозоната се понижи в рамките на месец с 83 хиляди. Спрямо март 2017-а година общият брой на безработните европейци е спаднал с цели 1,930 милиона, от които 1,414 милиона в рамките на единния валутен блок. Най-ниска безработица през март е регистрирана в Чешката република (безработица от едва 2,2%), следвана от Малта (3,3%) и Германия (3,4%), докато най-висока остава безработицата в Гърция (ниво от 20,6%, но според данни на Евростат за януяари 2018-а) и в Испания (16,1% през март 2018-а). В рамките на март общо 3,50 млн. младежи на възраст под 25 години са били без работа в ЕС (ниво на младежка безработица от 15,6%), като това представлява понижение на младежката безработица с 409 хиляди спрямо година по-рано, когато безработицата сред младите европейци беше на ниво от 17,3%. Междувременно Евростат представи и данни, според които безработицата в България през март се понижи до 5,2% от 5,3% през февруари и под ниво на безработица от 6,4%, отчетено точно преди година (през март 2017-а). Това е най-ниската безработица в нашата страна от ноември 2008-а година насам, когато тя беше на ниво от 5,0 на сто. По този показател нашата страна се нарежда на 11-о място сред членовете на Европейския съюз с най-ниска безработица и е една от 17-те страни - членки с безработица, която е по-ниска от средноевропейската. През трети месец на настоящата година едва 179 хиляди българи са били без работа спрямо 183 хиляди през февруари и 212 хиляди безработни точно преди година (през март 2017-а), показват днешните данни на Евростат. Това е най-малкият брой на безработните българи откакто съществува тази европейска статистика от началото на далечната 1995-а година. Нивото на младежката безработица в България се понижи през март до 10,4% от 10,5% през предишния месец и спрямо 13,5% година по-рано, като без работа са били общо 19 хиляди български младежи на възраст под 25 години спрямо 22 хиляди година по-рано (през март 2017-а). Данните на Евростат също така показват, че безработицата сред жените в нашата страна се понижи през март до 5,0% от 5,1% през февруари и спрямо 6,2% точно преди година, докато безработицата сред мъжете се понижи до 5,3% от 5,5% месец по-рано и спрямо 6,5% през март 2017-а година.", "date": "2018.05.02", "title": "Само 179 000 безработни в България - рекорд в най-новата ни история"}
{"url": "https://www.24chasa.bg/novini/article/6843370", "text": "Председателят на Управителния съвет на Агенция \"Пътна инфраструктура\" Дончо Атанасов и министърът на околната среда и водите Нено Димов подписаха договор за безвъзмездна финансова помощ за: \"Превенция и противодействие на свлачищните процеси по републиканската пътна мрежа - Фаза 1.\", съобщиха от Агенцията. Средствата са от приоритетна ос 4 на Оперативна програма \"Околна среда\" 2014-2020 г. Общата стойност на договора е 3 325 623,06 лв. с ДДС. С осигуреното финансиране ще се укрепят две свлачища на участъци от републиканската мрежа в Северозападна България. Едното е при 10-ти км на пътя Видин - Кула - Връшка чука, а другото e при 62-ри км на пътя Габаре - Върбица - Веслец - Враца. Свлачището на първия път е между селата Бела Рада и Войница. За укрепване на участъка има избрани изпълнители на строително-монтажните работи и за надзор, след проведени процедури по Закона за обществените поръчки. Предстои да започнат укрепителните дейности. През следващите седмици се предвижда да започнат и тръжните процедури за избор на изпълнители на строително-монтажните работи и за надзор на свлачището при 62-ри км на втория път между Веслец и Враца.", "date": "2018.05.02", "title": "С 3,3 млн. лв. укрепват 2 свлачища в Северозападна България"}
{"url": "https://www.24chasa.bg/novini/article/6843402", "text": "Румънският президент десноцентрист Клаус Йоханис отказа днес за одобри пакета от реформи на съдебната система, предложен от правителство, за които Брюксел казва, че заплашват независимостта ѝ, предаде АФП. Йоханис заяви, че ще изпрати предложенията на Конституционния съд и ще търси мнението на европейски експерти по пакета, приет от левоцентристкото мнозинство в парламента през декември, предава  . „Тези закони не са съобразени с националната конституционна рамка, нито отговарят на съответните европейски стандарти“, обяви президентът в телевизионно изявление. „Затова реших да ги изпратя на Конституционния съд и да отнеса темата до Венецианската комисия“, добави той, визирайки консултативния орган на Съвета на Европа, съставен от независими експерти. През декември доминираният от управляващите социалдемократи парламент прие три законопроекта, които „ще отслабят статута на прокуратурата“, създават „риск за възпрепятстване на правосъдието“ и структури „с възможност да сплашват магистрати“, каза президентът. Освен това Йоханис посочи „сериодното безпокойство, изразено от международните ни партньори“, намеквайки за критиките към реформите от Европейската комисия. Той призова Конституционния съд да работи с европейски експерти по пакета, като не изключи възможността отново да сезира съда, ако не остане убеден от предоставената му аргументация. Йоханес твърди, че левоцентристкото правителство атакува съдебната система, като се опитва да отслаби антикорупционното законодателство след идването си на власт в края на 2016 г. Румънският президентът често влиза в конфликти с кабинета, а миналата седмица поиска оставката на премиера Виорика Дънчила заради спор около плана за преместването на румънското посолство в Израел от Тел Авив в Йерусалим.", "date": "2018.05.02", "title": "Йоханис отказа да одобри съдебната реформа на правителството"}
{"url": "https://www.24chasa.bg/novini/article/6842664", "text": "53-годишен мъж от село Крушари, област Добрич, все още е в шок след токов удар в трафопост в село Свобода на 30 април – съобщиха запознати. Пострадалият, който най-вероятно е служител на „Енергото”, все още не е разпитан по тази причина – добавят те. На място е установено, че при ремонтни дейности в трафопоста мъжът е получил обгаряния в областта на главата – съобщават от Областната дирекция на МВР-Добрич. Той е транспортиран във Военно-морската болница-Варна, с изгаряния в тежко състояние. По случая е образувано досъдебно производство. От Инспекцията по труда-Добрич, също извършват проверка.", "date": "2018.05.02", "title": "Мъж е в шок и с тежки изгаряния след\nтоков удар в трафопост (Обновена)"}
{"url": "https://www.24chasa.bg/novini/article/6843575", "text": "НАСА ще изпрати в края на седмицата робот-геолог на Марс, който да изследва планетата по-дълбоко от досегашните мисии, съобщи Асошиейтед прес. Изстрелването на космическия апарат \"ИнСайт\" (InSight - Interior Exploration using Seismic Investigations, Geodesy and heat Transport) е насрочено за събота от базата \"Ванденбърг\" в Калифорния, в 7,05 ч. местно време (11,05 ч. по Гринуич, 14,05 ч. българско време), предава БТА.  Сондата \"ИнСайт\" е стационарен спускаем апарат. Това ще е първата мисия, посветена на изследването на вътрешността на Марс в дълбочина. Освен това апаратът ще направи и измервания на трусовете на планетата, ще проследи въртенето й спрямо оста, за да бъде разбран какъв е размерът и съставът на ядрото й. \"ИнСайт\" е като научна машина на времето, която ще върне информация за най-ранните етапи на образуването на Марс преди 4,5 милиарда години - каза главният изследовател на мисията Брус Бенърт. - Тя ще ни помогне да научим как се образуват скалистите космически обекти като Земята и Луната, дори планети в други слънчеви системи\". Сондата е оборудвана с много чувствителни инструменти, включително и сеизмометър, за които е необходим стационарен апарат, от който те внимателно да бъдат инсталирани на повърхността на Марс и под нея. Като изследват вътрешността на Марс, специалистите се надяват да разберат доколко различни са кората, мантията и ядрото на планетата от земните и как са се образували скалистите планети преди 4,5 милиарда години. Марс е по-малък и геоложки по-малко активен от Земята, където тектониката и други процеси са замъглили оригиналния състав. В резултат Марс е запазил \"пръстовите отпечатъци\" на ранната еволюция, обясни Брус Бенърт. В мисията участват с различни инструменти Франция и Германия. Два спътника колкото куфарчета ще бъдат прикрепени към космическия апарат \"ИнСайт\". Те ще се отделят след изстрелването и ще следват апарата шест месеца по пътя му към Марс. Когато достигнат до Червената планета, няма да спрат, а ще я задминат. Целта е да бъдат изпробвани като потенциална комуникационна връзка с \"ИнСайт\" за спускането му на Марс на 26 ноември. Тези два спътника от серията \"КюбСат\" са наречени УОЛ.И и ИВА на анимационните герои, защото се задвижват на принципа, използван в пожарогасителите за изхвърляне на пяната. Във филма от 2008 г. УОЛ.И се движи в космоса с пожарогасител. Когато стигне до Марс, \"ИнСайт\" ще се спусне на планетата с парашут, подпомаган от двигателите със същата система като апарата \"Феникс\" през 2008 г. Въздушни възглавници като на роувърите \"Спирит\" и \"Опортюнити\" няма да бъдат използвани. Спускането и кацането би трябвало да продължат седем минути. След като се спусне на Марс, космическият апарат ще пробие дупка с дълбочина 5 м с цилиндрична сонда. Сеизмометърът ще бъде преместен от него директно на повърхността с механична ръка. Космическият апарат \"ИнСАйт\" тежи 694 кг. Той прилича на предшествениците си \"Феникс\" и \"Викинг\". Всички те са стационарни спускаеми апарати с три крака. Научните цели на \"ИнСайт\" напомнят на програмата \"Аполо\". В края на 60-те и началото на 70-те години на миналия век, по време на тези мисии бяха направени измервания на дълбочина 2,5 м на Луната, така че учените да могат да преценят как се движи топлината. Сеизмометрите, инсталирани от 12-те астронавти, още стоят на лунната повърхност. Предишните марсиански мисии изследваха повърхностни скали и минерали или такива близо до повърхността, както и марсианската атмосфера и магнитно поле. За място на спускане на \"ИнСайт\" е избрана равнината Елизиум - плосък екваториален регион, но с няколко големи скали, които биха могли да създадат проблеми. Учените от мисията се надяват апаратът да работи две земни години, които са равни на една марсианска.", "date": "2018.05.02", "title": "НАСА ще изпрати в края на седмицата робот-геолог на Марс"}
{"url": "https://www.24chasa.bg/novini/article/6843581", "text": "Временно е отстранен от работа заместник-началникът на Софийския затвор. Това каза при изслушване в правна комисия правосъдният министър Цецка Цачева, предаде БТА.  По думите й информацията събрана в хода на проверка в затвора, след бягството на двамата затворници доказва, че има много тежки нарушения. Тя отбеляза още, че според доклад за щата в ГДИН и ГДО служителите, които са на щат и длъжност към службата по пробацията не са толкова натоварени. Министърът е възложила да се търси възможност тези служители временно да подсилят надзорно-охранителния състав. Тя обаче отбеляза, че подобно командироване е свързано със средства, с които министерството не разполага. Цачева допълни, че са дадени няколко дни отсрочка за изготвяне на втория доклад по отношение на надзорно-охранителните средства, които ще са необходими за подобряване работата в затворите. Министърът коментира, че е възможно да се използва останалия ресурс от обществената поръчка за електронни гривни, чрез които да се следят лишените от свобода, за повече бройки от тези технически средства. Министър Цачева каза още, че в почивните дни е имало внезапни проверки в различни затвори. Вътрешен одит прави проверка в три от затворите, а Инспекторът към министерството в други два, обясни Цачева. При проверките се констатират забранени вещи в килиите.", "date": "2018.05.02", "title": "Цецка Цачева: Временно е отстранен от работа зам.-шефът на Софийския затвор"}
{"url": "https://www.24chasa.bg/novini/article/6843587", "text": "39-годишен мъж от село Тученица е в болницата във Велико Търново със счупени прешлени, след като полетя с колата си от мост в кв.\"Чолаковци\". Сигнал за инцидента е подаден около 16ч., съобщиха от полицията. По първоначални данни мъжът пътувал с колата си от светофара в района на Дълга лъка към квартала. Заради несъобразена скорост на остър завой той изгубил управление, реното му излетяло от моста и се приземило на брега край река Янтра от 5 метра височина. Изпробван е за алкохол, пробата е отрицателна. Състоянието на шофьора продължава да се уточнява в областната болница.", "date": "2018.05.02", "title": "39-годишен шофьор е в болница, полетя с колата от мост във Велико Търново"}
{"url": "https://www.24chasa.bg/novini/article/6843591", "text": "Има реална опасност Европейският съюз да не постигне споразумение за напускане с Великобритания до крайния срок през октомври, ако няма съдържателен напредък до срещата на лидерите от общността през юни, предупреди днес ирландският министър-председател Лио Варадкар, цитиран от Ройтерс. \"Има реална опасност да не спазим крайния срок през октомври, ако не видим реален и съдържателен напредък през юни\", каза Варадкар в ирландския парламент. \"Все още е началото на май . . . има подвижни пясъци - днес има важна среща на британското правителство, така че е необходимо да приемем това като развиваща се ситуация\", заяви той.", "date": "2018.05.02", "title": "Ирландският премиер: Може да няма сделка за Брекзит до октомври"}
{"url": "https://www.24chasa.bg/novini/article/6843651", "text": "Групировката \"Ислямска държава\" пое отговорност за нападението срещу централата на либийската избирателна комисия в Триполи, предадоха световните агенции. Отговорността за атаката беше поета в изявление, разпространено от информационната агенция на групировката Амак. \"Ислямска държава\" не представи доказателства за твърдението си, предава БТА. Нападението беше извършено от въоръжени бойци, включително атентатори самоубийци, които взривиха експлозиви в сградата и я подпалиха. При атаката загинаха 16 човека, а 19 бяха ранени.", "date": "2018.05.02", "title": "\"Ислямска държава\" пое отговорност\nза нападението срещу либийската\nизбирателна комисия"}
{"url": "https://www.24chasa.bg/novini/article/6841564", "text": "Отнемането на имоти и пари за над 3,6 млн. лева, собственост на осъдения до живот Георги Вълев от Килърите, ще бъде решено на дело за конфискация, насрочено за 21 юни. Според източници на “24 часа” над 2 млн. лева от тях са от сделки в Царево и Слънчев бряг. Великотърновският бизнесмен излежава доживотна присъда за поръчителство на две убийства, извършени от бандата за мокри поръчки - т.нар. Килъри. Освен Георги Вълев с такива присъди са Петър Стоянов-Сумиста и Васил Костов-Кеца. През декември м.г. Върховният касационен съд (ВКС) се произнесе окончателно за тримата с най-тежки присъди - до живот без право на замяна. Те са замесени в ликвидирането на търновския адвокат Петър Лупов и бизнесмена Румен Рачев. 57-годишният юрист бе застрелян в гаража му на 25 март 2009 г., а Рачев - на 3 юли с. г. Вълев и Сумиста бяха обвинени от прокуратурата като подбудители на убийствата, а Васил Костов-Кеца - и като помагач. Преките извършители на разстрелите изчезват безследно. Труповете им бяха открити, овързани с бодлива тел, над софийското село Железница. Делото за конфискация срещу предприемача милионер Георги Вълев бе образувано в окръжния съд във Велико Търново на 2 февруари по предявено мотивирано искане от новата мегаструктура “Антикорупция”. Основанието - Вълев е признат за виновен и за лихварство В периода 2000-2009 г. той извършвал неразрешени банкови сделки и получил значителни неправомерни доходи. Искът обхваща 41 имота и средства от продажба на имущество, за които се счита, че са придобити от престъпна дейност. Съдът ще решава за конфискация на остатъка от състоянието на Вълев и съпругата му Анелия и фирмата “Поликомерс - Г”, представлявана от сина им Антон Вълев. Комисията иска отнемане в полза на държавата на 2 045 865 лв. от сделки с атрактивни имоти по Южното Черноморие. Според иска 686 495 лв. е действителната стойност, получена от разпореждане с недвижим имот на крайбрежната алея в Царево с площ 14 040 кв. м. Други 161 830 лв. взел търновският хотелиер от сделка с урбанизиран поземлен имот от 788 кв. м в промишлената зона на Царево, предназначен за ниско застрояване - до 10 м. Близо 1,3 млн. лева пък е сумата, получена от Вълев за урегулиран парцел от 8238 кв. м по ПУП на Слънчев бряг-запад. Според искането на Комисията за отнемане на престъпно имане разпореждането с имота е извършено на два етапа - през юли 2004 г. търновският бизнесмен прави сделка за 1/2 идеална част срещу сумата 648 770 лв. Останалата половина от комуникативния парцел, граничещ с 3 улици, е прехвърлена на 8 септември 2004 г. срещу същата сума. Предмет на иска е и 1 дка изоставена нива в землището на с. Резово, местност Бозалъка. Имотът е с ограничения да се ползва съобразно Закона за биологичното разнообразие и е прехвърлен с дарение. Комисията за незаконно придобито имущество иска и 146 150 лв., представляващи погасителни вноски по банкови кредити и овърдрафт, отпуснати през 2007 г. Сред по-крупните суми са и 42 100 лв. от продажба на магазин за хранителни стоки в Търново. Окръжният съд в Търново ще търси от Вълев и 5000 лв., представляващи номиналната стойност на придобитите 500 дружествени дяла от капитала на “Европа - Палас” ЕООД, както и 36 355 лв., получени от продажбата на 251 дяла от капитала на “Венид - Съни инвестмънт” ООД. От имотите, които може да бъдат конфискувани в полза на държавата, са два етажа от търговската къща в центъра на Велико Търново. Съпрузите Вълеви притежават целия втори етаж от сградата от 112,46 кв. м заедно с мансардния етаж и тавана. Имотът на главната ул. “Васил Левски” 1, който е до парк “Майка България”, от години е отдаден под наем на компания за недвижими имоти.   Сред описаните за отнемане недвижимости, придобити чрез престъпна дейност, са още 458 идеални части от дворно място с площ 2474 кв. м в Арбанаси, половината от имот от 137 кв. м с двуетажна жилищна сграда на ул. “Иван Вазов” 33 във Велико Търново, 1/2 идеална част от 1422 кв. м парцел за жилищно строителство в кв. “Картала”. От съда се иска отнемане и на стотици декари изоставени ниви, гори, дворни места и парцели с къщи и постройки на фамилията в Еленско, Стражишко, Свищовско, Лясковско. На основание на Закона за конфискация на имущество, придобито от престъпна дейност, се иска обявяване за недействителни на нотариални актове, с които Георги Вълев и съпругата му продават на “Поликомерс - Г” през 2007 г. няколко имота във Велико Търново, Арбанаси, с. Големаните, Килифарево, лясковското село Джулюница. Става дума за незастроен парцел за жилища от 1422 кв. м във Велико Търново. Още един с площ 919 кв. м на ул. “Теодосий Търновски”, ателие и право на строеж в прилежащо дворно място на същата улица, както и 850 кв. м двор с къща и стопански постройки в Арбанаси и др. също могат да бъдат отнети в полза на държавата. Това е втори опит да се сложи ръка върху остатъка от империята на осъдения търновски хотелиер, след като през септември 2011 г. по искане на Комисията за отнемане на незаконно придобито имущество в София бе наложена забрана върху разпореждане с активи на Георги Вълев, Анелия Вълева и фирмите “Саут коуст инвестмънт” ООД и “Поликомерс - Г” АД. Тогава бе запорирано имущество за над 9 млн. лв. и поискана конфискация на 54 имота на Георги Вълев. По това време той вече бе с обвинение по делото “Килърите”, но според разследване на в. “Борба” съумява да прехвърли от ареста най-големите хотели и бази, които притежава. Той прави сина си свой пълномощник и успява да препродаде емблематичната сграда на бившия окръжен съвет срещу Царевец за 2,3 млн. лв. Чистата печалба само от тази сделка е почти милион, тъй като Вълев купи същия имот от общината за 1,3 млн., припомня изданието. През лятото на 2016 г. пък гръмна новината, че окръжният съд във Велико Търново е постановил частична отмяна върху запорираните движими и недвижими имоти и дялове в дружества на Георги Вълев, приемайки, че за тях той има законни източници на средства.", "date": "2018.05.02", "title": "Втори опит да отнемат имоти за 3,6 млн. лева на осъдения до живот Г. Вълев от Килърите"}
{"url": "https://www.24chasa.bg/novini/article/6843659", "text": "Бившият белгийски крал Албер Втори е претърпял сърдечна операция за смяна на аортна клапа, предаде АФП, позовавайки се на съобщение на двореца, съобщи БТА. Коронарната ангиопластика на бившия суверен е направена на 19 април. Последвала е втора интервенция на 30 април за \"смяна на аортна клапа, перкутанно (с катетър) и трансфеморално\". Клапата е поставена без да бъде отварян гръдният кош, уточни дворецът. Усложнения от операцията няма и резултатите са много благоприятни. \"Крал Албер Втори се възстановява бързо и успя, заедно с кралица Паола да се върне в двореца Белведере още на 2 май\", пише в комюникето. Албер Втори страда от коронарна болест на сърцето отдавна. През 2002 г. му беше направен байпас. Той абдикира на 79 години в полза на големия си син Филип през 2013 г., след като беше на трона 20 години.", "date": "2018.05.02", "title": "Оперираха сърцето на бившия белгийски крал Албер Втори"}
{"url": "https://www.24chasa.bg/novini/article/6843667", "text": "Утре от 9,30 ч. до 16 ч. ще се ограничи движението в активната лента в тръбата за Варна на тунел „Ечемишка“ на автомагистрала „Хемус“ поради профилактика на вентилацията. Трафикът ще се пренасочва в изпреварващата лента, съобщиха от пресцентъра на АПИ. Необходимо е шофьорите да карат внимателно и със съобразена скорост. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.05.02", "title": "Профилактика на тунел \"Ечемишка\" ограничава движението в него утре"}
