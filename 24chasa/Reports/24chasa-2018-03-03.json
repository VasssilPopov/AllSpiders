{"url": "https://www.24chasa.bg/novini/article/6745306", "text": "\"Аз убих баща си.\" С тези думи 23-годишният Виктор Василев , който на 25 февруари отне живота на собствения си баща Иван Христов  в дома им в село Добревци, признал за извършеното злодеяние. Близки на семейството твърдят, че той го е застрелял в главата със законно притежаваната ловна пушка заради скандал за блондинка, любовница на бащата, която според сина искала да вземе парите на семейството. \"168 часа\" научи, че в момента Виктор бил четвъртокурсник в Академията на МВР, откъдето искал да излезе с диплома полицай към жандармерията. а да стане част от органите на реда, мечтаеше още от училище\", разказаха негови познати. По думите им младежът се увличал и по ловуването, за което споделял, че му било хоби и така разпускал в свободното си време. \"Често ходеше на лов и след това качваше снимки с убитите животни - разказват още те. - Със същата ловна пушка той извършил и убийството на своя баща. Направил го с един изстрел в главата.\" Познати на младежа споделиха, че са в шок от постъпката на Виктор. \"До 12-и клас той учеше в Профилираната гимназия с преподаване на чужди езици \"Алеко Константинов\" в град Правец - спомнят си те. - Живееше в общежитието на училището, което беше на няколко метра от сградата, в която се обучаваше. Още тогава беше избухлив и нервен. Влизаше в спорове и със съучениците си, но никога не ги е удрял.\" По думите им на около 16-годишна възраст младежът решил, че иска да става полицай, но към жандармерията. \"Преди това беше пълничък, но изведнъж се появи у него силно желание да тренира и така свали много килограми - разказват те. - Беше се побъркал на тази тема и за отрицателно време влезе във форма. Знаеше, че за да го приемат в Академията на МВР, трябва да покрие определени тестове. Още преди да навърши пълнолетие, обичаше да стреля и с пушката. Така веднага след като завършва средното си образование, Виктор започва да сбъдва мечтата си в София. Там се запознава с много нови хора и създава приятелства, но въпреки това често се прибира вкъщи. Причината за това била 19-годишната Александра Христова от Тетевен. Преди около две години двамата се запознават и между тях пламва луда любов. Виктор бил плътно до момичето и когато преди по-малко от година тя преживява голяма трагедия - губи своя баща. Той бил фен на моторите и именно в една от обиколките си к Месец по-късно Александра има бал, на който почти до последно не иска да присъства, заради сполетялото я нещастие. В крайна сметка я убеждават да отиде, а на тържеството неин кавалер е Виктор. Момичето сменя роклята, която първоначално е купила, с чисто черна. Според нейни познати младежът и баща му подкрепили много Александра в тежкия момент. \"Момчето беше плътно до нея, когато се случи това - казват техни близки. - Много хора тогава мислеха, че няма да успее да го преживее и да се съвземе, но тя продължи напред. Това се дължеше главно на нейното семейство, както и на Виктор, и Иван.\" Съученици на Виктор признават, че са в шок от случилото се, защото били убедени в По думите им бизнесменът Иван идвал редовно на родителските срещи. \"За майка му не знаем нищо, но той ни разказваше за баща си, че е един от най-големите производители на халва и локуми - споделят те. - Случи се веднъж дори да донесе от тях и доста си хапнахме. Тогава ни каза, че баща му ги прави в своята фабрика.\" По думите им до 12-и клас младежът не е помагал много в семейния бизнес, тъй като от понеделник до петък бил в Правец, а в събота и неделя се прибирал в село Добревци при роднините си. \"Баща му и неговият брат си движеха бизнеса, и то доста успешно\", разказват запознати. Въпреки че имаше версия, според която синът е убил баща си заради разногласия относно начина, по който се движел семейният бизнес, съучениците на Виктор смятат, че това не е истинската причина за екзекуцията. \"Той никога не е казвал, че иска да наследи баща си като предприемач - категорични са те. - Беше твърдо решен, че ще става полицай. На родителските срещи изглеждаше много привързан към него. Докато той говореше, Виктор винаги го гледаше и мълчеше. Никога не е казвал, че с нещо го е дразнел или че има някакво желание да му посегне.\" Въпреки близостта между тях жителите на с. Добревци разказват, че от известно време Причината за това била 35-годишна софиянка, която станала любовница на Иван Христов. Единственият общ интерес, който царят на халвата и гаджето му споделяли, били пистовите мотори и бързите коли. Според някои вероятно това бил поводът Иван да се замисли за развод със съпругата си. Близки до семейството предполагат, че името на красавицата е Мариета. “168 часа” се опита да я открие. На описанието й отговаряше Мариета Николова. На въпрос на вестника дали е тя, дамата обясни, че не е в състояние да говори, нито да даде писмен отговор. Като допусна, че може да го направи на по-късен етап. В профила си във фейсбук тя излезе с лаконичен коментар под снимка, на която заедно с Иван са се прегърнали: \"С дълбока скръб искам да съобщя на всички мои приятели, че вчера, на 25.02.2018 г., беше зверски застрелян и убит човекът, когото искрено обичах, уважавах и ценях. Почивай в мир, Иван Христов.\" Близки до семейството му допускат, че причина за разстрела може да е 12-годишната си дъщеря и сина си и да се премести при приятелката си в София. Той направил първата крачка в тази посока, като наскоро се изнесъл в съседна къща на неговата. Именно там е открит и трупът му. Според някои Виктор не одобрявал лекомисленото поведение на баща си и скандалите помежду им зачестили. Виждайки пред очите си как семейството му се разпада, на 25 февруари при поредната караница се стигнало до фаталния край. Безжизненият труп на Иван бил открит от брат му Милен в новата му къща. \"168 часа\" успя да се свърже с него, но той отказа коментар. \"Оставете ме на мира\", заяви троснато. Иван и брат му Милен са собственици на най-голямата фирма за производство на прочутата ябланска халва Бизнеса във фабрика \"Богати\" движел основно Иван. Сладкишите, които правели, се доставяли навсякъде из страната, а според запознати продукцията на двамата братя била най-търсената и на пазара по цялото Черноморие.", "date": "2018.03.03", "title": "\"168 часа\": Царят на халвите и локумите застрелян от сина си заради блондинка"}
{"url": "https://www.24chasa.bg/novini/article/6745949", "text": "Министър-председателят Бойко Борисов се срещна с Московския и на цяла Русия патриарх Кирил, който е на посещение в България по случай 140-годишнината от освобождението на страната от османска власт. Това съобщиха от пресцентъра на Министерския съвет. “Имаме прекрасни отношения между двата народа и Вашето присъствие в днешния ден го потвърждава, за което Ви благодаря”, каза българският премиер. Той посочи, че освен Освобождението и националния празник на страната, България днес отдава почит и към загиналите воини в Руско-турската война, най-много от които са от Русия. Премиерът Бойко Борисов заяви, че във времето, в което е министър-председател на България, правителствата са отпуснали над 140 млн. лв. за ремонт и изграждане на нови православни църкви и манастири. “Продължаваме, доколкото Господ ни дава сили и възможности, колкото може да направим за Църквата. Такива светини като Бачковския, Троянския, Рилския манастир, толкова много църкви, включително взривени в онези времена, изградихме, реконструирахме, ремонтирахме, изписахме наново и това българският народ го уважава”, посочи Борисов и допълни, че разчита много православието да води народите ни към добри дела. Руският патриарх Кирил подчерта, че в Руско-турската освободителна война Русия е била водена от разбирането, че българите са братски, православен народ, а не от политически цели. “Освободителната война, която е водил българският народ със съдействието на Русия, е вследствие на духовното единство на двата народа. Това показва, че православната вяра е огромна духовна сила”, каза руският патриарх и отбеляза, че на Шипка днес е видял жива тази традиция. „Смятам, че тази традиция, която произлиза от дълбините на народния живот, е велика сила. Дай Боже, тази сила да запази завинаги единомислието на нашите народи, а междудържавните отношения да се определят, отчитайки истинските настроения на хората“, посочи патриарх Кирил, отбелязвайки отличните братски отношения между православните църкви на България и Русия. Министър-председателят информира патриарх Кирил и за основния приоритет на Българското председателство на Съвета на ЕС – Западните Балкани. “Искаме да свържем всяка една столица с другата, да изградим пътища, жп линии, дигитална инфраструктура. Нашата политика за Балканите не е насочена срещу нашите големи съседи – нито срещу Турция, нито срещу Русия. Точно обратното – ние разчитаме, че заедно със съседите, с цяла Европа ще работим не само за нормализиране на отношенията, а да градим и да дадем възможност на нашите народи да живеят в мир и свобода, в благоденствие. Без Бог нищо не можем да направим и не се и опитваме”, каза Борисов. Премиерът отправи и благодарности към президента на Руската федерация Владимир Путин и министър-председателя Дмитрий Медведев за поздравленията по случай националния празник на България. На срещата присъства и българският патриарх и Софийски митрополит Неофит, както и свещеници от Българската православна църква.", "date": "2018.03.03", "title": "Патриарх Кирил: Освободителната война е вследствие на духовното ни единство (Снимки)"}
{"url": "https://www.24chasa.bg/novini/article/6745961", "text": "Заместник-председателят на Европейската комисия и еврокомисар за енергийния съюз Марош Шевчович разговаря днес по телефона с руския министър на енергетиката Александър Новак и получи уверенията на Русия, че нищо не заплашва транзита на газ за Европейския съюз, съобщи за ТАСС източник в Европейската комисия. \"В хода на разговора той получи уверенията на руската страна, че газовият транзит в ЕС не е застрашен от нищо и ще продължава в непрекъснат режим\", посочил източникът. Шевчович изразил безпокойство от намерението на руската компания Газпром да започне процедура по разтрогване на договорите с украинската енергийна компания Нафтогаз и потвърдил готовността на ЕК да окаже посредническа помощ за решаване на спорните въпроси, добавил източникът. По-рано днес заместник-директорът на Газпром Александър Медведев съобщи, че Русия е започнала процедура пред арбитражния съд в Стокхолм за разтрогване на договорите си с Нафтогаз за доставка и транзит на газ.", "date": "2018.03.03", "title": "Русия: Нищо не заплашва транзита на газ за ЕС"}
{"url": "https://www.24chasa.bg/novini/article/6745967", "text": "Стотици души присъстваха на погребението в Стявник, Северна Словакия, на журналиста Ян Куциак, който бе убит докато разследваше сигнали за корупция във връзка с италианската мафия, предаде Франс прес. 27-годишният журналист бе погребан в сватбения си костюм, подобно на годеницата му Мартина Кушнирова, която бе застреляна заедно с него и погребана вчера в булчинската си рокля, предава БТА. Убийството им съживи дебата за корупцията и свободата на медиите в Словакия и другаде в Европа. Погребалната церемония в малката църква в Стявник започна с прочитане на стихотворение, което Ян Куциак е написал за годеницата си за сватбата им, която щеше да е през май. Обръщайки се към близките на убития, сред които бяха негови колеги от информационния сайт aktuality.sk, архиепископът на Братислама Станислав Зволенски говори за нападение над свободата в страната. \"Ако убиецът е мислил, че е могъл да смълчи Ян, сгрешил е. Направил е точно обратното. Нападение над журналист е и нападение над свободата в страната ни. Не бива да го допуснем\", заяви архиепископът. Ян Куциак бе убит докато се готвеше да публикува статия за предполагаеми връзки между калабрийската мафия Ндрангета и словашкото правителство. Няколко часа преди погребението словашката полиция освободи седем италианци, които бяха задържани в четвъртък в рамките на разследването. Снощи десетки хиляди души, в това число 25 000 в Братислава, участваха в демонстрации против корупцията в Словакия и чужбина. Словашкият премиер Роберт Фицо обвини опозицията, че използва това убийство като \"политически инструмент за изкарване на хората на улицата\".", "date": "2018.03.03", "title": "Погребаха убития словашки журналист днес в сватбения му костюм (Снимки)"}
{"url": "https://www.24chasa.bg/novini/article/6745992", "text": "Трима полски граждани са загинали заради студовете в Европа, с което жертвите на метеорологичните условия в страната достигнаха до 18 души, съобщава CNN, като се позовава на информация от полския Правителствен център за сигурност. Друг човек на 52-годишна възраст е загинал заради същите причини в Италия, съобщиха местните власти, а други шестима са починали в Испания, предаде \"Фокус\". В сила остават предупрежденията за опасни зимни условия в Ирландия, Германия, Италия и Норвегия, но метеорологичните кодове за опасно ниски температури и сняг са вдигнати на територията на Унгария и Сърбия. Някои от затворените по-рано летища отново работят, като след тях са съоръженията в Дъблин и Корк в Ирландия, както и амстердамското летище Шипхол. Полетите бяха възстановени и от и за Женева. Обстановката бе тежка и във Великобритания, където идващите от Сибир студове се комбинираха с бурята Ема в петък, но температурите отбелязаха леко затопляне в събота.", "date": "2018.03.03", "title": "Още 3 жертви на студа в Европа"}
{"url": "https://www.24chasa.bg/novini/article/6746037", "text": "Районът около Белия дом бе отцепен заради прогърмял изстрел край външната стена на оградата на резиденцията на американския президент, предава AFP. Службите за сигурност на САЩ заявиха, че проверяват сигнал за „човек, който, както се твърди, е получил самонанесена огнестрелна рана край северната стена на Белия дом“. Според разпространеното съобщение медицински екип се грижи за „пострадалия мъж“, но няма други ранени. Самоличността на пострадалия не е известна, предава \"Фокус\". Президентът на САЩ Доналд Тръмп не се е намирал в Белия дом по това време, тъй като в събота и неделя е предприел пътуване във Флорида. Агенцията припомня, че инцидентите около Белия дом не са рядкост, като на 23 февруари жена бе арестувана след като катастрофира с колата си в оградата на президентската резиденция, като освен това често има опити за прескачане на загражденията.", "date": "2018.03.03", "title": "Отцепиха района около Белия дом заради прогърмял изстрел"}
{"url": "https://www.24chasa.bg/novini/article/6746055", "text": "Единствено Вежди Рашидов от ГЕРБ уважи приема на президента Румен Радев по повод националния празник 3 март. В залата на Военния клуб се събраха много дипломати, политици, учени и военни. Те бяха приветствани от президента и съпругата му Десислава, облечена в стилна рокля в зелено с черна дантела. На приема не дойде обаче премиерът Бойко Борисов, нито някой от вицетата или министрите му. Не бе забелязан и шефа на ПГ на ГЕРБ Цветан Цветанов. Във Военния клуб не бе и парламентарната шефка Цвета Караянчева. Президента уважиха обаче заместниците й от останалите групи - Явор Нотев от \"Обединени патриоти\" и Нигяр Джафер от ДПС. Тя бе придружавана от зам.-шефа на ПГ на ДПС Халил Летифов. Дойдоха и шефовете на БСП Корнелия Нинова и на \"Воля\" Веселин Марешки. \"Всеки народ има своя връх. Нашият е трети март\", заяви в словото си президентът Румен Радев. Той описа славната ни история, но допълни, че трябва да се гледа и напред. \"Ние гледаме напред в бъдещето, в което искаме мир, добросъседство и приятелство\", каза държавният глава. Той специално благодари на присъстващите чужди посланици за \"чудесната съвместна работа\" с българските институции. Сред гостите бяха забелязани Ренета Инджова, Антон Дончев, Благовест Сендов, шефът на \"Пирогов\" Асен Балтов и съпругата му Нина Чилова, Румен Петков, придружаван от княз Никита Лобанов-Ростовски, директорът на операта Пламен Карталов и др.", "date": "2018.03.03", "title": "Само Вежди от ГЕРБ уважи приема на президента за 3 март"}
{"url": "https://www.24chasa.bg/novini/article/6746073", "text": "В рамките на 48 часа смъртоносен североизточен вятър превърна хиляди километри от Източното крайбрежие на САЩ във въздушен тунел, оставяйки милиони хора без електрозахранване, парализирани наводнени градове и отнемайки живота на шестима души, пише американското издание The Washington Post. И след като най-лошото вече може да се смята за преминало, в събота хората от Мейн до Джорджия излязоха от своите къщи, играли ролята на убежища, за да проверят щетите, предава \"Фокус\". Някои от тях трябваше да го направят на тъмно, след като ветровете прекъснаха електрозахранването на повече от два милиона души, 400 хил. от които в щата Масачузетс и 320 хил. в щата Ню Йорк. Голям брой полети бяха отменени в някои от най-натоварените летища на САЩ, което предизвика забавяния и отмяна на полети по света. Наземният транспорт също не остана незасегнат, коментира изданието. В североизточните части на страната бе спряно движението на влакове и автобуси, които запълниха магистралите, а в малките градове и най-вече тези намиращи се в центъра на засегната зона, улиците бяха превърнати в реки. Двама от загиналите, сред които и шестгодишно дете, загубиха живота си след като дърво падна върху къща в Честър, падащо дърво уби и 72-годишен мъж в Нюпорт и 77-годишна жена в Балтимор. Дървета, паднали върху автомобили причиниха и смъртта на други двама мъже, единият в Кънектикът, а другият в Джеймс сити. Заради опасното време около три хиляди полета бяха отменени, като около една трета от тях са били от летище „Ла Гардия“, намиращо се в един от най-важните транспортни възли на Източното крайбрежие. Други 400 полети са отменени на бостънското международно летище „Логан“, а 300 в района на Вашингтон. Части от щата Ню Йорк бяха застигнати от почти метър сняг, като университетът „Сиракуза“ бе принуден да отмени пълен ден на занятия заради тежките условия, което се случва за трети път в неговата история, информира изданието.", "date": "2018.03.03", "title": "Шестима загинаха заради мразовитото време и в САЩ"}
{"url": "https://www.24chasa.bg/novini/article/6746087", "text": "Босненската полиция и стотици ветерани от войните от 90-те години достигнаха до напрегната ситуация помежду си в събота, след като протестиращи блокираха главната магистрала на страната, искащи по-справедливо разпределение на правителствените помощи, предава Reuters. Специалните части в пълно бойно снаряжение блокирана протестиращите, които се събираха на главния път, свързващ източната със западната част на страната, като по-рано органите за сигурност използваха сила за да разпръснат друга група край северния град Тузла в ранните часове на събота, предава \"Фокус\". От сряда насам босняшки и хърватски ветерани протестират, блокирайки някои важни пътища, искайки социални придобивки за безработни бивши войници и общ регистър за всички ветерани. Протестиращите, които прекараха няколко нощи блокирайки трафика, искат спиране на финансирането за около 1,600 ветерански асоциации, които според тях не разпределят справедливо придобивките. Недоволните заявиха, че искат правителството да изплаща социалните плащания директно към тях, без посредници. Но според официални лица, това не може да се случи заради бюджетни ограничения. Протестиращите отказаха да проведат разговори с представителите на властите. В събота няколко нови групи протестиращи се появиха в страната, включително в централните части и по границата с Хърватия. По-рано бе въведен предизборно щедър закон за социални придобивки, който по-късно бе оттеглен, припомня агенцията, като властите се опитват да се справят с проблема около плащанията за ветераните от години. Никой не знае също така точният им брой, тъй като много хора са се обявили за такива, без да са участвали във военните действия от 90-те години.", "date": "2018.03.03", "title": "Напрежение между протестиращи и полиция в Босна и Херцеговина"}
{"url": "https://www.24chasa.bg/novini/article/6746092", "text": "Президентът на САЩ Доналд Тръмп заплаши ЕС да наложи мита на колите му, ако евросъюзът вземе ответни мерки срещу митата, които Тръмп обяви върху вносната стомана и алуминий, предадоха ДПА и Асошиейтед прес. \"Ако ЕС иска да увеличи вече високите си мита и бариери за американски компании, които работят на негова територия, ние просто ще наложим мито на колите му, които свободно влизат в САЩ. Те правят невъзможна продажбата на наши коли (и други стоки) там. Голям търговски дисбаланс!\", написа Тръмп в Туитър. Тръмп се оплака отново от търговския дефицит и го обясни с \"нашите много глупави търговски споразумения и политики\", предава БТА. Други страни \"се подиграват на лидерите ни, които станаха за посмешище. Край на това!\", добави Тръмп. В четвъртък Тръмп обяви намерението си да наложи мита от 25 процента върху вносната стомана и 10 процента върху много категории вносни алуминиеви продукти, което накара търговските партньори на САЩ да обмислят ответни мерки. По-късно Тръмп заяви, че \"търговските войни са нещо хубаво и лесно се печелят\". Говорителят на Европейската комисия Александър Винтерщайн заяви, че ЕС отдавна се готви за такава ситуация и добави, че ЕС е готов да вземе защитни мерки за европейския пазар на стоманата, а освен това ще се стреми да реши спора в Световната търговска организация.", "date": "2018.03.03", "title": "Тръмп заплаши ЕС да обложи колите му с входни мита"}
{"url": "https://www.24chasa.bg/novini/article/6745824", "text": "Гръцката брегова охрана е заловила днес около 2 тона преработен канабис на борда на чуждестранен кораб, пресрещнат на 40 мили югоизточно от остров Крит, съобщава в. \"Катимерини\". В операцията за задържане на кораба, чийто екипаж се състоял от четирима сирийци, са участвали два катера на бреговата охрана и два самолета, един от които на европейската гранична служба Фронтекс, предаде БТА. Корабът тръгнал от пристанище в Кипър, а крайната му дестинация засега е неизвестна.", "date": "2018.03.03", "title": "Заловиха кораб с 2 тона канабис край остров Крит"}
{"url": "https://www.24chasa.bg/novini/article/6745828", "text": "Земетресение с магнитуд от 4,2 по скалата на Рихтер бе регистрирано по-рано в събота в Източна Турция, показва справка на официалната интернет страница на Европейския средиземноморски сеизмологичен център. Епицентърът на труса се е намирал на около три километра от град Отлюкбели и на 37 от град Байбурт, предава \"Фокус\". Очевидци съобщават, че земетресението е продължило около 3-4 секунди. Няма данни за щети или загинали.", "date": "2018.03.03", "title": "Земетресение с магнитуд от 4,2 по Рихтер разлюля Източна Турция"}
{"url": "https://www.24chasa.bg/novini/article/6745837", "text": "Хиляди българи от цялата страна се изкачиха връх Шипка, за да отбележат 140 години от Руско-турската война, поставила основите на Третата българска държава. Заупокойна молитва в памет на загиналите в битките на старопланинския връх български опълченци и руски войни отслужиха заедно българският партиарх Неофит и Всерусийският патриарх Кирил. Църковната служба пред Паметника на свободата беше огласена и от Синодалния хор на Руската патриаршия, предаде БТА. В словото си руският патриарх изтъкна, че Шипка е свято място, което трябва да съхрани за следващите поколения историята за героичния подвиг, слял завинаги българска и руска кръв. Той призова да съхраним светото православие и християнски ценности.  На тази дата - 3 март, трябва да се поклоним пред героите на българската свобода и нашето минало, заяви президентът. След 140 години трудно може някои да каже кои са български и кои са руски кости. От тези кости е изградена българската свобода, а също така руската и българската бойна слава, допълни той. \"Датата 3 март винаги ще ни напомня за всички опълченци, дали живота си за свободата на България. Ще ни напомня за Васил Левски, за четата на Бенковски и за всички, които са участвали в паметните битки\", припомни в словото си кметът на Казанлък Галина Стоянова. Началото на тържествените чествания започна с благодарствен молебен, отслужен от българския патриарх Неофит и руския патриарх Кирил в храм-паметника \"Рождество Христово\" в град Шипка. В честванията днес участва и председателят на Народното събрание Цвета Караянчева, народни представители, кметове, патриотични организации и граждани, които положиха венци и цветя пред Паметника на свободата.", "date": "2018.03.03", "title": "Хиляди българи изкачиха Шипка днес (Видео)"}
{"url": "https://www.24chasa.bg/novini/article/6745879", "text": "Окръжна прокуратура - Пловдив повдигна обвинение на 48-годишния лекар Иван Димитров от град Пловдив за извършено на 2 март 2018 г. убийство на 38-годишния Жоро Джевизов. Това съобщиха от Окръжната прокуратура, цитирани от \"Фокус\". Извършителят бе установен и задържан, в резултат на извършените незабавни оперативно-издирвателни мероприятия от служители при отдел КП и ІІ РУ ОД на МВР – Пловдив, осъществени под ръководството на Окръжна прокуратура - Пловдив. Разследването е в активна фаза. Извършени са огледи на местопрестъплението, разпитани са множество свидетели, извършено е претърсване и изземване, назначени са тройна съдебно-медицинска, ДНК и химически експертизи, вкл. за наличие на барут и капсулен състав по взетите от обвиняемия обтривки, приобщени са записи от камери. Димитров е неосъждан. Същият не притежава разрешително за оръжие. Обвиняемият е задържан за срок от 72 часа с постановление на наблюдаващия прокурор, в рамките на които предстои да се преценят предпоставките за внасяне на искане до съда за вземане спрямо него на мярка за неотклонение „Задържане под стража“. Предвиденото от закона наказание за престъплението, в което пловдивският лекар е обвинен, е лишаване от свобода от десет до двадесет години.", "date": "2018.03.03", "title": "Обвиниха задържания лекар за убийството на Жоро Плъха, може да лежи до 20 години"}
{"url": "https://www.24chasa.bg/novini/article/6745896", "text": "Испански скиор загина в събота след като неговата група е била ударена от лавина в югозападната част на Франция, предава AFP, като се позовава на данни от спасителните екипи. Друг испанец е бил изваден от под снега в застрашаващо живота състояние, докато двама други туристи и техния гид са успели да изровят пътя си пред затрупалия ги сняг. Групата е карала ски в неразрешена затова зона, съобщават от агенцията, цитирана от \"Фокус\". В спасителната операция са участвали два хеликоптера или около 20 души. В петък други четирима души загинаха заради лавина, като общият брой на жертвите за текущия ски сезон във Франция надмина 20 души.", "date": "2018.03.03", "title": "Скиор загина при лавина в Югозападна Франция"}
{"url": "https://www.24chasa.bg/novini/article/6745826", "text": "\"Здравейте, гвардейци и войници! Поздравявам ви по случай 3-ти март - националния празник на Република България!\". С тези думи се обърна Румен Радев към 5 роти на церемонията за 3-ти март, провеждаща се пред парламента. \"На днешния ден преди 140 години бе подписан Санстефанският мирен договор. Той сбъдна мечтата на нашите възрожденци - всички българи да живеят в една свободна държава. Този блян живя само няколко месеца, погреба го Берлинският конгрес. Но в спомена за пролетта на 1878 година ще остане непреходното българско вдъхновение. Това е споменът за дързостта на младите хъшове\", каза още президентът. \"Няма да забравим словата на Александър II, който обявява война на Османската империя. Народът сам се вдигна на война, пише в дневника си Достоевски. По време на руско-турската война загинаха войни на много народи. За всички тях България е последен дом и тях ние почитаме като свои герои. 140 години по-късно ние трябва да помним нашата история. Нашата българска, историческа енергия не е в носталгията по отминало величие, а в осъзнаването на стойността на свободата, в нашия дълг към мъчениците, които платиха цената й, в светлия идеал за чистата и свята република. Поклон пред падналите за свободата на родината. Да живее България!\", завърши словото си Радев. Българският и руският патриарси участват в тържествената заря-проверка за Националния празник на България на площад \"Народно събрание\". На церемонията присъстват още премиерът Бойко Борисов, вицепремиерът Красимир Каракачанов, председателят на Народното събрание Цвета Караянчева, кметът на София Йорданка Фандъкова и др. Непосредствено преди това бе планувана срещата на руския патриарх Кирил с министър-председателя Бойко Борисов. Това е второто посещение у нас на патриарх Кирил - той посети България за първи път през април 2012 г. Тогава, начело на Българската православна църква, беше патриарх Максим. Сегашното посещение у нас на патриарх Кирил и на църковната делегация от Русия е по повод на 140 години от освобождението на България от турско робство и ще продължи до 4 март.", "date": "2018.03.03", "title": "Радев: Поклон пред падналите за свободата на родината. Да живее България! (Снимки, видео)"}
{"url": "https://www.24chasa.bg/novini/article/6745790", "text": "Ветровете от България носели в Турция не само студено време, но и семена канабис, които след това израствали в пограничните райони на Одрин и Къркларели. Това твърди специалист от турското министерство на вътрешните работи, цитиран от турски медии. Йомер Улу, ръководител на отдела за събиране на разузнавателни данни и действия за борба с контрабандата, заяви, че не местните хора в района засяват канабиса, предава БТА. \"Семената на индийския коноп идват с вятъра от България и израстват по границата, а нашите граждани, като подават сигнал, допринасят за унищожаването му. През 2016 г. унищожихме 82 милиона насаждения канабис\", каза Улу, цитиран от електронното издание Актиф хабер. Експертът посочи наркотиците като най-голямата заплаха, насочена срещу Турция, през последните години. По думите му тази заплаха идва от различни страни в зависимост от вида на наркотиците. Така например, опиумът и хероинът в Турция идват от Афганистан, екстазито - от Белгия и Холандия, каптагонът - от Полша, Белгия и Холандия, метамфетамините - от Чехия, Словакия, Полша и Иран, синтетичните наркотици - от Китай и страните от ЕС, а хашишът - от Мароко и Ливан.", "date": "2018.03.03", "title": "Турското МВР: Ветрове от България носят \nсемена канабис в Турция"}
{"url": "https://www.24chasa.bg/novini/article/6744813", "text": "ЧЕЗ си тръгва от България, но пък дойде Петр Келнер . На 19 февруари Нова тв стана изцяло собственост на чешкия милиардер. Тогава шведската компания MTG обяви официално, че продава своите 95% от “Нова броудкастинг груп” на управлявания от него холдинг PPF Group за 185 млн. евро. С тези пари Келнер изкупува и останалите 5% от медийната компания, които са притежание на изпълнителния директор Дидие Щосел и люксембургската фирма “Ийстърн юръпиън медиа холдингс”. Три дни след сделката за Нова тв, на 22 февруари, от Прага дойде съобщение, че “ЧЕЗ Груп” продава активите на компанията в България на Гинка Върбакова и “Инерком” . Твърди се, че сумата по сделката е между 320 и 345 млн. евро, без заема от Европейската банка за възстановяване и развитие, който е 117 млн. евро. Обявяването на сделката превърна Гинка Върбакова в най-обсъжданата личност в България. Последното, което стана ясно, е, че българската държава иска да стане собственик на блокираща квота акции - 34% от дружеството, което държи електроразпределението. За влизането на държавата като съдружник обаче ще трябва да се произнесе продавачът - “ЧЕЗ Груп”, тъй като в договора има клауза за дългосрочен ангажимент да не се продават акциите. И в бизнеса на Върбакова има чешка следа “Инерком груп” е регистрирана в края на 2016 г. В началото на 2017 г. като основен акционер влиза фондът “Патрониус 3”, в който участие имат бившият екоминистър на Чехия Павел Дробил и словашкият бизнесмен Зденек Земек, който се занимава с транспорт и стомана. В средата на 2017-а фондът се е оттеглил от българската компания. Върбакова обясни пред “24 часа”, че милиардерът Земек се е доверил на нейната фирма, гарантирал е заем от словашка банка, а след изплащането му е напуснал общия бизнес с българката. И докато държавната чешка компания продава бизнеса си в България, друга чешка фирма - “Енерго-Про”, държи тока на Североизточна България. И поне засега няма сигнали за изтеглянето ѝ от България. Дори напротив, “Енерго-Про”, която е собственост на друг чешки милиардер - Яромир Тесарж, участва в търга за продажбата на активите на ЧЕЗ в България. На другия ден след като бе одобрена сделката с “Инерком”, Тесарж обяви в чешките медии голямото си разочарование от непрозрачността на процедурата. Преди да стъпи в България, Яромир Тесарж  основава през 1994 г. своята компания в Чехия, приватизирайки малки ВЕЦ-ове. Бизнесът се разраства и днес,  собственикът на “Енерго-Про” е сред 25-е най-богати чехи Компанията притежава над 40 водни централи, като няколко са в България. Всъщност “Енерго-Про” е в България от 2002 г., когато купи първите си три веца, обединени в каскада “Санданска Бистрица” и два веца, обединени в каскада “Копринка”. През 2004 г. “Енерго-Про България” печели конкурс за приватизацията на три веца, в каскада “Петрохан”. През 2013 г. чешката компания купи още 9 веца от Гриша Ганчев. Яромир Тесарж притежава вецове в Чехия, Грузия, Турция и Армения. От 2007 г. снабдява с ток 864 хиляди абонати в Грузия, което покрива 70 % от територията на тази държава и превръща чеха в най-големия чужд инвеститор там. През юни 2012 г. немската Е.он се оттегли от бизнеса си в електроразпределението в България и го продаде на “Енерго-Про”. Предпоследната голяма чешка сделка е влизането на “Карловарске минерални води” в България чрез покупката на 99,59% от “Куадрант Бевъриджис”, която продава у нас продуктите на PepsiCo. На 8 юни 2017 г. КЗК разреши сделката. Компанията e най-големият производител на минерална вода не само в Чехия, но и в Централна Европа. Тя бутилира минерална и изворна вода с марките Mattoni, Magnesia и Aquila и ги изнася в над 20 страни по света. Фирмата е създадена през 1873 г. В по-ново време е приватизирана през 1994 г. Новият собственик е италианското семейство Паскуале. Една от гордостите на компанията е, че по време на чешкото председателство на ЕК са пили нейната минерална вода. Според преценки на новите собственици българският пазар може да допринесе с 5-7% към общите приходи на KMV. “Карловарске води” и Келнер остават Преглед на чешките инвестиции у нас показва, че те не са многобройни, но са за внушителни суми. 1,413 млрд. евро са вложенията на чешките компании в България за периода 1996-2016 г. С тях Чехия е в първата дузина на инвеститорите у нас. За 2015 г. преките инвестиции от Чехия са отрицателни -16,4 млн. евро. За 2016 г. са едва 18 млн. евро, а за първите три месеца на 2017 г. 2,3 млн. евро. Бумът е през 2004 г. - 279,5 млн. евро, през 2006 г. са 273,9 млн. евро и през 2013 г. са 146,8 млн. евро. През тези три години ЧЕЗ и “Енерго-Про” правят големи сделки у нас. Отиде си чешката компания, която правеше бира Компания, която беше в топ 100 на инвеститорите, бе “СтарБев България” ЕАД (част от група “СтарБев” - Чехия). Неин правоприемник е пивоварната компания “Каменица” АД, Пловдив. В края на юли 2012 г. “СтарБев” е придобита от американската “Молсън Коорс Брюинг къмпани” (Molson Coors Brewing Company). “Корадо” е друга чешка фирма, която е стъпила стабилно у нас от 1998 г., купувайки завода в Стражица. През 2013 г. стартира първи етап на модернизация и реконструкция производството си на радиатори и мащабна инвестиционна програма. Основният пазар на радиаторите е Чехия. “Кох-И-Ноор” влиза в България през 2007 г., когато купува “Хемусмарк”. Основни продукти под марката Jolly са цветните и чернографитни моливи, водни бои, флумастери, маркери. От 2008 г. насам са създадени нов дизайн флумастери и нова офис колекция. Продуктите се предлагат основно под марката Koh-I-Noor, традиционната Hemusmark, както и чрез марките на партньори. Учреденото през 2004 г. дружество “Балкан-САСТ” е 100% собственост на “АЖД–Прага”, произвежда системи за управление и сигнализация за жп и автомобилния транспорт. Инвестициите са за 5 млн. евро. Компанията е доставяла системи за Дунав мост 2, софийското метро, модернизацията на жп линията София - Пловдив. За известно време в застрахователния бизнес у нас бе и чешката “Нютон груп”, но през 2003 г. тя продава бизнеса си на ЦКБ. Чехи са инвестирали и в туристическата индустрия. “Кимекс България” влага 76 млн. лв. в изграждането на ваканционен комплекс “Романтика” в местността Камчия. Компанията кандидатства за клас “А” инвеститор и по данни на Агенцията за инвестиции си е изпълнила обявените ангажименти. В последните години България не беше във фокуса на чешкия бизнес, тъй като чехите по-скоро привличат инвестиции в страната си. Шефът на Българската агенция за инвестиции Стамен Янев обаче каза за “24 часа”, че напоследък фирми от Чехия, които произвеждат автомобилни части, поглеждат към страната ни. И в момента се водят преговори с чешка компания, която произвежда електроника за автомобили и иска да развие производство в България. Причината производителите от автомобилния бранш да поглеждат към страната ни е, защото техният пазар е изчерпан откъм квалифицирана работна ръка.", "date": "2018.03.03", "title": "ЧЕЗ тръгва, Тесарж, “Карловарске води” и Келнер остават"}
{"url": "https://www.24chasa.bg/novini/article/6745799", "text": "Германската федерална полиция задържа вчера на летището на Франкфурт на Майн един от лидерите на германските ислямисти, предаде ТАСС, цитирайки информация на в. \"Франкфуртер алгемайне цайтунг\". По данни на вестника 28-годишният жител на град Хесен бил задържан при опит да излети за Истанбул. Германските органи на реда го подозират в извършване на тежко престъпление, което заплашва сигурността на страната, предава БТА. Задържаният дълго време е бил смятан за дясна ръка на салафита Ибрахим Абу Наги, известен с организирането на акцията \"Чети!\" за безплатно раздаване на Корана в германски градове. По-късно заподозреният организирал собствена подобна акция под името \"Ние обичаме Мохамед\".", "date": "2018.03.03", "title": "На летището във Франкфурт задържаха един от лидерите на ислямистите в Германия"}
{"url": "https://www.24chasa.bg/novini/article/6745809", "text": "Четирима души са пострадали при катастрофа между три автомобила в района на км 141 на автомагистрала „Тракия“. Това съобщи дежурният в Областно пътно управление, цитиран от \"Фокус\". Произшествието е станало в посока Бургас. Затворена за движение към момента е лявата активна лента в посока към Бургас, трафикът преминава само през активната лента. Според подадената информация четирима от участниците в пътнотранспортното произшествие са леко пострадали. Шофьорите да се движат с повишено внимание и съобразена скорост.", "date": "2018.03.03", "title": "Четирима пострадаха при катастрофа между 3 коли край 141-и км на „Тракия“"}
{"url": "https://www.24chasa.bg/novini/article/6745801", "text": "Руският президент Владимир Путин отправи поздравление до българския си колега Румен Радев и българския народ по случай 140-годишнината от Освобождението, предаде  . „В тези дни си спомняме за подвизите на руските воини и българските опълченци, сражавали се рамо до рамо на Шипка и край Плевен. Благодарение на тяхното мъжество, издръжливост и самоотверженост беше възстановена древната българска държавност“, пише Путин. Той пожелава на българите благополучие и изразява увереност, че „общите исторически традиции, здравите връзки на дружба и взаимопомощ, културната и духовна близост и занапред ще са надеждна основа за развитие на многопластово сътрудничество между нашите страни“.", "date": "2018.03.03", "title": "И Путин поздрави българите по случай 3-ти март"}
{"url": "https://www.24chasa.bg/novini/article/6745811", "text": "Русия няма да пречи или да се меси на Македония за членството й в Европейския съюз или НАТО и ще зачита това, което македонският народ реши, но Македония трябва да има избор, заяви днес в Скопие съветникът на руския президент Александър Дугин, съобщи македонската редакция на Радио Свободна Европа. Съветниците на Владимир Путин Александър Дугин и Леонид Савин присъстваха на панел-дискусия \"Република Македония в стратегически съюз с Русия\" в Скопие. Дискусията бе организирана от партия Единна Македония на Янко Бачев, която досега се наричаше Народно движение за Македония, но се преименува по модела на Путиновата партия Единна Русия, отбелязва Свободна Европа, предава БТА. С предупреждения, че Западът не е добър избор за Македония, Дугин и Савин казаха пред около 300 граждани на Скопие, че Македония трябва да помисли за опцията за участие в Евразийския икономически съюз. \"Македония трябва да помисли не за членство в ЕС, който се разпада, а за някакъв балкански съюз и, разбира се, за присъединяване към Евразийския икономически съюз\", каза Савин. По-рано, помолен от журналисти да коментира Договора за добросъседство с България и преговорите по спора за името с Гърция, Дугин избягна пряк отговор, а само каза, че \"всеки сам трябва да решава своето бъдеще и е важно всички славянски народи да се обединят\".", "date": "2018.03.03", "title": "Съветници на Путин в Скопие: Не ви трябва \nЕС, защото се разпада"}
{"url": "https://www.24chasa.bg/novini/article/6745813", "text": "България над всичко – това е посланието на този ден, заради който са загинали десетки хиляди българи. Това каза в интервю за „Фокус“ министърът на отбраната Красимир Каракачанов по повод отбелязването на 140-ата годишнина от Освобождението на България от турско робство. „Свободата е нещо, което или го имаш, или го нямаш. Дали я ценят - не знам, защото десетилетия наред какви ли не експерименти се правеха със съзнанието на нашите ученици и деца, включително с последните опити да им се натрапва или не някаква джендър идеология и възпитание и т.н. За какво говорим? Ето за това трябва да говорим – за хора като полк. Дрангов, като Левски, като Раковски, като Ботев, които имат нещо, което могат да ни оставят като пример как да работим и служим на България. А не да си говорим глупости – има ли трети пол, няма ли трети пол, какво е това „джендър“ и т.н.“, коментира Каракачанов. Според него това е разликата – когато в училище възпитаваме децата си така, както полк. Борис Дрангов е възпитавал своите юнкери във Военното училище или в школата за запасни офицери или както Левски и Ботев, които са били учители, са възпитавали българчетата, тогава страната ще върви напред. „На 3 март отбелязваме 140 години от Освобождението на България, от създаването на Санстефанска България, в която почти всички български земи са в една държава. Казвам почти всички, защото според Санстефанския договор България не получава изконно българските земи в Северна Добруджа, която е подарена на Румъния и Ниш, Пирот и Враня, които са подарени на Сърбия. Въпреки това Санстефанска България става идеал за подражаване. Интересното е, че и полк. Борис Дрангов е роден на 3 март“, коментира Каракачанов и посочи, че целият му живот е посветен и на Освобождението на останалите по каприза на великите сили под турско робство Македония и Тракия и обединението на България. „Какво трябва да помним? Трябва да помним, че на тази дата и заради националния идеал за обединение на всички българи, са загинали над 120 000 българи във войните за Обединение. Ако сложим и въстания и Сръбско-българската война, ще станат сигурно над 200 000. Ако тогава Обединението се е измервало в териториални граници, то днес единството на българската нация, без значение дали говорим само за българите в свободна демократична Р България, или говорим за българите от България, Македония и други страни, би следвало да бъде отново наш идеал“, допълни той. Според него, когато България има своите идеали, когато идеята за единство на нацията е била първостепенна политическа идея, цел на политиците в България, страната е била силна, модерна и уважавана. „Наблюдаваме как последните 28 години сме разединени. Не само не намираме това, което ни обединява, а търсим какво да ни доразделя и противопоставя на политическа основа, борба за власт, боричкане за кокала. Това трябва да разберем, че докато не забравим тези дребни политически егоизми и хитринки, с които намираме поводи да разделяме и противопоставяме хората и нацията в България, няма как да имаме успех“, каза още Красимир Каракачанов.", "date": "2018.03.03", "title": "Каракачанов: Днес единството на нацията трябва отново да бъде наш идеал"}
{"url": "https://www.24chasa.bg/novini/article/6745818", "text": "В телефонен разговор с премиера на Черна гора Душко Маркович българския министър-председател Бойко Борисов благодари на черногорците, които за участвали в Руско-турската освободителна война 1877-1878 г. Българският премиер изрази признателност за саможертвата и подвига на черногорските войници, които са се сражавали рамо до рамо с българите за свободата на страната ни. Това съобщиха от пресцентъра на Министерския съвет. От своя страна Душко Маркович отправи специални поздравления към Бойко Борисов по случай националния празник на страната ни – 3 март, като пожела здраве и успехи на българския народ. В телефонния разговор двамата обсъдиха и идеята проектът АЕЦ „Белене“ да се превърне в балкански. Борисов поясни, че електропреносните системи на страните от региона биха могли да се свържат и да се използват ядрените мощности от атомната централа у нас. Идеята му е да се намери европейско финансиране за проекта и така всички балкански държави ще могат да възползват от реализирането на идеята в региона.", "date": "2018.03.03", "title": "Маркович към Борисов за 3-ти март: Здраве и успехи на българския народ"}
{"url": "https://www.24chasa.bg/novini/article/6745820", "text": "Министър-председателят Бойко Борисов проведе среща с генералния директор на Световната здравна организация д-р Тедрос Гебрейесус, който е на посещение в България. Двамата обсъдиха сътрудничеството в рамките на организацията, съобщиха от пресцентъра на Министерския съвет. Премиерът посочи, че като активен член на СЗО страната ни подкрепя целите и приоритетите на организацията за постигане на възможно най-високо ниво на здравеопазване във всички държави-членки. Той отбеляза и ефективността на сключваните споразумения за сътрудничество между Министерството на здравеопазването и европейския офис на СЗО. Борисов подчерта, че Българското председателство на Съвета на ЕС има два приоритета в областта на здравеопазването, които напълно съвпадат с основните направления, по които работи СЗО – храненето и мерките срещу затлъстяването при децата и подобряването на достъпа до лекарства. Министър-председателят изрази очакване посещението на д-р Гебрейесус и срещите, които провежда, да дадат повече аргументи в подкрепа на съвместен ангажимент за работа по тези приоритети. Двамата обсъдиха и усилията на българското правителство за по-добро здравеопазване, което, освен грижа за заболелите, поставя акцент и върху превенцията на заболеваемостта.", "date": "2018.03.03", "title": "Борисов се срещна с генералния директор на Световната здравна организация д-р Гебрейесус"}
{"url": "https://www.24chasa.bg/novini/article/6745930", "text": "Руският президент Владимир Путин призова в интервю за Ен Би Си Вашингтон да му изпрати конкретни доказателства, че руски граждани са се намесили в изборите в САЩ, предаде Ройтерс. Миналият месец специалният прокурор Робърт Мълър обвини 13 руски граждани и три фирми за намеса в президентските избори през 2016 г., в рамките на заговор да бъде подкрепен кандидат-президентът Доналд Тръмп и да се попречи на Хилари Клинтън, предава БТА. \"Първо трябва да видя какво са направили. Дайте ни материали, дайте ни информация\", заяви Путин в интервю, излъчено късно снощи по Ен Би Си. \"Не можем да отговорим на това, ако те не нарушават руските закони\", добави Путин в отговор на въпроса дали Москва ще предприеме действия срещу посочените лица. В отговор водещата Мегин Кели изброи някои от обвиненията за руска намеса, предявени от Мълър и други представители на САЩ, включително за разпространяване на фалшива информация онлайн. \"С цялото ми уважение към вас лично, с цялото ми уважение към Конгреса, би трябвало да имате хора с правно образование, със сигурност имате\", отговори с усмивка руският президент. Той призова американските власти да отправят официално искане до руския главен прокурор. \"Това трябва да мине по официални канали, а не през крещенето в Конгреса на САЩ\", подчерта Путин.", "date": "2018.03.03", "title": "Путин към САЩ: Представете конкретни доказателства за руска намеса в изборите"}
{"url": "https://www.24chasa.bg/novini/article/6745934", "text": "Командващият силите на НАТО в Косово /КейФОР/ Салваторе Куочи заяви, че не знае дали размяната на територии между Сърбия и Косово е само идея или е просто спекулация, но смята, че това е нещо, което \"може да предизвика подобни ситуации на Балканите\", предаде Танюг, позовавайки се на косовски медии. \"Когато говорим за размяна на територии, това е нещо голямо и не е е свързано само с Косово и Сърбия. Но, разбира се, това не е в нашите компетенции, такова решение се взема на най-високо равнище, и то не само в Прищина и Белград\", каза Куочи. Командващият КейФОР каза, че независимо от решението силите на НАТО са в Косово, за да подкрепят мирния процес, защото каквото и да се направи, то трябва да стане по мирен начин, предаде БТА. Попитан дали смята, че има риск от връщане в миналото на Балканите, Куочи каза, че не вярва която и да е страна да иска да се връща в миналото. \"Балканите са в Европа и Европа не желае Балканите да бъдат взривоопасен район, както са били в миналото\", заяви Куочи.", "date": "2018.03.03", "title": "НАТО: Размяната на територии между Сърбия и Косово не е решение само на Белград и Прищина"}
{"url": "https://www.24chasa.bg/novini/article/6745946", "text": "В първия ден от своето работно посещение в САЩ заместник-министърът на външните работи Георг Георгиев проведе среща и със заместник-кмета на град Чикаго. Той бе приет и от заместник-губернатора на щата Илинойс, съобщи дирекция \"Пресцентър\" в МВнР. На срещата си със заместник-кмета на Чикаго Робърт Ривкин, българският заместник-външен министър обсъди въпроса за откриването на пряка въздушна линия Чикаго-София като възможност за улесняване на бизнеса и инвестиционните интереси от една страна и от друга - за насърчаване на редица програми и инициативи. \"Нашата страна също има интерес от такава въздушна линия, защото в Чикаго се намира най-голямата българска общност в страната\", припомни Георгиев. Той подчерта още, че България отдава голямо значение на преките контакти между двата народа чрез насърчаване на инициативи, насочени към обмена на студенти, учени и бизнесмени. В разговора се зароди и идеята Чикаго да се побратими с български град, с който да задълбочат сътрудничеството си във всички сфери от взаимен интерес. Георг Георгиев отправи покана към заместник-кмета на Чикаго да посети България през 2018 г. По-късно заместник-министър Георгиев бе приет и от заместник-губернатора на щата Илинойс. В разговора си с него Георгиев изтъкна, че в условията на променената геополитическа обстановка нашите две страни работят за задълбочаване на сътрудничеството както в двустранен план, така и в рамките на НАТО, за противодействие на новите рискове и предизвикателства пред сигурността. \"Сътрудничеството по въпросите на отбраната и сигурността е един от фундаментите на партньорството ни със САЩ и бележи ясно възходящо развитие\", подчерта още той. Българското председателство на Съвета на Европейския съюз бе другата тема, която двамата обсъдиха. Българският заместник-министър запозна своя домакин с един от водещите приоритети на Председателството - европейската перспектива на Западните Балкани. \"Инвестицията в стабилността и сигурността на региона е инвестиция за просперитета на целия Съюз. Радвам се, че нашите приоритети станаха общоевропейски\", изтъкна той. Заместник-министърът на външните работи Георг Георгиев започна вчера своето работно посещение в САЩ със срещи в Чикагския съвет по глобални въпроси (CCGA) и с регионалното ръководство на Американския еврейски комитет. При срещата му с президента на Чикагския съвет по глобални въпроси Иво Даалдер, заместник-министър Георгиев поиска неговото съдействие за по-бързото присъединяване на България към програмата за освобождаване от визи Visa Waiver Program (VWP), която остава приоритет в двустранните отношения между България и САЩ. Георг Георгиев запозна своя домакин и с ключовите приоритети от програмата на Българското Председателство на Съвета на ЕС. \"Нашето председателство отправя ясен сигнал към нашите партньори, че страната ни може да изпълнява отговорно ангажиментите, които поема\", подчерта той. По-късно през деня българският заместник-външен министър проведе среща и с регионалното ръководство на Американския еврейски комитет (AJC). Пред AJC Георгиев подчерта, че страната ни е признателна на еврейската общност, която е дала своя принос и е оказала подкрепа на България в годините на прехода към демокрация, присъединяване към НАТО и ЕС, както и за задълбочаване на двустранния диалог със САЩ. \"Активното сътрудничество на България с американската еврейска общност има важна роля за развитието на двустранните българо-американски отношения и за насърчаването на практическото сътрудничество между България и Израел\", посочи още той. Георг Георгиев е на работно посещение в САЩ до седми март. В рамките на визитата си той ще проведе срещи и с представители на местната власт и на българските общности в Чикаго и Синсинати. Очаква се по-късно днес заместник-министър Георгиев да присъства на церемонията по тържественото издигане на българското знаме на площад \"Дейли\" в Чикаго по случай Националния празник на Република България.", "date": "2018.03.03", "title": "Георг Георгиев и зам.-кметът на Чикаго говориха за директна авиолиния София-Чикаго"}
{"url": "https://www.24chasa.bg/novini/article/6745769", "text": "Словашките власти освободиха седемте италианци, задържани във връзка с убийството на разследващия журналист Ян Куциак и неговата годеница, предадоха Франс прес и Асошиейтед прес. Седмината бяха арестувани в четвъртък при полицейска акция срещу жилище, за което се предполага, че е свързано с членове на италианската престъпна организация Ндрангета. Те са на възраст от 26 до 62 години. Полицията потвърди освобождаването им, но не съобщи подробности, предава БТА. \"В законоустановения срок от 48 часа следовател провери необходимите факти за евентуално повдигане на обвинение. След изтичането на 48 часа, задържаните бяха освободени\", се казва в комюникето. Според словашки медии, сред задържаните са били италианският бизнесмен Антонино Вадала и членове на неговото семейство, които Куциак подозираше във връзки с калабрийската мафия. Ян Куциак и неговата приятелка бяха открити мъртви в дома им миналия уикенд. Погребението на журналиста ще се състои по-късно днес. Годеницата му вече беше погребана вчера, облечена в булчинска рокля. Многохилядни митинги в памет на Куциак и годеницата му Мартина Кушнирова се състояха вчера в цяла Словакия.", "date": "2018.03.03", "title": "Освободени са 7-те италианци, задържани за убийството на словашкия журналист Ян Куциак"}
{"url": "https://www.24chasa.bg/novini/article/6745765", "text": "Днешната дата е забележителна за всички българи, отбеляза председателят на Народното събрание Цвета Караянчева на среща с Негово Светейшество Българския патриарх Неофит и Негово Светейшество Московския и на цяла Русия патриарх Кирил, съобщиха от пресцентъра на НС. Вече 140 години тук почиват български опълченци, руски, финландски, румънски и други воини, дали живота си за нашата свобода, подчерта още председателят на парламента. Затова на този ден ние се прекланяме пред паметника на връх Шипка, който българите са издигнали в знак на благодарност, посочи Цвета Караянчева. Негово Светейшество патриарх Кирил отбеляза, че Шипка е част както от българската, така и от руската история. Той допълни, че руските воини са били ръководени от вътрешен порив да защитят своите братя. Негово Светейшество посочи и важната роля за това на руската православна църква, която най-много е съчувствала на поробените българи. Затова днес е празник и за Русия, допълни още Негово светейшество патриарх Кирил.", "date": "2018.03.03", "title": "Караянчева към двамата патриарси: Днешната дата е забележителна за всички българи (Снимки)"}
{"url": "https://www.24chasa.bg/novini/article/6745757", "text": "Председателят на Европейската комисия Жан-Клод Юнкер заяви след края на своята балканска обиколка, че няма натиск от страна на ЕС за решаване на спора за името между Македония и Гърция, предава Македонската информационна агенция, цитирана от Фокус. „Натискът не е инструмент, който трябва да използваме. Ние насърчаваме Гърция и Бившата Югославска Република Македония да намерят решение за проблема за името, те са ангажирани в преговори, ние не трябва да се мешаме“, отбеляза Юнкер в свое интервю. Люксембургският политик обаче избегна да отговори на въпроса дали е оправдано искането от страна на Атина за промяна на македонската Конституция.", "date": "2018.03.03", "title": "Юнкер: Няма натиск от страна на ЕС за решаването на спора за името на Македония"}
{"url": "https://www.24chasa.bg/novini/article/6745776", "text": "Тържественото честване на Освобождението във Враца започна с нова патриотична инициатива. Голямо зелено знаме, с надпис „Свобода или смърт”, бе носено от ученици и граждани до централния пл. „Хр. Ботев”. Официалната церемония по отбелязване на националния празник започна с издигане на българския трибагреник. Благодарствен молебен и водосвет за здравето и благоденствието на жителите на Враца, отслужиха свещеници заедно с църковния хор. В програмата за 3 март се включиха военнослужещи от местния гарнизон, врачанската митрополия и възпитаници на няколко училища във Враца. 420 ученици от началните училища „Иван Вазов”, „Иванчо Младенов” и „Св. Софроний Врачански” пресъздадоха на живо националния флаг. Всеки цвят на българското знаме беше оформен с участието на 140 ученика, символизиращи 140 години от Освобождението. В знак на преклонение и признателност пред паметника на Христо Ботев бяха поднесени венци и цветя. След церемонията на площада се извиха пъстри български хора, предвождани от националния трибагреник.", "date": "2018.03.03", "title": "Враца почете Освобождението с нови инициативи (Снимки)"}
{"url": "https://www.24chasa.bg/novini/article/6745523", "text": "Правният екип на бившия каталунски лидер Карлес Пучдемон заяви пред Комисията по човешките права на ООН, че испанското правителство е нарушило неговото право на политическа свобода, заставяйки го да живее в изгнание в Белгия, предава Politico. „Макар, че не е осъден или лишен от политически права в съда, правата на Карлес Пучдемон за участие в политиката, изразяване на политическо мнение и на политически връзки са отнети в рамките на по-широкия политически отказ от страна на Испания към независимостта на Каталуния и да смаже политическата опозиция и изразяване на недоволство“, пише в документ, представен на ООН от адвокатите на Пучдемон, информира \"Фокус\". Бившият каталунски лидер е заплашен с арест, ако влезе отново на територията на Испания, след като избяга в Белгия след референдума от миналия октомври и обявяването на независимостта на Каталуния. Неговото писмо до ООН сочи, че „серията от мерки, предприети от испанските власти прави невъзможно завръщането му и изпълняването на правата и отговорността му като демократично избран лидер на Каталуния“. Жалбата към Световната организация е част от правната стратегия на Пучдемон да „премести бойното поле на международна сцена“ и да покаже, че той е „основната цел на репресивната стратегия на испанското правителство“.", "date": "2018.03.03", "title": "Пучдемон заяви, че Испания е нарушила правата му"}
{"url": "https://www.24chasa.bg/novini/article/6745600", "text": "Скиори в четнически униформи в бяло, зелено и червено се пуснаха по пистите в Боровец, за да отбележат 140-ата годишнина от Освобождението на България. Българи, вдъхновени от геройството на прадедите ни, решиха да честват по специален начин Националния празник 3 март в зимния курорт. За целта бе изработена специална ски екипировка с детайли от четнически и гвардейски униформи. „Опитали сме се да възпроизведем духа на героите от българската история, използвайки модерни технологии“, разказа авторът на идеята Лъчезар Главинов, собственик на „Диел Спорт“. „Всички трябва да сме горди с делата на предците си и да показваме, че сме достойни техни наследници. 140-годишният юбилей от Освобождението на България е събитие, което всеки би трябвало да отбележи по начин, по който може“, добави той. Скиорите-четници се спуснаха, развявайки български знамена, и създадоха много положителни емоции на множеството, дошло в Боровец на 3 март.", "date": "2018.03.03", "title": "Скиори в четнически униформи развяха трибагреници по пистите в Боровец"}
{"url": "https://www.24chasa.bg/novini/article/6745504", "text": "Дванадесет души са ранени при 12 катастрофи в страната през изминалото денонощие, информира МВР. Загинали няма. В София са станали две тежки и 171 леки пътни произшествия с два ранени. От началото на годината са регистрирани 922 катастрофи. В тях са загинали 70 души, а 1168 са ранените.                                                                                                                                                                                                                                                                                                                       ", "date": "2018.03.03", "title": "12 души са ранени при катастрофи в страната през изминалото денонощие"}
{"url": "https://www.24chasa.bg/novini/article/6745541", "text": "Боксьорът Тервел Пулев направи специално обръщение към всички българи по света по повод 3 март и 140 години от Освобождението на България. \"Скъпи българи! Навсякъде по света, където и да се намирате. 3 март е една от най-важните дати в нашата история. Това е моментът, в който ние отново се докосваме до свободата. Дори една шепа хора с общ идеал могат да променят историята в положителна насока. Хора като Паисий, Левски, Ботев, Вазов, Раковски, Алеко Константинов и други.\", каза боксьорът за  \"Смайвали сме с добрите си качества неведнъж и два пъти света. Вярвам, че можем и за в бъдеще да го правим. Нека винаги българското знаме се вее с чест и достойнство навсякъде по света, където има българи\", добави Тервел Пулев.", "date": "2018.03.03", "title": "Тервел Пулев: Нека винаги българското знаме се вее с чест и достойнство"}
{"url": "https://www.24chasa.bg/novini/article/6745609", "text": "Председателят на Народното събрание Цвета Караянчева честити националния празник на България 3-ти март в личния си профил във фейсбук. Ето цялата й публикация: ЧЕСТИТ ПРАЗНИК-140 ГОДИНИ СВОБОДА ! Нека на този ден изразим заедно признателността си към героите, жертвали се за нашата свобода, към тези, които с делата си направиха възможно възстановяването на българската държава. Да бъдем горди и достойни техни наследници, които помнят миналото и предават поуките от него на децата си! Заповядайте днес заедно да изкачим заветния връх Шипка и да изразим почитта си към героите на България.", "date": "2018.03.03", "title": "Караянчева: Нека изразим признателността си към героите, жертвали се за свободата ни"}
{"url": "https://www.24chasa.bg/novini/article/6745612", "text": "Цвета Караянчева, председател на Народното събрание, честити празника на всички българи и пожела здраве, сплотеност, „да помнят победите на българите и историята си, да я предават на своите деца”, предава Нова телевизия. Тя обясни, че ще разговаря за пръв път с руския патриарх Кирил, който е на посещение у нас. „Ще поискам и от него, и от българския патриарх – и двамата да ни благословят”. На въпрос дали ще бъде повдигнат въпросът за посещение на руския президент Владимир Путин в България, тя каза: „Всеки държавен глава, който е близък до нас, е добре дошъл в България”.", "date": "2018.03.03", "title": "Цвета Караянчева: Ще поискам и двамата патриарси да ни благословят (Видео)"}
{"url": "https://www.24chasa.bg/novini/article/6745561", "text": "„Роскосмос“ и Китайската национална космическа администрация (КНКА) имат намерение да си сътрудничат в областта на изследването на Луната и далечния космос, съобщава руското космическо ведомство. Съответстващото споразумение между страните е подписано на международния форум по усвояването на космоса, който се провежда в Токио, предава РИА Новости, цитирана от Фокус. Документът предвижда взаимодействие в рамките на руския проект за пускането на орбиталния космически апарат „Луна-Ресурс-1“ през 2022 година и китайската мисия за кацане на южния полюс на Луната, планирана за 2023 година. Документът е подписан от генералния директор на „Роскосмос“ Игор Комаров и заместник-директорът на КНКА У Янхуа. Освен това те са се договорили да създадат съвместен Централен архив за данни по лунните проекти и далечния космос, към който, при необходимост, ще бъдат привлечени научни и промишлени компании от двете страни.", "date": "2018.03.03", "title": "Русия и Китай подписаха споразумение за изследване на Луната"}
{"url": "https://www.24chasa.bg/novini/article/6745628", "text": "Министър-председателят Бойко Борисов проведе телефонен разговор със сръбския президент Александър Вучич, в който изрази признателност за съпричастността на сръбския народ към освобождението на България през 1878 г. „Отдаваме почит и ще помним героичното участие на сръбски воини в боевете за свободата на Родината ни“, отбеляза Бойко Борисов. Това съобщиха от правителствената пресслужба. Александър Вучич поздрави българския премиер по случай 3 март – националния празник на България, и пожела благополучие и просперитет на българския народ.", "date": "2018.03.03", "title": "Борисов към Вучич: Помним героичното участие на сърбите в боевете за свободата"}
{"url": "https://www.24chasa.bg/novini/article/6745636", "text": "Председателят на Европейската комисия Жан-Клод Юнкер заяви, че не притиска Сърбия да избира между Русия и Европейския съюз, предава ТАСС, като цитира думите на Юнкер, изказани в интервю пред Euronews. „Не съм искал от сърбите да правят избор, защото те трябва да имат нормални отношения с Русия и колкото е възможно по-добри отношения с Европа“, заяви председателят на ЕК. На 16 февруари в интервю за същата медия, министърът на външните работи на Русия Сергей Лавров заяви, че постановката с притискането на Сърбия да направи избор между развиването на отношения или с Русия, или със Запада е повторение на ситуацията, довела до украинската криза, предава Фокус. Според думите на Юнкер, не е възможно Сърбия и Украйна да бъдат сравнявани, а процесът на европейска интеграция не е насочен против никого. „Всички партньори в региона провеждат синхронизирана външна политика, но сърбите имат своя позиция, поради което не се присъединяват към санкционния процес“, отбеляза председателят на ЕК. Същевременно, както заяви той, „с приближаването към присъединяване в ЕС“, сърбите „ще трябва също да променят външната си политика, така че да съответства на тази на останалите страни“. Но, както добави Юнкер, „това не е въпрос на краткосрочна перспектива“.", "date": "2018.03.03", "title": "Юнкер: Не притискаме Сърбия да избира между Русия и ЕС"}
{"url": "https://www.24chasa.bg/novini/article/6745640", "text": "Най-малко 10 души бяха ранени и 100 бяха арестувани при сблъсъци между украинската полиция и антиправителствени протестиращи в Киев, след като силите на реда започнаха да премахват протестен лагер близо до парламента, предаде Ройтерс. Четирима от ранените са полицаи, а шестима са активисти. Импровизираният палатков лагер беше създаден миналата година от поддръжници на опозиционния лидер Михаил Саакашвили, след като той беше лишен от украинско гражданство. Саакашвили, бивш президент на Грузия, беше депортиран в Полша миналия месец. Повечето му поддръжници напуснаха лагера след депортацията, но някои продължиха протеста. При акцията в лагера бяха открити гранати, запалителни бомби и димки. \"Полицаи в екипировка за борба с безредиците се приближиха от две страни и задържаха почти всички в лагера. Камиони започнаха да извличат барикадите настрани и да ги разрушават\", съобщи депутатът Егор Соболев, съюзник на Саакашвили. Лагерът е част от по-широкото опозиционно движение, което организира често мирни протести в Киев с искане за оставка на президента Петро Порошенко поради блокираните реформи. Освен това протестиращите искаха създаване на национален съд за борба с корупцията, отбелязва Асошиейтед прес.", "date": "2018.03.03", "title": "Размирици в Киев: Поне 10 ранени и 100 арестувани при бутане на протестен лагер"}
{"url": "https://www.24chasa.bg/novini/article/6745649", "text": "Говорителят на Въоръжени сили на Иран заяви в събота, че Техеран няма да води каквито и да е разговори за ракетната си програма, докато Западът не унищожи ядрените си оръжия и ракетите с голям обхват, предава Франс прес, цитирана от Фокус. „Отчаяните заявления на американците във връзка с ограничаването на ракетните възможности на Иран са непостижима мечта“, заяви бригаден генерал Масуд Джазайери пред държавната агенция IRNA. „Ще водим преговори за ракетите на Иран, при условие, че Америка и Европа унищожат ядрените си оръжия и ракетите с голям обхват“, увери той. Според мнението на Джазайери, критиките на САЩ за иранската ракетна програма са предизвикани от „техните провали и загуби в региона“.", "date": "2018.03.03", "title": "Иран: Няма да преговаряме за ракетната ни програма, преди Западът да унищожи ядрените си оръжия"}
{"url": "https://www.24chasa.bg/novini/article/6745652", "text": "„В ден като днешния трябва да се върнем към корените си, към героизма на будителите, революционерите и на хилядите жертви, отдали живота си в името на свободата“. Това посочи министърът на регионалното развитие и благоустройството Николай Нанков, който днес бе в Ловеч за честванията по случай Националния празник на България. Това съобщиха от пресцентъра на МРРБ. „На Шипка създадохме много добра организация с Пътна полиция и Агенция „Пътна инфраструктура“, посочи той пред журналисти, допълвайки, че пътят е разчистен на асфалт. Регионалният министър припомни още, че въведоното ограничение за тежкотоварни автомобили продължава до 18 часа днес, като е осигурен обходен маршрут през Прохода на Републиката. По думите му пътищата са проходими в цялата страна, с временни ограничения на места, без инциденти и бедстващи хора. Министър Нанков обърна внимание на обстановката по републиканската пътна мрежа и създадената организация на движение, отправяйки апел към водачите на превозни средства да шофират с повишено внимание и с автомобили, подготвени за зимни условия.  Агенция „Пътна инфраструктура“ създаде необходимата организация още от вчера, поясни той. „Ограничихме движението по най-натовареините пътища за тежкотоварни автомобили вчера от 16 до 20 часа, а в понеделник часовият интервал ще бъде от 14 до 20 часа, така че хората да се приберат спокойно“. В Русенска, Силистренска и Добричка област се затварят временно участъци от републиканската пътна мрежа до изчистването им, след което се пускат, като властите и гражданите се осведомяват своевременно. Нанков припомни, че периодично се качва информация за пътната обстановка на мобилното приложение „Лима“ и на сайта АПИ.", "date": "2018.03.03", "title": "Нанков: Трябва да се върнем към героизма на хилядите, посветили живота си в името на свободата"}
{"url": "https://www.24chasa.bg/novini/article/6745661", "text": "Няма да има намаляване на данъците в близко бъдеще, заяви гръцкият премиер Алексис Ципрас, като изтъкна, че подобни стъпки не може да бъдат предприети, докато ефектът от тях заплашва да навреди на социалната система, съобщава електронното издание на в. \"Катимерини\", цитирано от БТА. Изказването на министър-председателя вероятно бе адресирано към лидера на опозиционната партия Нова демокрация Кириакос Мицотакис, който на икономическия форум в Делфи в четвъртък заяви, че едно правителство на консерваторите би намалило данъците и насърчило заетостта и реформите. По думите на Ципрас обаче намаляването на данъците не е панацея за проблемите на Гърция. Предварително условие, за да бъдат намалени данъците, е да се гарантира, че Гърция няма да се върне към прахосничество и корупция, заяви Ципрас на форума в Делфи вчера. Той подчерта, че правителството му не се опитва да се пребори с корупцията, за да печели политически точки срещу съперниците си, а за да \"се справи радикално с един систематичен проблем\".", "date": "2018.03.03", "title": "Ципрас: Няма да има намаляване на данъци в близко бъдеще"}
{"url": "https://www.24chasa.bg/novini/article/6745687", "text": "Освобождението е велика дата в нашата история, която проправя пътя на българската държава към нейното възраждане, заяви председателят на Народното събрание Цвета Караянчева на връх Шипка в разговор с граждани, дошли да почетат паметта на героите, жертвали се за свободата на България. Председателят на парламента, народни представители и стотици българи се изкачиха до Паметника на свободата на заветния връх, за да се преклонят пред подвига на героите. Те участваха в тържественото честване на 140-ата годишнина от Освобождението на страната. Това съобщиха от пресцентъра на НС. Трябва да помним, че свободата е привилегия, сподели още Цвета Караянчева. Тя призова да пазим свободата си и да я предаваме на идните поколения, да бъдем разумни и да мислим за бъдещето, защото разделението не помага на никого. Отслужена беше заупокойна литургия в памет на всички воини, загинали за свободата на България. Пред паметника бяха поднесени десетки венци и много цветя. По-рано председателят на парламента присъства на тържествения благодарствен молебен, отслужен от Негово светейшество Българския патриарх Неофит и Негово светейшество Московския и на цяла Русия патриарх Кирил в Шипченския манастир „Рождество Христово”.", "date": "2018.03.03", "title": "Караянчева: Трябва да мислим за бъдещето, разделението не помага на никого (Снимки)"}
{"url": "https://www.24chasa.bg/novini/article/6744853", "text": "До оня ден за българите Чехия бе само страната на хубавата бира и хубавите жени. И разбира се – на златната Прага. Това клише не се бе променило през последните 50 години, вероятно защото отговаря на истината. Но освен чехкини и Пилзен Чехия предлага и много други неща. Както се оказа - изпрати ни нов собственик на Нова телевизия - милиардерът Келнер, както и нов собственик на ЧЕЗ - Гинка Върбакова, а покрай тях и доста чешки милиардери, които ни изненадаха, че са доста в своята държава. Въпреки че чисто географски Чехия е малка страна, навсякъде по света името ѝ предизвиква положителни асоциации благодарение не само на красивата ѝприрода и изобилието от замъци, но и на стотици технически открития, на писателите ѝ на художниците ѝ и на куп продукти, които са прочути колкото “Кока-Кола”. Например “Старопрамен”. Или “Будвар”, “Пилзнер Урквел”, “Велкопоповицки козел”... Или пък Бехеровката. Чешкото злато определено е течно и от него се продават милиони литри в цяла Европа. Чехия е най-големият износител на бира в Източна Европа, а чехите са най-големите ѝ консуматори. Те са и световно признати майстори и на сладкишите. Всеки регион си има свой сладкиш. Друг любим за българите продукт са чешкото стъкло и чешкият кристал. В почти всеки български дом още има сервиз за важни дати от бохемски кристал. Всъщност всекидневието днес не може да мине и без десетките изобретения на чехи. Контактните лещи са откритие на професор Ото Вихтерле. Първият заземен гръмоотвод също е чешка идея – на Прокоп Дивиш. Той самият нарича гръмоотвода “метеорологически уред”. Бащата на съвременната генетика Мендел е от Моравия. А думата робот, както знаем, е измислена от писателя Карел Чапек. Чехите се славят с домошарство и хаплив хумор. Нищо чудно, все пак са сънародници на добрия войник Швейк. Чехите са наричани и “евреите на Европа”, защото имат изключително добър търговски нюх. Това си личи и от факта, че Чехия е страната с най-добри икономически показатели в Източна Европа. Доходът на чехите е 88% от дохода на западноевропейците. За сравнение – българите вс еоще взимат едва 48% от това, което получават западняците. Политически обаче времената в Чехия никога не са били лесни. Част са от Австро-Унгарската империя, за кратко са независима република и попадат под окупацията на нацистка Германия. Едва освободени, влизат в зоната на виляние на Съветския съюз. Не по-малко сложни са и новите времена. Политиката в Чехия от две години привлича вниманието на европейските медии с навлизането в нея на милиардера Андрей Бабиш. Най-модерният виц в Прага в момента гласи: “На лъскаво парти олигарх се хвали: “Толкова много пари натрупах, че мога да купя цяла Чехия!” Друг олигарх му опонира: “Аз обаче не я продавам!” Според вица вторият олигарх е настоящият премиер Андрей Бабиш. Бабиш е един от най-богатите източноевропейци - според сп. “Форбс” той притежава над 4 милиарда долара. Всъщност от него по-богат е само друг известен вече и в България чех - Петър Келнер, който има над 14 милиарда долара. Бабиш е премиер едва от есента на миналата година, но след загубен вот на доверие в парламента преди седмици е премиер в оставка. Той често е сравняван с Доналд Тръмп Андрей Бабиш има няколко сериозни различия с американския президент. Първо - той е по-богат от него. Тръмп има “само” 2,6 милиарда. Съпругата на Бабиш - Моника, е с 4 години по-млада от Мелания и освен майка на две от децата му е и управител на фондацията, в която са вкарани всички средства на милиардера. И най-важното - за разлика от Тръмп Бабиш е собственик на медийна империя. Кой е 63-годишният премиер на Чехия? Около името му витаят скандали, обвиняван е за корупция и сътрудничество на комунистическите тайни служби. Роден е на 2 септември 1954 г. в Братислава. Притежава холдинга “Агроферт”. През 2013 г. основава партията ANO - “Акция на недоволните граждани”, която за кратко време печели голяма популярност и съществувайки само от няколко месеца, на изборите през същата година става втора сила, като влиза в парламента с 18,5%. През 2014 г. лидерът ѝ става вицепремиер и финансов министър в кабинета на Бохуслав Соботка. На 24 май 2017 г. е отстранен от поста заради подозрение в данъчни измами и незаконно влияние върху медиите, а изтеглянето му от властта е сред причините за предсрочните избори, които се провеждат същата есен и той убедително ги печели. Андрей Бабиш е от семейство на старата номенклатура. Баща му Стефан Бабиш е дипломат и се занимава с външна търговия. По тази причина Андрей прекарва част от детството си в Париж и Женева. Завършва гимназия в Швейцария, през 1974 г. става студент във факултета по търговия на икономическия университет в Братислава. След дипломирането си започва работа в химическото предприятие “Хемапол”, което по-късно е преименувано на “Петримекс”. Фирмата го праща на работа в Мароко, където той остава от 1985 до 1991 година. Бабиш кандидатства за член на комунистическата партия през 1978 г., през 1980-а го приемат. Словашкият архив на чехословашката държавна сигурност “Устав памети народа” го обвинява в принадлежност към тайните служби - бил е вербуван като агент Буреш. Бабиш обаче отхвърля тези обвинения и завежда дело срещу архива през 2013 г. На процеса не се явяват нито той, нито свидетелите срещу него. Делото е отложено за 2014 г., след него е оправдан. Завежда нов процес с настояване досието му да не бъде вече споменавано, но наскоро го загуби. Милиардерът отхвърля и твърденията, че доброволно е кандидатствал за член на Чехословашката комунистическа партия. Според Бабиш той бил записан в нея без знанието му. Обявява, че ще води дело и за това. На 6 септември 2017 г. Бабиш загуби имунитета си на депутат, след като за това гласуваха 123-ма от 134 депутати. Причината - подозрение в злоупотреба с еврофондове. Свалянето на имунитета му означава, че вече може да се разследва подозрението, че е построил чешкото ваканционно селище “Щъркелово гнездо” с отклонени средства. Дни по-късно обаче става премиер и отново се сдобива с имунитет. Пътят на Бабиш към милиардите също е свързан с много слухове, скандали и недоведени докрай или недоказани обвинения. През 1991 г. след нежната революция в Прага той се завръща в родината и заедно с тогавашния държавен секретар от външното министерство Антон Ракички основава холдинга “Агроферт”. Парите идват от кредити от американската Сити Банк и, както самият Бабиш заявява в интервюта - от “стари приятели от Швейцария”. Тези приятели се включват в дружеството с не много ясни капитали от фирма “Ост Финанц унд Инвестмънт”, и с тяхна помощ той оглавява фирмата, като тя става изцяло негова. Постепенно холдингът се превръща във водещата чешка фирма в химическата, аграрната и хранителната индустрия. Днес има над 230 дъщерни фирми и е четвъртата по големина чешка фирма. През 2013 г. Андрей Бабиш внезапно проявява интерес и към медиите. Това е годината, в която става ясно, че на следващите избори политическият пейзаж в Чехия ще бъде изцяло пренареден и Бабиш е решен да е основен участник в него с новооснованата си партия. Дъщерната фирма на “Агроферт” - AGF Media, купува през 2013 г. медийния концерн MAFRA, който издава вестниците “Млада фронта” и “Лидове новини”, както и гратис вестника “Метро”. Сдобива се с дялове в множество сайтове, печатници и телевизии. Най-авторитетните журналисти напускат медиите му, след като става ясно, че един от колегите им е също и съветник на Бабиш. Междувременно, след като печели изборите, нито една от останалите 8 партии в парламента не пожелава да се коалира с него с аргумента, че около премиера има конфликт на интереси и няма да го подкрепят, докато не се изчистят обвиненията в злоупотреби. Бабиш отрича да е извършил нещо нередно, но финансовото министерство съобщава, че според доклад на Европейската служба за борба с измамите OLAF е имало нередности с финансирането на неговия проект “Щъркелово гнездо”. Налага се премиерът да състави правителство на малцинството Всъщност обвиненията срещу Бабиш вече са, че той е изградил империята със средства на държавата и на еврофондовете. Най-много пари фирмите му получават от селскостопанските еврофондове - “Агрофет” притежава 118 хиляди хектара обработваема земя и е най-голямата земеделска компания в Чехия. Субсидии от ЕС получават обаче и другите клонове на бизнеса. Съюзът на дребните земеделци в Чехия отдавна обвинява управляващите партии, че са променили законите така, че евросубсидиите да могат да се получават само от големи фирми. Според тях Бабиш се е ангажирал политически, защото има икономически интереси. Любопитен факт е, че въпреки обвиненията срещу Бабиш той спечели изборите със силно антиевропейска риторика. Чехите са доста евроскептични, не желаят да влизат в еврозоната и са против по-задълбочена европейска интеграция. И в Чехия, както и в България, популистите успяха да подменят реалните теми на деня с темата за бежанците, обявявайки се срещу диктата на Меркел, като така събраха достатъчно електорат, за да дойдат на власт. Почти всички партии през последните 4 г. изместиха реториката си от икономически либерализъм към патриотизъм и популизъм. В крайна сметка страната попадна в сериозна политическа криза и ако до края на май партиите в парламента не гласуват все пак доверие на Бабиш, той ще рискува отново предсрочни избори. Междувременно премиерът в оставка обръща държавата с хастара навън. Завчера например той свика Националния съвет за сигурност, а предстои и среща с главния прокурор Павел Земан, за да изрази недоволството си от работата на ръководителя на Генералната инспекция на силите за сигурност (Gibs) на Чехия Михал Мурин. Gibs е институцията, която контролира работата на полиция, митници, изпълнителни съдии. Мурин е начело на Gibs от 2015 г. Бабиш обяви в началото на седмицата: “Имам обосновани и сериозни съмнения в моралния му и професионален интегритет. Причината за това може да се докаже с документи, които по юридически съображения не мога да публикувам.” Бабиш вече два пъти е искал оставката на Мурин. Самият Мурин отказва да коментира отношенията си с премиера, но потвърждава, че има натиск от негова страна. Той обаче не възнамерява да подава оставка. Всъщност по закон оставка Мурин може да подаде само ако срещу него тече разследване, а такова няма. Бабиш не може да го уволни, може само да не продължи мандата му, който е до 2020 г. Спорът между премиера и шефа на Gibs обаче заинтригува и депутатите, които смятат да разпитат Бабиш за него. Интересът им не е необоснован - в крайна сметка срещу премиера текат полицейски разследвания. Критици на Бабиш смятат, че се опитва да отстрани Мурин, за да се подсигури с влияние и в полицията. През последните седмици и.д. премиерът разчисти върховете на доста институции, като замени досегашните им директори със свои хора - уволни шефовете на пражката болница “Буловка”, на КАТ и на чешките пощи.Бабиш се опитва да си разчисти пътя от хора, за които се смята, че са близки до социалдемократите. За такъв е спряган и Мурин, а още по-интересно - и шефът на Надзорния съвет на ЧЕЗ Даниел Бенеш. Между Бабиш и Бенеш отдавна тече война и премиерът е готов на всичко, за да постави свой човек на върха в полудържавната фирма. ЧЕЗ е една от най-големите компании в Чехия и в нея представители имат всички партии. Смята се, че тя им осигурява не само влияние, но и финанси. Битката между Бабиш и Бенеш стигна дотам, че премиерът прати свои хора на проверка в ЧЕЗ, които да открият нарушения от страна на Бенеш, за да има повод за отстраняването му. Досега такива не бяха открити. Скандалите около сделката в България обаче биха могли да поднесат Бенеш на сребърна тепсия на премиера и това обяснява енергичното му включване в иначе чисто търговска сделка, за която отговорност в Чехия може да носи финансовият министър, а не премиерът. Всъщност въпреки всички обвинения, съмнения и открит сблъсък на интереси по всичко личи, че при нови избори Бабиш отново ще спечели. Ако изобщо се стигне до такива, при положение че на току-що отминалия конгрес на социалдемократите най-силният съперник на Бабиш буквално се самоизяде. Избран бе нов лидер начело - Ян Хамачек, а конгресът реши социалдемократите все пак да започнат преговори за съставяне на коалиция с Бабиш и неговата партия АНО. Към тази изгодна за Бабиш промяна се прибавя и фактът, че най-верният му съюзник - президентът Милош Земан, спечели нов мандат на изборите преди седмици.  Немалко за това помогнаха и медиите на премиера. Вероятно в отговор на това, че Земан му даде мандат за съставяне на правителство, въпреки че нямаше парламентарна подкрепа. След като загуби вота на доверие в края на януари, Бабиш получи личната гаранция на Земан, че ще го обяви за втори път за премиер и ще му даде достатъчно време да намери коалиционен партньор. Така и стана. В замяна пък Бабиш ще назначи лоялни и към Земан министри, а при предстоящия строеж на АЕЦ ще включи руски фирми по настояването на Земан, който е близък на Москва С услугите си към Бабиш Земан си подсигурява и пореден мандат, в който той ще има думата при съставянето на правителството, макар по конституция това да не му се полага. Сега въпросът вече не е дали Бабиш ще продължи да упрвлява, а с кого? Социалдемократите поставиха като условие за коалиция в правителството да не влизат хора, които са разследвани, и докато тече следствието по казуса с чешкото “Щъркелово гнездо”, партията АНО да не получава министерствата на финансите, правосъдието и вътрешните работи. Бабиш отхвърли обаче това условие. Друг евентуален партньор биха били крайнодесните от SPD, които искат въвеждане на референдуми и облагане на църквата. И двете условия вече са в програмата на Бабиш. Числото 8 се оказва изключително важно за чешката държава. Във всички години, завършващи на осмица, в страната са ставали важни за пътя ѝ събития. През 1918-а е създадена независимата Чехословашка република. През 1938 г. Германия анексира Судетската област, а година по-късно окупира останалата част от страната. През 1948 г. на власт идват комунистите. През 1968-а Дубчек се опитва да създаде “социализма с човешко лице”, което е повод за Пражката пролет. През 1998 г. Милош Земан - тогава премиер, сключва така наречения опозиционен договор между воденото от него социалдемократическо правителство на малцинството и опозиционната Демократична гражданска партия и управлява относително комфортно до 2002 г. По всичко личи, че 2018 г. пък ще е годината, в която в Чехия на власт ще дойде популистко правителство, подкрепяно или от крайнодесните, или от комунистите.", "date": "2018.03.03", "title": "Чехия, течното злато и милиардерите й, които прескочиха у нас"}
{"url": "https://www.24chasa.bg/novini/article/6745704", "text": "Руският газов гигант \"Газпром\" започна процедура пред арбитражния съд в Стокхолм за разтрогване на договорите си за доставка и транзит на газ с украинската енергийна компания \"Нафтогаз\", предадоха Ройтерс и ТАСС, цитирайки заместник-директора на Газпром Александър Медведев. \"Започнахме процедура по разтрогване на договорите с \"Нафтогаз-Украйна\". И новото дело в Стокхолмския арбитраж със сигурност ще се разглежда от друг състав арбитри\", подчерта Медведев, цитиран от БТА. Вчера \"Газпром\" съобщи, че ще прекрати контактите, след като загуби съдебно дело срещу украинската страна. Това е ескалация на спора, който създаде проблеми в снабдяването на Украйна с газ. Според ЕС това може да заплаши газовите потоци към Европа, припомня Ройтерс.", "date": "2018.03.03", "title": "\"Газпром\" започна разтрогване на \nдоговорите с украинската \"Нафтогаз\""}
{"url": "https://www.24chasa.bg/novini/article/6745338", "text": "Лидерът на ПП ГЕРБ Цветан Цветанов честити националния празник на България 3-ти март във фейсбук. Ето и цялата му публикация:  140-години съвременна българска държавност е събитието, което ни напомня, че сами ковем успехите, но и провалите си. Важно е да помним уроците от нашата история. А тя ни казва ясно, че единствено обединени можем да печелим и да вървим напред. Че “Съединението прави силата” не е лозунг, а кауза. Че лидерството не е съдба, а избор и действие. Вярвам, че от нас, като съвременно общество, зависи бъдещето на Родината ни! И след като нашите предци успяха след 5 века на гнет и забрава, за нас - председателстващите обединена Европа, няма да има извинение, ако не направим голям скок напред! Затова, нека да намерим и днес онази сила в себе си, която ще ни позволи да поставим Отечеството пред егото си. Родолюбието пред честолюбието. Бъдещето пред миналото... Честит празник!", "date": "2018.03.03", "title": "Цветанов: Честит празник! Нека намерим силата да поставим Отечеството пред егото си"}
{"url": "https://www.24chasa.bg/novini/article/6745345", "text": " 140 години след Освобождението България остава обединител на балканските страни и фактор в Европа. Това каза в празничното издание на предаването „За честта и славата на България“ на Радио „Фокус“ вицепрезидентът Илияна Йотова по повод днешния национален празник 3-ти март. По думите ѝ категорично не бива да се омаловажават събитията, случили се преди 140 години, защото без 3-ти март, без Санстефанска България нямаше да има днешната българска държава. „Такива дати не могат да бъдат само дати от календара, като всички други обикновени дни. Това е преди всичко отговорност за това, каква приказка ще разкажем на поколенията след нас, дали ще успеем да ги възпитаме в ценностите на хората, които тогава дадоха живота си, за да я има свободата. Много малко си даваме сметка и за още един факт – че освен героизма на руските войници и на войниците от други държави - литовци, финландци, има и още едни герои, които като че ли историята забрави, и това е обикновеното българско население, което също преживя тази война и даде своите жертви в тила. Това са хилядите хора, които помагаха на армиите, които се опитваха да ги изхранват, които дадоха живота си, когато тези армии, заради една или друга военна грешка или заради някаква конюнктура, или просто заради естествения ход на войната, оставаха в ръцете на турските орди и плащаха с живота си за тази свобода“, обясни тя. Вицепрезидентът Илияна Йотова коментира още, че е важно как ще представим тези исторически събития на тези, които идват след нас. Руско-турската освободителна война и 3 март са не просто национални празници. Това е част от българската съвест. Това е част от онзи код, който е заложен във всички нас и благодарение на който днес сме съвременна европейска държава, добави тя.", "date": "2018.03.03", "title": "Йотова: 140 години след Освобождението България остава обединител на Балканите"}
{"url": "https://www.24chasa.bg/novini/article/6745348", "text": "Министър-председателят на България Бойко Борисов честити националния празник на страната в личния си профил във фейсбук. \"Честит 3-ти март! Поклон пред паметта на всички, които са се борили и загинали за свободата на България. Признателност, която няма давност. Нека всеки българин днес живее така, че тяхната жертва да не е била напразна\", написа той.", "date": "2018.03.03", "title": "Борисов: Честит трети март! Поклон пред всички, загинали за свободата на България"}
{"url": "https://www.24chasa.bg/novini/article/6745324", "text": "„Отдавайки почитта си, е много важно днес да изберем какво можем ние да направим и как да го направим по най-достойния начин – така че да има смисъл, че днес сме свободни. Важното и същественото е духовната свобода”. Това каза в „Събуди се” по  Христина Богданова, потомка на Васил Левски. Философът Тони Николов добави: „Националният празник трябва да е маркер на националното развитие и трябва да си спомним за епопеята на българската енергия. Понякога разреждаме батериите си в текущите скандали”. „Това е празникът на възкресението на българската държавност. Полагат се основните, върху които стъпва българската държавност. И това не може да бъде отменено и реинтерпретирано”, категоричен е проф. Веселин Янчев, историк и преподавател в СУ \"Св. Климент Охридски\". ", "date": "2018.03.03", "title": "Потомка на Левски: За да има смисъл свободата, е важно какво правим днес (Видео)"}
{"url": "https://www.24chasa.bg/novini/article/6745352", "text": "Гръцки тир, натоварен с безалкохолни, се завъртя на пътя Русе – Бяла, след като шофьорът е изгубил управление. Камионът е спрял буквално на метър от жп линията, преди да падне върху релсите, предава  в региона. Инцидентът е станал около 1 ч. тази нощ, малко след изхода от Русе. Най-вероятно водачът е карал с несъобразена скорост по заледения участък. Той и вторият шофьор, които са пътували за Солун, са леко пострадали. По чудо в насрещното платно не е имало други автомобили, а тирът се е разминал с удар в стълб от жп мрежата. Заради катастрофата се наложи представители на железниците да сигнализират на място преминаващите влакове, за да намалят скоростта. Екипи на „Пътна полиция” регулират движението в едната лента. Направен е опит камионът да бъде изтеглен, но без успех. Операцията ще бъде повторена по-късно през деня.", "date": "2018.03.03", "title": "Гръцки тир се завъртя на пътя Бяла-Русе, падна на метър от жп линия"}
{"url": "https://www.24chasa.bg/novini/article/6745364", "text": "„Гугъл” поздрави България за националния празник – 3 март с лого на началната си страница. То обаче препраща хората към резултати от търсачката за Международния ден на жената – 8 март.", "date": "2018.03.03", "title": "Гугъл честити 3-ти март, но препраща към Деня на жената"}
{"url": "https://www.24chasa.bg/novini/article/6745360", "text": "На днешния Национален празник на България патриарх Неофит и Московският и на цяла Русия патриарх Кирил, който заедно с църковна делегация е на тридневно посещение у нас, пристигнаха в храм-паметника \"Рождество Христово\" в град Шипка, където бяха посрещнати от Старозагорския митрополит Киприан. За молебена пристигна и президентът Румен Радев, както и председателят на Народното събрание Цвета Караянчева, съобщи отделът \"Връзки с обществеността\" при Светия синод на Българската православна църква.  Празнувайте с радост и се радвайте на извоюваната свобода, каза патриарх Неофит на пристигането си в храма. По програма се предвижда, след това всички заедно да се отправят към паметника на върха, където да бъде отслужена и заупокойна молитва в памет на загиналите воини от всички националности за Освобождението на България. Вечерта в София е предвидена и среща на руския патриарх Кирил с министър-председателя Бойко Борисов, след което българският и руският патриарси ще участват в тържествената заря-проверка за Националния празник на България на площад \"Народно събрание\". Това е второто посещение у нас на патриарх Кирил - той посети България за първи път през април 2012 г. Тогава, начело на Българската православна църква, беше патриарх Максим. Сегашното посещение у нас на патриарх Кирил и на църковната делегация от Русия е по повод на 140 години от освобождението на България от турско робство и ще продължи до 4 март.", "date": "2018.03.03", "title": "Патриарх Неофит и патриарх Кирил пристигнаха в храма \"Рождество Христово\" в Шипка"}
{"url": "https://www.24chasa.bg/novini/article/6745372", "text": "Това е най-хубавият български празник. Всеки е свободен, колкото му позволява сърцето. Ако един човек няма самочувствието да е българин, той вечно ще остане роб. В моите очи преминават всички българи, които са загинали, за да можем сега да вдигаме свободно българското знаме в страната ни. Това заяви министърът на отбраната Красимир Каракачанов пред журналисти. \"На 3-ти март няма русофили, няма русофоби, има българи. Днес отдаваме значимото на тези, които са загинали за свободата ни. Нека си спомним какво е трети март - това е подписването на договора в Сан Стефано\" допълни той. \"Не е редно на 3-ти март да говорим за това, но продажбата на ЕРП-тата беше вредна за България. Трябва да защитим своя интерес и това може да стане чрез промяна на Закона за енергетиката\", категоричен бе Каракачанов. \"На мартеничката има 2 лица - Пижо и Пенда, тоест 2 пола - няма трети пол\", каза още той.", "date": "2018.03.03", "title": "Каракачанов: На 3-ти март няма русофили, няма русофоби, има българи"}
{"url": "https://www.24chasa.bg/novini/article/6745373", "text": "Министър-председателят Бойко Борисов получи поздравителни писма от премиерите на Руската Федерация и на Турция Дмитрий Медведев и Бинали Йълдъръм по случай националния празник на България – 140 години от Освобождението на България от османското иго. Това съобщиха от правителствената пресслужба.  В писмото руският премиер Медведев отбелязва подвига на руските войни и българските опълченци, сражавали се за свободата и независимостта на България. „Боевете на Шипка и при Плевен са станали част от нашата обща история, която трябва да пазим грижливо“, се казва още в поздравителното писмо. Дмитрий Медведев посочва, че активният двустранен диалог между България и Русия ще продължи да допринася за укрепване на руско-българското взаимодействие и ще създаде условия за насърчаване на нови перспективни проекти в различни сфери. В поздравителното писмо до българския премиер Бинали Йълдъръм изразява увереност, че настоящите отношения между България и Турция ще продължат да се развиват в полза на нашите народи и регион. „Следя със задоволство ефективната дипломация, която България прилага по време на председателството на Съвета на ЕС и съм удовлетворен от засиления диалог през последните месеци между двете правителства“, се казва още в писмото на турския премиер.", "date": "2018.03.03", "title": "Йълдъръм и Медведев поздравиха Борисов за националния празник на България"}
{"url": "https://www.24chasa.bg/novini/article/6745380", "text": "Заради повишението на температурите и снеготопенето кметът на София Йорданка Фандъкова разпореди да се наблюдава състоянието на реките и нивата на общинските язовири, съобщиха от Столичната община. Районните кметове трябва да осигурят наблюдение на критични места, дерета и речни корита в съответните райони, допълват от общината. Столичният инспекторат контролира дали уличните шахти са почистени. Четири екипа на Дирекция „Аварийна помощ и превенция” извършиха наблюдение на място на общинските язовири и реагират на сигнали. Към момента речните корита са с нормална проводимост, добавят от СО. Извършва се и контролирано изпускане на водни количества през основните изпускатели на язовирите „Иваняне”, \"Мърчаево\", \"Суходол\" и „Мрамор”. Наблюдават се водните нива в язовирите и се осигуряват необходимите свободни обеми. Проверяват се и водостоците на Южната дъга на Околовръстен път.", "date": "2018.03.03", "title": "Фандъкова разпореди да се следят нивата на реките и язовирите заради снеготопенето"}
{"url": "https://www.24chasa.bg/novini/article/6745358", "text": "Германските социалдемократи започват днес в 17 ч. берлинско време да броят бюлетините от референдума сред редовите партийни членове, които се произнесоха по въпроса дали партията да влезе в нова голяма управляваща коалиция с консервативния блок ХДС/ХСС на канцлерката Ангела Меркел, предаде ДПА, цитирана от БТА. 120 доброволци ще броят бюлетините в централата на партията \"Вили Бранд хаус\" в Берлин. Те ще оставят мобилните си телефони на входа, за да не бъде нарушавана тайната на вота при преброяването. Те ще имат на разположение машини за отваряне на пликовете, които обработват по 20 000 плика на час. В референдума имаха право да гласуват над 460 000 членове на Социалдемократическата партия. Гласуването по пощата приключи снощи в полунощ. Очаква се преброяването да продължи между 10 и 14 часа. Резултатите ще бъдат обявени утре следобед, посочва ДПА.", "date": "2018.03.03", "title": "Броят бюлетините от референдума на социалдемократите за коалицията с Меркел"}
{"url": "https://www.24chasa.bg/novini/article/6745386", "text": "Над 100 полицаи претърсват кварталите около Централния Мичигански университет, за да открият 19-годишния студент, заподозрян, че е застрелял родителите си в пансиона на кампуса, предадоха световните агенции. Вчера при стрелбата загинаха двама души. Стрелбата стана в деня, в който родителите пристигаха в университета, за да вземат децата си за едноседмична пролетна ваканция. Заподозреният се казва Джеймс Ерик Дейвис младши и според полицията той е въоръжен и опасен. Властите съобщиха още, че в четвъртък вечерта заподозреният е бил отведен от полицията на кампуса в болница заради здравословен проблем, вероятно свръхдоза.", "date": "2018.03.03", "title": "Американските власти все още издирват стрелеца от Мичиган"}
{"url": "https://www.24chasa.bg/novini/article/6745393", "text": " Свободата е привилегия, която трябва да бъде пазена, ценена и завещавана. Това каза в празничното издание на предаването „За честта и славата на България“ на Радио „Фокус“ председателят на НС Цвета Караянчева по повод 140 години от Освобождението на България. На днешния ден трябва да се говори с гордост и уважение за множеството българи, загинали за свободата ни. „Ако нямаш памет, нямаш бъдеще. Трябва да се учиш от миналото, за да градиш бъдещето. Трябва да помниш грешките на историята, за да може да не ги допускаш в годините напред и винаги трябва да мислиш за България, ако си истински патриот. Всеки българин, ако отдели по минута всеки ден да мисли за Родината, това са 6 милиона минути за България“, каза председателят. Цвета Караянчева добави, че понякога в различните периоди историята се тълкува по различен начин, но е важно историческите уроци да бъдат помнени.", "date": "2018.03.03", "title": "Караянчева: Свободата е привилегия, която трябва да бъде пазена, ценена и завещавана"}
{"url": "https://www.24chasa.bg/novini/article/6739086", "text": "Истинският християнин е най-доброто доказателство за истинността на християнството, гласи стара сентенция. Отец Павел Милушев, който служи в църквите “Св. Петка” в гр. Петрич и “Св. Димитър” - с. Коларово в Неврокопска света митрополия, обаче казва, че за да си вярващ, се изисква повече от това да си кръстен и да ходиш на църква по празници. Но пък все повече млади хора посещават храмовете и без повод. Свещеникът се надява голямата посещаемост в църквата да е по вяра, а не по традиция. “Не вярвам някой да не иска да бъде венчан или да кръсти детето си. Смятам, че около 95% от християните минават през тези тайнства”, казва отец Павел. Той е обещан на Бог година преди да се появи на този свят. Баща му иска да стане свещеник и дори кандидатства и учи в семинарията през 1975 г. “Но дали заради финансови причини, или членството си в БКП, не може да завърши”, разказва отец Павел. Вече баща на 3 момичета и 2 починали деца (момиче и момче), той дава обет пред Бог, че ако му се роди живо и здраво момче, ще го даде на църквата. Така на следващата година се появява Павел. “Аз благодаря на моя баща, че никога настойчиво не ми е говорил за неговия обет”, казва попът. Бащата на свещеника се занимава с търговия, за да изхранва децата си, а когато Павел става IV клас и пита баща си за каква професия е мечтал, баща му признава, че е искал да стане свещеник. “Тогава сякаш нещо се възпламени в мен и реших, че ще стана свещеник. Опитвах да се разсея и се питах дали това е за мен, но в VII клас тръпката се усили и реших да отида в семинарията, която тогава беше в Черепиш”, казва попът. Съдбата на баща му обаче сякаш се повтаря и при сина, който също не успява да завърши обучението си. Завършва средното си образование в друго училище, отслужва военната си служба и след това се връща в семинарията (вече в демократично време), за да сбъдне своята и бащината си мечта. През 1998 г. се жени, а в началото на 1999 г. е ръкоположен за свещеник. Сега синът му смело върви по пътя на вярата. Тази година завършва средното си образование в семинарията. Още 8-9-годишен казвал, че иска да стане свещеник. А след VII клас се явява на изпити. Участва и като клисар в църквата при баща си. “Аз като баща не мога да кажа, че не съм дал наставления. Човек като родител си казва тежката дума. Но той изпитваше силна вяра и години преди да тръгне да учи, участваше като клисар в църквата”. Когато синът му тръгва да учи в семинарията, отец Павел дава бащин съвет: “Казах му, че това е много тежък кръст. Той самият го вижда, защото му е пред очите. Да избира, или да е истински духовник или изобщо да не е”. “От наблюденията, които имам и посещаемостта в църквата Христос е във всеки един от нас. В зависимост от това кой колко дава той да се развива и да се проявява в делата му”, казва свещеникът. Но за вярата се изисква повече. За да си вярващ човек, не е достатъчно само да си кръстен. Но не може да си вярващ и да не си кръстен. Знаем, че вратата на вярата е светото кръщение. Чрез кръщението се привързва ангел хранител на всеки човек, но трябва ние да го усъвършенстваме вътре в себе си и именно делата ни правят християни. “Църквата го е казала: “По делата ще ги познаете”. Без кръщение с трикратно потапяне във вода и миропомазване обаче човек не е вярващ, дори и да ходи на църква. И само да постиш 40 дни не е достатъчно, а причастието след дългия пост е под въпрос. Има особеност и в това. “Винаги съм говорил в своите църковни служби и проповеди, че не е задължително да се причестиш, когато постиш. Всъщност, Причастието е огън, който изгаря греховете на хората, но само изповяданите. Ако някой грях не е изповядан, той не се изгаря”, обяснява свещеникът. И призовава вярващите християни, ако не са се изповядали, да не се причестяват. А за тези, които са решили да изповядат греховете си и да поискат опрощение за тях, могат да го направят по време на постите - когато се чувстват готови да се изповядат, а на първата служба след това се прави и причастието, за да се изгорят греховете. На практика пост без изповядване и причастие е обикновена диета. По време на постите и в някои дни от църковния календар църквата забранява венчания и кръщенета. Едно време са се венчавали вкъщи, на полето или в гората, сега са модерни т.нар. изнесени церемонии. Това обаче в никакъв случай не е по християнските правила. За ритуалите по време на пости има решение - само в изключителни случаи и само епархийският архиерей може да разреши венчание по негово усмотрение. У много родители, чиито деца се раждат на голям християнски празник, се поражда въпросът дали да кръстят детето си на светеца, чийто ден се отбелязва, или да сложат име, което са избирали преди това. Отец Павел не смята, че това е задължително, но казва: за да се избегнат съмнения и угризения в бъдеще. Бог създава децата, той ги обгрижва и знаем, че те принадлежат на Бога. На нас се дават, за да се възпитават”. А по повод смяната на религията и все по-честите бракове между хора от различни религии, което налага единият да премине във вярата на другия, свещеникът призовава: “Да молим Господ да не се случва човек да се отказва от християнството, защото горко на този, който бяга от Христос. Не бива никога да бягаме от него. Господ е един. Ние, човеците, го делим. А това не бива. Ако човек от друга вяра реши да се венчае за християнин, трябва да приеме християнството. Вярата не трябва да те задължава нищо, ти трябва да я почувстваш”. В разговорната реч често използваме думата анатемосване, но не влагаме верски и религиозен смисъл в това. Всъщност анатемосване означава отлъчване от църквата поради тежки провинения. “Ние не анатемосваме, това е на по-висша инстанция, аз само благославям”, казва с усмивка свещеникът. Строги догми в християнството обаче няма. В навечерието на Великденските празници свещеникът призовава християните да се обичат и да вярват, че Господ не е далече от нас. “Той винаги протяга Неговата милваща ръка. Когато Господ праща изпитания, той пак е до нас и ни следва по нашите пътеки. И се сещам за една песен, в която се говори, че Христос казал на една жена, че е с нея, а тя отвърнала: Но по пътеките видях само едни стъпки. А Господ отговаря: Да, защото аз те носех на ръце!”.", "date": "2018.03.03", "title": "Свещеник: Постите без изповед в църква са обикновена диета"}
{"url": "https://www.24chasa.bg/novini/article/6745405", "text": "Церемония по издигане на българския трибагреник се състоя пред паметника на Незнайния воин в София. На отбелязването на 140-тата годишнина от Освобождението на България в столицата присъстваха вицепрезидентът Илияна Йотова, министър Красимир Каракачанов и много други официални лица. В ритуала участваха и представителни подразделения на Националната гвардейска част и гвардейският представителен духов оркестър.                                                                                                                                                                                                                                                                                                                                        ", "date": "2018.03.03", "title": "Вижте церемонията по издигането на българския флаг в София (Видео, снимки)"}
{"url": "https://www.24chasa.bg/novini/article/6745396", "text": "С молебени за страдащия български народ Руската църква е формирала обществено мнение, повлияло за започването на Руско-турската война. Това каза руският патриарх Кирил за предаването „Събота 150“ по „Руската и българската православна църква имат много дълга история на братски отношения. Именно поради факта, че нашите народи в по-голямата си част са православни и имат много общо в културата и езика си, България винаги е била възприемана в Русия като братска страна и историята потвърждава тази теза“, посочи патриарх Кирил и изтъкна ролята на Руската православна църква при вземането на решението за освободителната за България Руско-турска война. „Бих искал да кажа, че руската църква, извършвайки молебени в почти всички църкви за страдащия български народ, е формирала такова обществено мнение, което е повлияло за вземането на политическото решение за започване на военни действия на Балканите. Ако я нямаше тази всенародна подкрепа, трудно е да се каже дали тогавашното руско правителство би направило тази жертва – десетки хиляди са загиналите, десетки хиляди са и инвалидизираните. Тази жертва е била обяснена с най-важния и силен аргумент – отдаваме живота си за нашите братя единоверци. Достатъчно е да кажем, че при възникването на българо-гръцката схизма, когато българската църква не е била признавана в семейството на поместните православни църкви, решаващият глас за признаването ѝ е именно на Руската църква. Мисля, че братските отношения между нашите две църкви са издържали проверката на времето“, каза още той и изрази надеждата си, че това влияе добре и на отношенията между българския и руския народ.", "date": "2018.03.03", "title": "Патриарх Кирил: България винаги е била възприемана в Русия като братска страна"}
{"url": "https://www.24chasa.bg/novini/article/6744752", "text": "Заминах буквално на шега, защото моите планове малко преди това бяха да кандидатствам в Консерваторията с пиано композиция, но уроците в този момент, които трябваше да следвам, за да успея да вляза, бяха много скъпи. И така в един момент на съмнение какво точно да правя се появи тази възможност. Спомням си, когато заминах - това е 2001 г., България беше извън ЕС и да заминеш за чужбина, беше все още сериозно предизвикателство. И си спомням, че ходихме с автобуси, защото тогава самолетите бяха много, много скъпи. И Животът ми там ме направи доста организирана, доста самостоятелна, доста дисциплинирана. Получих добър старт в живота, но някак си винаги съм се чувствала чужда там. Никога не успях да направя близки приятелства с немците и това със сигурност винаги много ми е липсвало. Това беше и една от основните причини да искам да се върна. През 2008-а започнахме с първия ни уебсайт, в който събираме предложенията на всички търговски вериги, вместо потребителите да ходят за всяка една от тях да разглеждат техните брошури и оферти. Ние ги агрегираме на едно място, където потребителят може да прави списъци за пазаруване, може да погледне работното време на определени търговски вериги или да види нейните предложения. Нашите амбиции към момента са фокусирани изцяло към Централна и Източна Европа, защото конкуренцията на западните пазари наистина е огромна. Компаниите, с които се конкурираме, са по 200-300 човека, с огромно финансиране. Докато ние вярваме, че можем да превземем и да бъдем най-добри в централните и източноевропейски пазари. Вярвам, че всяко едно от нещата, които съм правил в живота си, ми е помогнало да стигна там, където съм днес, и ще продължи да ми помага за още повече развитие. Понеже съм бил в Музикалното училище, пианото продължава и до ден-днешен да е част от живота ми. След това, когато бях в Белгия след това преминах да готвя заедно с главния готвач. И така може би над 7 г. бях в професионалната кухня, което пък ми помогна много да се запозная с това как да управлявам стрес, напрежение, множество задачи едновременно. България е нашата родина и тя има нужда от нас самите. Не можем да очакваме някой друг да направи тази промяна за нас. Да развиваш бизнес в България, със сигурност е едно прдизвикателство, но в същото време има и много плюсове. Ние сме малък пазар, който не е е толкова развит, което за мен означава само възможности. Има със сигурност вече много повече възможности, които може би не е имало преди. Аз, честно казано, също не съм била никога чак толкова привърженичка на това да остана тук, не съм мислила, че може да имам бъдещето, което имам, и живота, който имам в момента, и когато се върнах, бях с нагласата, че да, тук може би има някакви неща, които не са толкова окей. Много хора говорят негативно за България, но аз някак си реших, че ще се концентрирам върху положителните неща, които се оказват много повече.", "date": "2018.03.03", "title": "Огнян проби с приложение, което събира промоциите на всички търговски вериги"}
{"url": "https://www.24chasa.bg/novini/article/6745206", "text": "България чества 140 години от Освобождението си. По повод националния празник на страната във всички градове се организират чествания и тържествени зари. Трети март е денят на подписването на Санстефанския мирен договор през 1878 г. От 1396 до 1878 година България е била част от Османската империя. В резултат на победата на Русия в Руско-турската война през 1877-1878 г. страната придобива независимост. От руска страна договорът е подписан от граф Н. Игнатиев. По силата на Санстефанския договор, България се превръща в най-голямата държава на Балканите. В нейните граници влизат Южна Тракия (до Бяло море), цялата територия на Македония на югозапад и Добруджа на североизток. В западната част на страната е включена източната част на днешната Сърбия. Гражданите поставят венци и цветя на паметника на загиналите за освобождението на България руски, финландски и румънски войници. Възстановяването на българската държавност е потвърдено с Берлинския договор, като само формално до 1908 година Княжество България е трибутарно, но на практика е независимо от Портата. През лятото на 1878 г. в Берлин на конгреса на великите сили на Европа по настояване на Австро-Унгария и Англия, Санстефанският мирен договор е променен и границите на България са силно редуцирани. Няколко милиона българи остават извън независимата държава. Това води до приемането на българската национална доктрина - обединението на разбитите български земи от Берлинският договор. Десетилетия напред историята на страната е тясно свързана с тази доктрина.", "date": "2018.03.03", "title": "Честваме 140 години от Освобождението на България"}
{"url": "https://www.24chasa.bg/novini/article/6745250", "text": "\"Инерком България\" разпрати писмо до медиите, в което ги уведомява, че преговорите между „Инерком България” и „ЧЕЗ груп” относно възможността българската държава да закупи дялове в „ЧЕЗ България” ще се състоят от средата до края на следващата седмица в Прага. \"Веднага след приключването на преговорите ще получите информация за хода на разговорите и взетите решения\", съобщават от \"Инерком\". ", "date": "2018.03.03", "title": "Преговорите за ЧЕЗ ще се водят до края на другата седмица в Прага"}
{"url": "https://www.24chasa.bg/novini/article/6745280", "text": "Президентът на Турция Реджеп Таийп Ердоган заяви, че основната мишена на терористите от „Ислямска държава“, „Ал Кайда“ и „Боко Харам“ винаги са били мюсюлманите, предава Anadolu Agency, цитирана от Фокус. Турският президент даде съвместна пресконференция с президента на Мали Ибрахим Бубакар Кейта в столицата на африканската страна Бамако. Той разкритикува „закоравялото“ отношение на Западните страни спрямо тероризма и ги призова да бъдат „много по чувствителни“ в това отношение. „Всеки, които идентифицира терористичните групировки с определена религия или етническа принадлежност прави точно това, което те искат“, добави турският президент. Ердоган не пропусна да коментира и текущата военна операция срещу кюрдските формирования в Северозападна Сирия „Маслинова клонка“. Той съобщи, че до този момент са неутрализирани общо 2348 „терористи“, като освен това отново потвърди, че операцията ще продължи, „докато всички терористи в региона не бъдат ливкидирани“. Anadolu Agency коментира, че по време на визитата на турския президент в Мали, той е обсъдил няколко теми от двустранните отношения с местния си колега Кейта, като сред тях са енергетиката, инфраструктурното развитие, както и военното сътрудничество. Двамата лидери са подписали осем двустранни споразумение в различни сфери, включително спорт, образование, технологии, здравеопазване, енергетика, въглеводороди, миньорско дело и др.", "date": "2018.03.03", "title": "Ердоган: Основната мишена на терористичните групи са мюсюлманите"}
{"url": "https://www.24chasa.bg/novini/article/6745301", "text": "Британският премиер Тереза Мей категорично отхвърли възможността за втори референдум за Брекзит и каза, че неуспех при прилагането на решението от последния ще навреди на доверието на обществото в политиците, предаде ДПА, цитирана от БТА. Великобритания ще напусне ЕС както е планирано на 19 март 2019 г., каза Мей в интервю, публикувано днес в германския вестник \"Велт\", както и в други европейски издания. Тереза Мей каза, че огромно мнозинство от британските депутати са съгласни с нея. Въпреки това проучванията на общественото мнение показват, че обществената подкрепа за Брекзит намалява, а председателят на Европейския съвет Доналд Туск и председателят на Европейската комисия Жан-Клод Юнкер дадоха да се разбере, че Великобритания е добре дошла, ако пожелае да остане в блока. Британците гласуваха за излизане от съюза с 52 срещу 48 процента на референдум през юни 2016 г.", "date": "2018.03.03", "title": "Тереза Мей: Няма да има втори Брекзит, напускаме ЕС на 19 март 2019 г."}
{"url": "https://www.24chasa.bg/novini/article/6745322", "text": "Ако го нямаше 3 март, нас нямаше да ни има, нямаше да го има дори името България. Това каза за предаването „Тази събота” по  певицата Валя Балканска навръх националния ни празник. Тя и гайдарят Петър Янев повече от 20 години не спират да разпространяват българското у нас и по света. „Пеем „Горда Стара планина”, горда ще бъде, но народът е смачкан, трябва да се изправи на крака – да знае, като каже „Горда Стара планина”, да стои гордо. Този химн, когато го запееш, не трябва да си наведеш главата, а да стоиш гордо, защото без гордост я няма и родината, няма го и човечеството”, категорична е певицата. „Ние не знаем точно какво е герб, химн, знаме, какво точно означават, кога могат да бъдат използвани, защото се е случвало да ме карат да свиря химна с гайдата. Да, мога да го изсвиря, но не е това. Сърдим се, че децата не знаят как да се държат, когато пускат химна. Да, никой не ги е научил”, казва и гайдарят Петър Янев. „Когато видиш спортист да се изправи с медал и се засвири химнът, ти трябва да стоиш прав, мирно, аз дори плача”, признава Валя Балканска. „Много пъти ме питат: Валя, гордееш ли се, че си изпяла песента? Която и да певица да я беше изпяла, аз щях да стоя права, защото знам, че наша песен лети в Космоса. Не се гордея, че аз съм изпълнителката, но се гордея, че българска песен си намери мястото, защото България има много неща, които да покаже”, категорична е тя. „Трябва да ценим свободата си, и то много”, посочи още Валя Балканска. „За свободата трябва човек да се бори, тя не е даденост. И ако човек се бори, то неминуемо ще я цени, когато я има”, допълва Петър. Той пожела на всички наши сънародници да носят българското в себе си, защото сме наследници на един много древен и достоен народ. „Когато старопрестолна Плиска е била столица на България, градове като Лондон, Париж и Виена не са съществували. За съжаление обаче, на нашите дечица очичките само натам гледат в момента, защото сме слепи, затова трябва да прогледнем и да бъдем тук, да си подредим държавата и да живеем в рая, защото за мен това е раят на земята”, отбеляза той.", "date": "2018.03.03", "title": "Валя Балканска: Пеем „Горда Стара планина”, но народът е смачкан, трябва да се изправи на крака"}
{"url": "https://www.24chasa.bg/novini/article/6745303", "text": "Около 70 на сто от живеещите в столицата са били доволни от градските условия на живота си в София, отчита анализ на Евростат, посветен на удовлетвореността на европейците от качеството на живот в градската среда, която са обитавали през 2016 г. Отчита се, че София е единственият град у нас, който отбелязва значителен прираст на населението през последните години и в столицата живее около 20 на сто от общото население на страната, предава БТА. За последните години столицата е нараснала с около 400 хиляди души, което е промяна от близо +40%. През 1990 г. столицата е наброявала малко над 1 милион души, докато през 2016 г. живеещите в София-град вече са били около 1,4 млн. души. Варна е единственият друг град у нас, който е с положителна промяна в числеността на населението от плюс 10 на сто. Отчита се също, че поради значителната концентрация на жителите в столицата - София е и най-скъпият град в страната, като средният доход е варирал около 13 хиляди лева, а средният разход - около 12 хиляди лева. В София домакинствата са разполагали с над 650 хиляди жилища, но над 140 хиляди (или 22 на сто) са били незаети. Средната цена на сделките с жилищни недвижими имоти в София през първото тримесечие на 2016 г. е била 835 евро/кв. м , докато за същото тримесечие средната цена за жилище в сграда ново строителство е била 950 евро/кв. м. Средната цена на апартамент в София за същото тримесечие е била 79 800 евро, докато цената на жилища в сгради ново строителство е била около 90 000 евро. В Европа Най-висок дял от удовлетвореност от живота в градска среда е регистриран сред жителите на три австрийски града - Грац (85 на сто), Цюрих (83 на сто) и Виена (80 на сто), отчита европейската статистика на базата на статистически данни от близо 80 града в ЕС. Тези три града попадат и сред Топ 10 на най-скъпи градове в света. В същата класация София е на 184 позиция от общо 400 града в света. Сред градовете, в които гражданите на ЕС показват най-висока удовлетвореност от условията на живот са още Копенхаген - 78 на сто, френският Рен - също 78 на сто, Брюксел - 77 на сто, Женева - 76 на сто и др. Най-ниско ниво на удовлетвореност от условията на живот в градска среда е регистрирано в силно индустриализирания унгарски град Мишколц - 44 на сто, в гръцката столица Атина - 45 на сто и в Букурещ - 49 на сто, отчита Евростат. Тези три града са единствените в ЕС, в които повече от половината население е заявило, че не е доволно от условията си на живот. Според друг показател от анализа - най-лесно се намира работа в следните европейски градове: Прага, Мюнхен и Братислава. В другия край на скалата най-висок дял анкетирани заявяват, че е трудно да се намери работа в Палермо - 96 на сто, Наполи - 93 на сто, Торино, Атина и Малага - по 85 на сто и др. Париж е бил градът, в който най-висок процент жители са ползвали обществения транспорт - около 70 на сто, като всеки ден във френската столица са пътували повече от 1 млн. души, а Талин е регистриран като първият град в ЕС, който предоставя на всички свои жители безплатен градски транспорт.", "date": "2018.03.03", "title": "Евростат: 70% от софиянците са доволни от живота си в столицата"}
{"url": "https://www.24chasa.bg/novini/article/6745336", "text": "И тази година с подобаваща тържественост отбелязваме славната и паметна за всяко българско сърце годишнина от Освобождението на страната ни от иноверното османско иго. Това се посочва в Патриаршеското и синодално послание по случай 140 години от Освобождението на България.  Ето и цялото синодално послание по случай 140-годишнината от Освобождението на България:  Възлюбени в Господа чеда на светата ни Църква, С дълбока вяра в Бога и синовна благодарност към Него за Неговата велика милост и неизброимите Негови щедрости към нас – към нашата държава и към Православната ни Църква – и тази година с подобаваща тържественост отбелязваме славната и паметна за всяко българско сърце годишнина от Освобождението на страната ни от иноверното османско иго. Прекланяме се пред жертвения чутовен подвиг на Русия и православното войнство, отдало живота си за нас в Руско-турската освободителна война от 1877-1878 г., и въздигаме молитви и благодарения към небесата заради изгрялата на този ден, преди четиринадесет десетилетия наша свобода. Величаем неизповедимия Божи промисъл и скланяме глави пред подвига и пред паметта на загиналите десетки хиляди, знайни и незнайни воини, които оставиха костите си по бойните полета на войната, за да бъдем днес ние свободни, за да може православна България да гради сама и независима своето настояще и своите бъднини. В този паметен ден не забравяме и за нашите, български опълченци, които – рамо до рамо с освободителите – отдадоха и своя дял във великото дело на освобождението на Отечеството. С дълбока признателност си спомняме и за всички наши славни предци – апостоли на българската свобода, които не се примиряваха с робското положение на народа ни, и още с героичното Априлско въстание от пролетта на 1876 г. показаха на света, че дългите столетия на иноверното иго не са сломили непреклонния български дух. Пред всички тях и пред героичното наше опълчение и днес ние свеждаме глави и молим Всемилостивия Бог да ги приеме в Своето Царство, защото с жертвата си и с пролятата си кръв те доказаха, че българската свобода не е дошла за нас даром, но е била извоювана с решимостта и твърдостта на един древен и достоен, отхвърлящ всяка чужда зависимост и всяка историческа неправда народ. Православна България винаги ще помни и благоговейно ще почита стореното от всички свидни жертви на братските православни народи и на нашия народ, и от поколение в поколение ще предава разказа за величието на Христовия дух и героизма на православното войнство, проявен в битките при Свищов и Никопол, Велико Търново и Ловеч, Казанлък и Стара Загора, при Елена и особено при Шипченската и Плевенската епопеи. Завинаги в родовата ни историческа памет ще пребъдват и светлите образи на руските и българските духовници – архиереи и други, на Царя-Освободител Александър II, на генералите от непобедимата руска армия и на дейците на дипломатическия фронт, с чиито обединени усилия, на днешния ден, преди сто и четиридесет години бе поставен краят на петвековното робство и беше положено началото на новия и свободен живот на съвременна България. Днес – десетилетия след събитията от зимата на 1877-1878 г., – редом с дължимата благодарност и признателността ни към нашите славни освободители, ние не можем да не припомним, че нашето политическо освобождение бе резултат и естествен завършек на стореното от поколения родолюбиви наши предци, които мечтаеха и които работеха за достоен, свободен и независим живот на православния ни народ. Историческата ни памет ни повелява никога да не забравяме, че столетия наред за тази възжелана свобода радееха поколения наши предшественици: родолюбиво духовенство и просветни дейци, занаятчии и търговци, заможни и малоимотни. Не можем и не трябва да забравяме и за изключителната роля, която изиграха за съхраняването на православния български дух и нашите манастири, в които грижливо се пазеше нашата книжовност и родната ни памет, и които – в благоприятното за това време – отгледаха и възпитаха героите на църковно-освободителното ни движение. С дълбока благодарност и днес ние свеждаме глави пред родолюбивото българско свещенство, от което православният ни народ получаваше не само спасителните Тайнства на светата ни Православна Църква и наставления за вярата и благочестието, но и най-важните уроци по родолюбие и родова памет. Верен помощник на нашето родно православно духовенство в критичните години, предшествали нашето Освобождение, беше и руското православно духовенство, което – в ярка изява на братска любов към поробените си български братя – разгласяше истините за робската ни участ из цяла Русия. С дълбоко искрени и вдъхновяващи слова духовните пастири на православния руски народ изтъкваха вековните духовни и културни връзки на братските ни православни народи, подчертавайки решаващия български принос за градежа на руската духовност и държавност през Средновековието. Кулминация на тази братска помощ и подкрепа, и решаващ момент, определил някога хода на събитията и бъдещето на народа ни, бе прочувственото писмо, изпратено след кървавото потушаване на Априлското въстание от Екзарх Антим I към Петербургския митрополит Исидор, в което се описваше бедственото положение на народа ни и върху което Всеруският цар и самодържец Александър II Николаевич постави паметната си резолюция: „България да бъде освободена”! Братя и сестри, В памет на славната годишнина от Освобождението и в знак за продължаващото през годините наше братско в Христа общение, през настоящата година честванията на Трети март бяха уважени от официална делегация на братската Московска Патриаршия – представителство, оглавено лично от Светейшия Московски и на цяла Русия патриарх Кирил, и посещение, което е още една категорична изява на нашето църковно и народно единство и което удвоява радостта ни от днешния празник. Да молим Бога и да работим усърдно, щото това единство и тази наша братска в Христа любов никога да не оскъдяват, а да пребъдват във вековете и още повече да се задълбочават, защото животът на светата Православна Христова Църква е живот в единство и в братска любов, в споделена обща вяра, надежда и ценности – наш общ живот в Христа Иисуса, в лоното на Неговата света Църква, която Той основа за нас, за да живеем в нея заедно – в единство и в единомислие, и заедно да се спасяваме в нея. Да благоволи Бог над нашите Църкви и нашите братски православни народи, и да благославя от небесата всяко наше угодно Нему и доброполезно дело и всяко съвместно наше начинание, с което да оделотворяваме високото звание, към което ни е призвал не друг, а Сам Господ наш Иисус Христос (Еф. 4:1-4), Който пръв ни възлюби и отдаде Себе Си за всички нас и „за живота на света” (Иоан 6:51) – за да имаме живот и да го имаме „в изобилие” (Иоан 10:10). По случай 140 години от Освобождението отечески приветстваме и поздравяваме с тържеството на свободата всички верни чеда на Православната ни църква – в Родината и далеч от нейните предели, и молим Всеподателя за Неговото небесно благословение над скъпата ни майка България! Честит и благословен да бъде празникът на българската свобода!", "date": "2018.03.03", "title": "Св. Синод: Честит и благословен да бъде празникът на българската свобода"}
{"url": "https://www.24chasa.bg/novini/article/6745383", "text": "Предупрежденията на руския президент Владимир Путин към съюзниците на НАТО са „неприемливи“ и не допринасят за разсейване на напрежението, заявиха от Алианса, след като руския лидер представи новите руски разработки в сферата на ядреното въоръжение, предава Ройтерс, цитирана от \"Фокус\". Американската агенция припомня, че в четвъртък, ядосан от разширението на Северноатлантическия алианс на Изток към пост-съветското пространство, Путин предупреди, че всяко нападение срещу съюзниците на Русия ще се възприема като нападение срещу самата Русия и ще предизвика незабавна реакция. В отговор на това, говорителят на Алианса Оана Лунгеску излезе със съобщение, в което се казва, че речта на руския лидер е най-войнствената му от години и че тя не допринася за разсейване на напрежението, възникнало след присъединяването на Крим към Русия. „Заплашителните изявления на Русия срещу нашите съюзници са неприемливи и контрапродуктивни“, гласи изявлението на НАТО. Ройтерс коментира, че Кримската криза е дала нов смисъл на съществуването на Северноатлантическия алианс, но неговите ръководители настояват, че действията в Балтийския регион и Полша са отбранителни. „Не искаме нова Студена война или надпревара във въоръжаването“, подчертава Лунгеску, като посочва, че не НАТО, а Русия „провежда военни приготовления от Баренцово до Средиземноморско море“. „Както сме изяснявали многократно, ракетната отбрана на Алианса нито е замислена, нито е насочена срещу Русия. Тя защитава срещу балистични ракети, изстреляни извън евро-атлантическата зона“, твърди говорителят на Алианса, визирайки региона на Близкия Изток. В заключението на съобщението се посочва, че „подходът на НАТО към Русия е двукомпонентен: сдържане и отбрана, в комбинация със съдържателен диалог. Решени сме да постигнем резултати и по двете направеления“.", "date": "2018.03.03", "title": "НАТО: Предупрежденията на Русия към техните съюзници са неприемливи"}
{"url": "https://www.24chasa.bg/novini/article/6745418", "text": "Залогът на нашата истинска свобода е в това да не заменяме никога православната вяра със съмнителни и душепагубни учения и влияния. Това каза българският патриарх Неофит по време на Благодарствения молебен по повод честването на 140 г. от Освобождението на България от османско владичество, отслужен в храм- паметника \"Рождество Христово\" в град Шипка, предаде репортер на „Фокус“. „Радост, гордост и благодарност владеят сърцата ни в този празничен 3-ти март, когато цяла България чества 140-ата годишнина от своето Освобождение - радост от свободата, в която вече 140 години живеем, гордост, извикана от героичните събития, които си припомняме днес, и благодарност към Бога и към нашите освободителите, които пожертваха живота си заради нас, за да може отново българският народ да може да гради сам своите съдбини. Този храм, в който се намираме днес, остава и до днес един от паметниците на нашата българо-руска служба и на нашето православно единствено. Този храм, в основите на който лежат костите на хиляди български и руски войни, отдали живота си за свободата, ще продължава да ни напомня за чутовния подвиг на братска Русия и за онази любов, която нейните синове ни засвидетелстват. Затова нека в този паметен за всички нас ден и в памет на героите да съгряваме сърцата си с онази божествена любов, която, по думите Му, е свръзка на съвършенство. Нека никога да не забравяме стореното от нас и от нашите православни братя, да пазим като най-скъпоценно съкровище нашата православна вяра, и да не заменяме никога нейните вечни и непреходни истини със съмнителни, а често и с явни душепагубни учения и влияния. В това е залогът на нашата истинска свобода“, каза в словото си патриарх Неофит. „Господи Боже наш, ние достойните Твои роби, като сме се избавили от тежко многовековно робство с Твоята сила и с Твоя кръст, разнасяме благодарност и Те молим приеми като жертва тази благодарност към Твоето велико влияние. О, премилостиви Господи, продължи Своята милост, утвърди, Боже, Твоята Света църква, която си сътворил със скъпоценната Си кръв, и укрепи нашия народ, който си възлюбил, а на нас дай любов, траен мир, изобилие на земните блага, здраве и успяване в доброто. Отгони от нас всеки враг, умири света, за да доживеем всички ние, Божиите раби, благочестие, доволство, честност и правда. Удостой нас, Твоите раби, да те възпяваме, като казваме: „Слава тебе Боже, благодетелю наш во веки веков. Амин“, каза още патриархът, като след това прочете традиционната благодарствена молитва, с която винаги завършва Благодарственият молебен.", "date": "2018.03.03", "title": "Патриарх Неофит: Нека никога да не забравяме стореното от нас и от нашите православни братя"}
{"url": "https://www.24chasa.bg/novini/article/6745392", "text": "Украйна увеличи доставките на газ от европейски страни и успя да ликвидира възникналия дефицит на газ в енергийната система, заяви днес пред журналисти президентът Петро Порошенко, цитиран от ТАСС и БТА. \"От тази сутрин имаме увеличение на доставките на газ от Европейския съюз - от Полша, Словакия, Унгария. Целият дефицит е покрит\", каза Порошенко. Украинският министър на енергетиката Игор Насалик каза вчера, че дефицитът на газ е възникнал защото Украйна не е възобновила през март вноса на газ от Русия. Компанията Нафтогаз-Украйна вчера призова украинските граждани в близките дни да намалят потреблението на газ за отопление на жилищата, добавя ТАСС.", "date": "2018.03.03", "title": "Петро Порошенко: Украйна преодоля дефицита на газ"}
{"url": "https://www.24chasa.bg/novini/article/6745424", "text": "От пресцентъра на БСП-София честитят на всички българи националния празник на страната 3-ти март. Ето и цялото обръщение на Градския съвет на БСП-София: Преди 140 години, на 3-ти март 1878 г., в малкото градче Сан Стефано бе подписан мирен договор, който поставя край на Руско-турската война от 1877-1878 г. След петстотин години на потисничество, на гнет и мрак, на издевателства над българския народ, се възражда България. Възражда се, за да сбъднe вярата и надеждите на хилядите български юнаци и хайдути, на възрожденските будители и революционерите за свободна и суверенна държава, чиито народ определя посоките на развитието си както в политически, така в икономически и в духовен план. Започва своя път Третата българска държава, за да изведе българите към национални висоти през първата и през втората половини на ХХ век. Нашият народ, настоящите и бъдещите поколения на България, ще бъдат вечно признателни на руския народ, на руския държавен дух, на големите руски интелектуалци, които в навечерието на Освободителната война превърнаха българската кауза в кауза на Русия. Ще помним, че след зверското потушаване на Априлското въстание от 1876 г. единствената държава сред Великите сили, която тръгна да освобождава и да пролива кръвта си за независимостта на славянския и православен български народ бе Русия. Без руската саможертва нямаше да я има българската държава. В редиците на руските войски се вля българското опълчение, онези доброволци, които приеха своето участие в Освободителната война за синовен дълг пред България. Неслучайно именно българският народ възприе Руско-турската война от 1877-1878 г. като освободителна - във всяко освободено селище руските войни бяха посрещани с хляб и сол, с радостния звън на камбани и празнични литургии. Само няколко години след Освобождението във всеки български край бяха издигнати братски могили, поставени паметници и паметни плочи като знак на дълбоката ни признателност към руските братя. Гениални български поети и художници в свои класически творби възпяха героите на войната, паметните места на водените сражения - Шипка, Плевен, Шейново, Стара Загора, София, Пловдив. На 3 март, ние, българите, свеждаме глави пред подвига на руското войнство, на българските опълченци и на всички допринесли за Освобождението на България. Изкачваме връх Шипка, за да припомним, че на този свещен връх е изковано нерушимото братство между българи и руснаци от векове за векове. Пътят към свободата, висотата на Шипка, пепелищата в Стара Загора, обсадата на Плевен, непосилният преход през Стара планина за освобождението на София, са опора на историческата ни памет, част от националното ни осъзнаване и културна идентичност. Честит празник и нека пазим свободата! Да живей България!", "date": "2018.03.03", "title": "БСП-София: Нашият народ ще бъде вечно благодарен на руския"}
{"url": "https://www.24chasa.bg/novini/article/6745428", "text": "Министърът на туризма Николина Ангелкова честити националния празник 3-ти март в личния си профил във фейсбук. Ето и цялото пожелание на Ангелкова:  Честит Национален празник! Дълбок поклон пред паметта на героите, дали живота си в борбата за свободата на България. Нека живеем горди с историята ни и бъдем единни за по-доброто бъдеще на България . ", "date": "2018.03.03", "title": "Ангелкова: Нека живеем горди с историята и бъдем единни за по-добро бъдеще"}
{"url": "https://www.24chasa.bg/novini/article/6745441", "text": "Патриарх Неофит и патриарх Кирил пристигнаха на паметника \"Шипка\". Там ще бъде отслужена и заупокойна молитва в памет на загиналите воини от всички националности за Освобождението на България. \"Щастлив съм, с народно и патриотично съзнание, че този ден е върхът в нашата история и се прекланяме пред него. Имаме добри отношения с Негово Светейшество Кирил, споделихме си радости и трудности\", сподели патриарх Неофит. \"Честит празник! Днешният празник за мен е символ на свободата\", каза Румен Радев минути след като пристигна на паметника \"Шипка\". Днес в деня на Освобождението на България произнесохме молитви за геройски загиналите войници. 140 години ни отделят от Шипченската епопея, но всяко следващо поколение на православни християни открива наново историята на опълченците. Словото Божи гласи, че няма по-голяма от тази любов от тази, която е отдадена за свободата. Да се преклоним пред тях със съзнанието на непреходното значение на тяхното дело. Моля се с всичка сила, духовната връзка между нашите народи да остане неразрушима. Да запазим православните ценности. Това е един празник за българския и руския народ. Това заяви руският патриарх Кирил пред паметника \"Шипка\".", "date": "2018.03.03", "title": "Президентът Радев, патриарх Неофит и патриарх Кирил пристигнаха на Шипка (Снимки)"}
{"url": "https://www.24chasa.bg/novini/article/6745438", "text": "Германските власти са регистрирали най-малко 950 нападения срещу мюсюлмани и мюсюлмански институции, като джамии, през 2017 г., предаде агенция Ройтерс, като се позова на данни, представени на депутати от министерството на вътрешните работи. Министерството съобщи, че 33 души са били ранени при нападенията, предава БТА. Шейсет атаки са били извършени срещу джамии, при някои е била използвана кръв от прасета. Почти всички отговорни за нападенията са били десни екстремисти, показват данните.", "date": "2018.03.03", "title": "Най-малко 950 нападения срещу мюсюлмани в Германия през 2017 година"}
{"url": "https://www.24chasa.bg/novini/article/6745439", "text": "Арестуван е 19-годишният студент, заподозрян за убийството на родителите си в пансиона на Централния Мичигански университет, предадоха световните агенции, цитирани от БТА. Джеймс Ерик Дейвис-младши беше арестуван рано тази сутрин. Той бил забелязан малко след полунощ във влак, преминаващ до кампуса, се съобщава на сайта на отдела за извънредни комуникации на университета. Стрелбата в сградата \"Камбъл хол\" на университета стана в деня, в който родители пристигаха, за да вземат децата си за едноседмична пролетна ваканция. Над 100 полицаи, някои тежковъоръжени и в камуфлажни униформи, претърсваха кварталите край Централния Мичигански университет след нападението. Университетът съобщи, че двамата загинали са майката на заподозрения Дайва Дейвис и бащата Джеймс Дейвис старши, полицай на нещатна служба в чикагското предградие Белууд. В нощта преди нападението заподозреният бил отведен в болница, след като приел свръхдоза наркотици или е имал лоша реакция на приети психотропни вещества, обясни говорител на полицията на пресконференция. Засега не е известно как заподозреният се е снабдил с оръжие. Законите на Мичиган разрешават носенето на скрито оръжие, но Централният Мичигански университет забранява носенето на всякакви оръжия в кампуса. Стрелбите са често явление в САЩ, където броят на огнестрелните оръжия е равен на този на жителите, отбелязва АФП.", "date": "2018.03.03", "title": "Арестуваха 19-годишен студент, заподозрян, че е убил родителите си в Мичиган"}
{"url": "https://www.24chasa.bg/novini/article/6745495", "text": "Уважаема г-жо председател на НС, уважаеми Светейшества, ваши превъзходителства, уважаеми генерали, скъпи сънародници, събрали сме се днес на този див чутовен връх да почетем нашето минало. Под снега лежат много кости. След 140 години трудно някой ще каже кои са български и кои са руски, но от тях е съградено скелето на нашата свобода. Така започна словото на президента на Република България Румен Радев на паметника \"Шипка\". \"Шипка е капитал от историческо достойнство, който няколко хиляди доблестни мъже завещаха на нас и който ние не трябва да пилеем. Скъпи сънародници, вие бяхте тук дори когато политиците ги нямаше, защото с вашата почит вие скрепявате историческата истина, вие сте опълченците на историческата правда. Към вас е моята човешка благодарност\", допълни Радев. \"Благодаря на Негово Светейшество Неофит и на Негово Светейшество Кирил за мъдрите думи, за признателността и за християнския дух, който помни но и прощава, който възвишава човека. Тъй както хекатомбата на Шипка отвори вратите на нашето Освобождение. Вечна признателност към героите на Цар Освободител! Да живее България!\", каза още Радев.", "date": "2018.03.03", "title": "Радев: От костите, които лежат под снега при Шипка, е съградено скелето на свободата ни"}
{"url": "https://www.24chasa.bg/novini/article/6745462", "text": "От пресцентъра на ДПС честитиха националния празник на България 3-ти март. Ето и цялото обръщение на партията: 3 март е символ на Свободата и обединението, на героизма и саможертвата. Символ на една силна нация, която заема достойно място в европейската и световната политика. 3 март е символ на нашата вярност към държавността и демокрацията, европейските и общочовешки ценности. Днес, повече от всякога, България има нужда всички заедно да укрепваме държавността, правата и свободите на всички български граждани. Достойнството на един народ се измерва с отношението му към историята и поуките от нея. Те ни задължават да бъдем заедно днес и да реализираме идеала на Левски за българската държава.", "date": "2018.03.03", "title": "Карадайъ: 3 март е символ на нашата вярност към държавността и демокрацията"}
{"url": "https://www.24chasa.bg/novini/article/6745503", "text": "Министър-председателят Бойко Борисов изпрати писма до премиерите на Полша, Румъния, Черна Гора, Молдова и Украйна, в които отбелязва благодарността на българската държава и българския народ за участието на техни сънародници в Руско-турската освободителна война 1877-1878 г. Това съобщиха от правителствената информационна служба “По случай честването на 140 години от Освобождението и Националния празник на Република България 3 март си спомняме с дълбока признателност и отдаваме почит към паметта на всички воини, загинали за свободата на България”, посочва българският министър-председател. Той подчертава, че страната ни високо цени историческите връзки и традиционното сътрудничество през годините с държавите, чиито представители са участвали в нейното освобождение. Борисов изразява увереността си, че сътрудничеството и ползотворните контакти с тях ще продължат да се развиват в дух на приятелство, в името на добруването на хората.", "date": "2018.03.03", "title": "Борисов: Ценим сътрудничеството с държавите, които са участвали в Освобождението ни"}
{"url": "https://www.24chasa.bg/novini/article/6745527", "text": "В телефонен разговор с президента на Финландия Саули Нийнистьо министър-председателят Бойко Борисов изрази признателността на българския народ за финландското участие в освобождението на страната ни през 1878 г. „България няма да забрави 900-те финландски воини, участвали в Руско-турската освободителна война, нито техният героизъм, проявен в най-важните за хода на бойните действия сражения“, каза Борисов. Президентът Нийнистьо поздрави премиера Борисов за Националния празник. Той разказа, че най-известният военен марш в страната е посветен на Руско-турската освободителна война и всеки финландец го знае. В разговора двамата лидери подчертаха добрите отношения между България и Финландия. Президентът Нийнистьо поздрави българския министър-председател и правителството за успешното водене на Председателството на Съвета на ЕС и приветства фокуса, който се поставя върху развитието на Западните Балкани.", "date": "2018.03.03", "title": "Борисов благодари на Финландия за участието им в Руско-турската война"}
{"url": "https://www.24chasa.bg/novini/article/6745722", "text": "„Честит празник, българи. С възхищение и почит днес прекланяме глава пред българските опълченци, руските герои и воините на други народи, проляли кръвта си за нашето Освобождение от турско робство. Шипка пази спомена за храбростта и силата на родолюбието.” Това каза лидерът на БСП Корнелия Нинова, която бе на връх Шипка по повод 140-та годишнина от Освобождението на България, съобщават от пресцентъра на партията. „Тук сме, за да отдадем заслужено признание към подвига на онези, които сътвориха този най-висок символ на свободата ни. Но свободата на един народ не е само уважение към миналото. Тя е необходимост и в настоящето. Необходимост да мислим свободно, да говорим свободно, смело да се изправим срещу несправедливостите днес. За свободата се воюва всеки ден. И не поотделно, а заедно. Нека заедно потърсим Единението в името на това да бъдем свободни хора и в името на независимостта от чужди интереси на Отечеството”, каза още лидерът на БСП Корнелия Нинова.", "date": "2018.03.03", "title": "Нинова от връх Шипка: Свободата е необходимост и в настоящето (Снимки)"}
{"url": "https://www.24chasa.bg/novini/article/6745729", "text": " Президентът на Азербайджан Илхам Алиев изпрати поздравителна телеграма до българския си колега Румен Радев по случай 3-и март, предава азербайджанската Trend News. „Поздравявам от цялото си сърце вас и вашия народ по случай националния празник на България“, се казва в писмото на президента Алиев, предава Фокус. Той е изразил увереност, че традиционно приятелските отношения между Азербайджан и България ще продължат да се развиват в полза на интересите на двата народа. „На този забележителен ден, аз ви пожелавам всичко най-добро, а на приятелския народ на България пожелавам дългосрочен мир и просперитет“, се добавя в поздравлението на Алиев.", "date": "2018.03.03", "title": "Илхам Алиев към Румен Радев: Поздравявам ви от цялото си сърце за празника днес"}
{"url": "https://www.24chasa.bg/novini/article/6745741", "text": "Доктор Иван Димитров, началник на рентгеновото отделение в УМБАЛ-Пловдив, е задържан за убийството на Жоро Джевизов с прякор Плъха. Той беше открит вчера, застрелян върху автомобил до Областната администрация. Криминалисти са извършили разпити и са установили, че извършител е медикът. В неговата къща Плъха е влязъл посред нощ да краде заедно със свой съучастник. Лекарят ги е усетил и предприел защита, тъй като съпругата му и децата му по това време спели.  Джевизов го намушкал с нож в крака, а другият бандит побягнал. Лекарят стрелял по Плъха и го улучил в гърдите. Пред разследващите обяснил, че пистолетът не бил негов, а изхвърлен от съучастника на Плъха. Според съседи, докторът е много ерудиран и културен човек. Срещу него е образувано досъдебно производство, задържан е за 24 часа в ареста и предстои прокуратурата да му повдигне обвинение. Плъха е с 9 присъди за кражби. ", "date": "2018.03.03", "title": "Задържаха пловдивски лекар за убийството на Жоро Плъха"}
{"url": "https://www.24chasa.bg/novini/article/6745755", "text": "Екипите на пожарната са в готовност, ако се стигне до наводнения заради топенето на снега у нас. Това съобщи вътрешният министър Валентин Радев. Той апелира към хората да бъдат внимателни заради ледените висулки по сградите, предава  В МВР няма информация за възможни наводнения, но въпреки това превантивни мерки са взети. Валентин Радев каза: „Няма да има наводнения, но ако има, то ще бъде по поречието на големите реки в Югоизточна България, надолу към Турция - Марица, Тунджа, евентуално. Готови сме за това. Главна дирекция \"Пожарна безопасност и защита на населението\" навсякъде са разположили сили, включително и тежки автомобили.“ Вътрешният министър апелира към хората в градовете да се обадят на пожарната, ако видят опасни ледени висулки, които не могат да бъдат премахнати от сградите. „Висулки навсякъде. На всички частни сгради отговорни са собствениците на сградите и домоуправителите. Ако е възможно да изчистят тези ледени висулки, които са по около два метра“. През трите почивни дни ще има засилено полицейско присъствие. „Цялата полиция отново ще разположи отново, както го прави обикновено, по магистралите и по главните пътища автомобилите с пуснати лампи, навсякъде по магистралите по два автомобила от Областна дирекция, които ще помагат за движението.“, каза още министър Радев. Същевременно столичният кмет Йорданка Фандъкова нареди да се наблюдават нивата на реките и общинските язовири заради повишаването на температурите и топенето на снега. Проверява се и проводимостта на шахтите по улиците на София. От общината допълват ,че към момента се изпуска вода от язовирите \"Иваняне\", \"Мърчаево\" , \"Суходол\" и \"Мрамор\".", "date": "2018.03.03", "title": "В. Радев: Пожарната е в готовност, ако се стигне до наводнения заради снеготопенето"}
{"url": "https://www.24chasa.bg/novini/article/6745747", "text": "\"Денят на Националния празник е ден за дълбок поклон пред героите от Руско-турската Освободителна война. Ден е и за поклон пред българската история. Нека не пренаписваме собствената си съвест в безплодни спорове кое е началото на новата българска държава. Сан Стефано, Съединението, Независимостта не са дати от календара или само събития, те са част от нелеката съдба на поколения българи по пътя към свободата и националното единение. Това са дати на национално самочувствие\". Това заяви вицепрезидентът Илияна Йотова на церемония по отбелязването на 140 години от Освобождението на България пред Паметника на опълченеца в София, съобщават от прессекретариата на президентството.  \"Българското опълчение е най-категоричното свидетелство, че един народ, въпреки петте века робство, е жив, ще воюва с цената на всичко за свободата си и ще изгражда нация и държава\", отбеляза вицепрезидентът. Илияна Йотова определи като нелепи твърденията, че сме получили даром свободата си. \"Именно тук е мястото да кажем, че никой няма право да посяга на паметта на тези, които оставиха костите си пред Стара Загора, на Орлово гнездо, Шипка и Шейново, и на онези, които отделяха от хляба на децата си, за да ги нахранят, почувствали свободата\", подчерта Илияна Йотова. Вицепрезидентът отбеляза, че подвигът на опълченците не би бил възможен без духовната мощ на Българското възраждане, без духовната подкрепа на православната църква, без неописуемата жажда за свобода, любовта към отечеството и отчаяната смелост на потопеното в кръв Априлско въстание. \"Свеждаме глава в знак на поклон пред опълченците, чиито имена историята не запомни, но завинаги нарече герои, светци и мъченици. Този завет получихме от родителите си, този завет оставяме на децата си\", заяви Илияна Йотова пред стеклите се да отдадат почит пред Паметника на опълченеца хора. По-рано вицепрезидентът присъства на церемонията по издигането на националното знаме на Република България пред Паметника на Незнайния воин, в която участваха заместник министър-председателят по вътрешен ред и сигурност и министър на отбраната Красимир Каракачанов и началникът на отбраната генерал-лейтенант Андрей Боцев.", "date": "2018.03.03", "title": "Йотова: Трети март е дата на национално самочувствие (Снимки)"}
{"url": "https://www.24chasa.bg/novini/article/6745761", "text": "Четирима души са били предупредени с протоколи от МВР заради публикации в интернет, засягащи руския патриарх Кирил, който е на посещение в страната. Сигналът до МВР е бил подаден от Националната служба за охрана и визира публикация в социална мрежа, предава  . Екипите на полицията са посетили четиримата автори. Към момента не са предприети други действия срещу тях. По случая с публикациите в интернет е работил и секторът за киберпрестъпност към ГДБОП.", "date": "2018.03.03", "title": "МВР предупреди 4-ма с протоколи заради\nпубликации в интернет за патриарх Кирил"}
{"url": "https://www.24chasa.bg/novini/article/6745763", "text": "Гърция не планира да размени двамата задържани по-рано тази седмица гръцки войници за осемте турски военни, намиращи се в страната и обвинявани от Анкара за участие в неуспешния опит за преврат от лятото на 2016 г. предава Франс прес, цитирана от Фокус. „Това е чиста фантазия. Ние не сме във война с Турция за да правим размяна на затворници“, заяви Катругалос пред журналисти в събота. „Това не е нетипичен епизод. Такива инциденти стават по границата“, добави още гръцкият дипломат. Двамата войници, лейтенант и сержант, бяха арестувани в четвъртък, след като по данни на Атина са преминали по невнимание границата заради лошото време. По-рано бе съобщено, че двамата ще бъдат обвинени в шпионаж, но това бе опровергано впоследствие. Това е поредният инцидент, който допринася за покачване на напрежението между Атина и Анкара в последните месеци, след като турски военен кораб блокира проучванията за добив на газ край Кипър. Турция освен това иска екстрадирането на осем свои войници, намиращи се на територията на Гърция, които според Анкара са участвали в опита за преврат от месец юли 2016 г. Атина отказва да ги предаде с мотива, че в родината си на тях няма да им бъде даден честен процес.", "date": "2018.03.03", "title": "Гърция: Не планираме да разменим задържани гръцки войници за 8-те турски"}
{"url": "https://www.24chasa.bg/novini/article/6745783", "text": "Министър-председателят Бойко Борисов проведе телефонни разговори с премиерите на Украйна и на Полша Володимир Гройсман и Матеуш Моравецки. В тях Борисов изказа признателност за участието на украинци и поляци във войната за българското освобождение през 1877-1878 г. Това съобщиха от пресцентъра на Министерския съвет. Гройсман и Моравецки поздравиха българския си колега по случай националния празник на страната ни и пожелаха успех и благоденствие на българите. Полският премиер отбеляза, че и неговият народ отбелязва днес празника във Варшава. „За нас българското освобождение и битките, в които са участвали нашите войници, са изключително важни. Нашите народи винаги са си помагали и подкрепяли в трудни времена“, каза Моравецки. Той благодари на българския премиер за активната работа на България по време на председателството на Съвета на ЕС и каза, че разчита на него за поддържането на конструктивния диалог по темите от европейския дневен ред, особено за взимане под внимание на позицията на държавите от Централна и Източна Европа при предстоящите преговори за европейския бюджет. Украинският премиер увери Бойко Борисов, че доставките на транзитен газ, които минават през Украйна, не са застрашени и потокът продължава да бъде стабилен.", "date": "2018.03.03", "title": "Премиерите на Украйна и Полша поздравиха Борисов за националния ни празник"}
