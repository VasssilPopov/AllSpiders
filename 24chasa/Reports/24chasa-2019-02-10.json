{"url": "https://www.24chasa.bg/novini/article/7291459", "text": "Земетресение с магнитуд 5,2 беше регистрирано в южната част на Иран, при което бяха ранени петима души, предаде Асошиейтед прес, като се позова на агенция ИРНА. Трусът е засегнал село Лафт на остров Кешм, на около 1100 километра южно от столицата Техеран, предава БТА. Пострадалите хора са приети в болница. Земетресението е нанесло щети на няколко сгради.", "date": "2019.02.10", "title": "5-има пострадаха при земетресение в Иран"}
{"url": "https://www.24chasa.bg/novini/article/7291411", "text": "Бомба избухна в жилищен район в южните покрайнини на Стокхолм, предава sputniknews.com. Жителите на съседните сгради са евакуирани. Полицията, която разследва на място, твърди, че това е \"изолиран инцидент\" и няма опасност от по-голяма заплаха. Според местно радио взривът е избухнал в 3:03 местно време (14:03 по Гринуич). По непотвърдена информация човекът, задействал бомбата, е загинал при избухването й. ", "date": "2019.02.10", "title": "Бомба избухна в жилищен район в Стокхолм"}
{"url": "https://www.24chasa.bg/novini/article/7291252", "text": "За да не будят малчуганите в детските градини, сирените за ранно предупреждение и оповестяване да се тестват в 11 ч, а не в 13 ч, както досега. Това предложение до правителството е направил вътрешният министър Младен Маринов. Промяната ще стане чрез изменение и допълнение на наредбата за условията и реда за функциониране на националната система за ранно предупреждение. Тя е качена за обществено обсъждане в портала  а крайният срок за нови предложения е 7 март. По-голяма част от сирените са разположени върху детски градини и ясли и по това време децата спят. В МВР често имало сигнали, че годишните тестове - в първите работни дни на април и октомври, будят децата и причиняват стрес на гражданите. Тези сигнали ще спрат или поне намалеят значително с промяната на часа, се отбелязва в мотивите. ", "date": "2019.02.10", "title": "Сирените няма да будят вече децата"}
{"url": "https://www.24chasa.bg/novini/article/7291297", "text": "Националната агенция за приходите и бизнесът ще обсъждат днес подмяната на касовите апарати, съобщиха от НАП в края на миналата седмица. Засега от приходната агенция не обмислят удължаване на сроковете. До 31 март всички фирми, регистрирани по ДДС, трябва да имат нов софтуер на фискалните си устройства. Компаниите, които нямат такава регистрация, т.е. имат оборот под 50 000 лв., трябва да сменят устройствата за отчитане до 30 юни. Търговските вериги и големите обекти, които използват софтуер за управление на всички фискални устройства в обектите си, трябва да ги подменят до 31 декември. През последната седмица от работодателски организации и от сдружения на търговци идват предупреждения за готвени протести на 18 февруари, ако приходната агенция не удължи сроковете за всички до края на годината. До решението за подмяна на касовите апарати се стигна, след като при множество проверки на данъчните се оказа, че средно бюджетът на година губи около 330 млн. лв. от укрити обороти. Повечето от тях са скрити с помощта на софтуерни системи, които се манипулират. Според изчисленията на данъчните от около 400 000 касови апарата, на подмяна подлежат половината - 220 000. Останалите могат да продължат да работят, но с подмяна на софтуера. ", "date": "2019.02.10", "title": "НАП обсъжда с бизнеса новите касови апарати"}
{"url": "https://www.24chasa.bg/novini/article/7291443", "text": "Специални полицейски сили бяха изпратени в подземен паркинг в германския град Франкфурт, след като човек забелязал група маскирани мъже, които очевидно носели полуавтоматични оръжия, предаде ДПА. Полицията заяви днес, че мъжете всъщност снимали музикален видеоклип. Случката се разиграла в петък. Специалните сили били изпратени на мястото от различни части на града, но се оказало, че 20-те човека на паркинга участвали в снимането на рап клип, предава БТА. Те трябвало да спрат снимките и може да се наложи да платят за изпращането на специалните сили, тъй като не били уведомили предварително полицията, въпреки че поискали разрешение от службата по обществен ред, каза полицейски говорител. Органите на реда не уточниха какви \"оръжия\" са използвали всъщност рапърите при снимането на видеото.", "date": "2019.02.10", "title": "Маскирани рапъри привлякоха вниманието на полицията, снимали клип с оръжия във Франкфурт"}
{"url": "https://www.24chasa.bg/novini/article/7291371", "text": "Турция ще намали до нула данъка върху добавената стойност (ДДС) на книгите, списанията и вестниците със закон, който предстои да бъде обсъден в парламента следващата седмица, заяви днес президентът Реджеп Тайип Ердоган, цитиран от Ройтерс. Решението има за цел да направи книгите и печатните медии по-достъпни, както и да подкрепи издателите, които са ощетени от дигитализирането на тази индустрия, заяви Ердоган, цитиран от БТА. \"Прилагането на нулева ставка на ДДС върху книгите и периодичните издания ще бъде обсъдено в рамките на закон в парламента тази седмица\", заяви Ердоган. \"Вече няма да има ДДС на книгите, вестници, списанията\", добави той. Турците от миналата седмица купуват книги, списания и вестници с нулево ДДС, ако покупката е направена директно от лицензиран издател или от неговия сайт. Редовен 8-процентен данък се прилага върху печатните медии и книгите, купувани от книжарниците или други търговски обекти. Общо 1,66 милиарда бройки печатни издания са разпространявани в Турция през 2017 г., като над 90 процента от тях са били вестници, сочат официални данни. Общо 58 027 книги са публикувани през 2017 г., показват още данните.", "date": "2019.02.10", "title": "Ердоган: Турция освобождава от ДДС \nкнигите и печатните медии"}
{"url": "https://www.24chasa.bg/novini/article/7291375", "text": "Преговорите между американски конгресмени по проблеми за сигурността по границите, водени с цел избягване на ново спиране на дейността на правителството, забуксуваха по въпроса за политиката за задържане на имигранти, съобщи републиканският сенатор Ричард Шелби, цитиран от Ройтерс. Усилията в Конгреса на САЩ за решаване на безизходицата по въпроса за финансирането на сигурността по границата се увеличиха в петък и продължиха през уикенда. Специална работна група се очаква да постигне споразумение до утре, предава БТА. Една от пречките е искането на демократите да се финансират по-малко легла за настаняване на задържани от имиграционните и граничните власти, отколкото иска администрацията на президента Доналд Тръмп. Републиканците искат да увеличат този брой, като част от усилията си да ускорят депортирането на имигранти.", "date": "2019.02.10", "title": "Преговорите между конгресмени в САЩ за сигурността по границите забуксуваха"}
{"url": "https://www.24chasa.bg/novini/article/7291386", "text": "Откраднаха скулптури, метални заготовки и машини от ателие на художника Ставри Калинов. За кражбата той разбира вчера. По негови думи липсват стотици скулптури и пластики с различна големина - от 10 см до 1 м, изработени най-вече от месинг и бронз. От МВР разследват кражбата, но не разполагат със снимки на откраднатите произведения. \"Там ми е животът, 25 години от живота ми унищожиха. Но все пак са откраднали само метал, но и той е много\", сподели пред Би Ти Ви разочарованието си художникът. ", "date": "2019.02.10", "title": "Откраднаха скулптури на художника Ставри Калинов"}
{"url": "https://www.24chasa.bg/novini/article/7291395", "text": "Голям пожар е избухнал тази вечер на входа на пловдивското село Войводиново в цех за месо, съобщиха от полицията. Сигналът е получен в 18:30 часа. По първоначални данни пламъците са избухнали в помещение за преработка и пакетаж. Цялата база на предприятието е на площ 10 декара. Няма пострадали хора.  14 екипа огнеборци са в момента на място и се опитват да потушат огненото бедствие. Там е изпратен и екип, който замерва чистотата на въздуха. ", "date": "2019.02.10", "title": "Голям пожар във Войводиново, 14 екипа го гасят"}
{"url": "https://www.24chasa.bg/novini/article/7291406", "text": "Белият дом не отхвърли днес вероятността от евентуално ново спиране на работата на правителството, ако до 15 февруари не бъде постигнато споразумение с демократите за финансиране на стената, която президентът Доналд Тръмп иска да издигне на границата с Мексико, предаде Франс прес. \"Спирането на работата на правителство на теория все още е на масата. Не искаме да се стига дотам, но тази опция все още е отворена за президента и ще остане такава\", заяви по Фокс нюз вр. и. д. главен секретар на Белия дом Мик Мълвейни, предаде БТА. На 25 януари беше постигнато споразумение за слагане край на частичната парализа на американските агенции след 35 дни спиране на дейността - рекордно дълъг период в историята на САЩ. То предвиждаше финансиране на съответните федерални служби до 15 февруари, а ако дотогава не бъде постигнат консенсус, е възможно ново спиране на дейностите. Усилията в Конгреса на САЩ за решаване на безизходицата по въпроса за финансирането на сигурността по границата се умножиха в петък и продължиха през уикенда, отбелязва Ройтерс. Специална работна група се очаква да постигне споразумение до утре. Една от пречките е искането на демократите да се финансират по-малко легла за настаняване на задържани от имиграционните и граничните власти, отколкото иска администрацията на президента Доналд Тръмп. Републиканците искат да увеличат този брой в усилията си да ускорят депортирането на имигранти.", "date": "2019.02.10", "title": "Белият дом не отхвърля ново спиране на работата на правителството"}
{"url": "https://www.24chasa.bg/novini/article/7291397", "text": "5-тима са в ареста в Павликени след разпра между два цигански клана в град Бяла черква. Екшънът се разиграл около обяд в неделя, а за да се избегне ескалация на напрежението в града има засилено полицейско присъствие, казаха от ОДМВР - Велико Търново. Сигналът за свадата е получен в полицията в 13.30 ч. в неделя.  На място веднага пристигнали екипи на районното в Павликени. На редакционният телефон на в.\"24 часа\" местен жител сигнализира, че бил нападнат в дома си от мъже с джипове. Според неговата версия, се заформило меле и имало дори ранени полицаи.  Информацията бе опровергана от Областната дирекция на МВР. Ранени и пострадали в разпрата между циганските родове няма, нанесени са материални щети - изпотрошени са прозорците на къща. На мястото текат процесуално следствени действия. Изясняват се причините за напрежението между циганите и останалите участници в инцидента, казаха от пресцентъра. Пост на униформени ще остане в Бяла черква цялата нощ.", "date": "2019.02.10", "title": "Петима задържани след циганска свада в град Бяла черква"}
{"url": "https://www.24chasa.bg/novini/article/7291283", "text": "Протестиращи пред президентството поискаха оставката на държавния глава Румен Радев. Поводът е позицията му за Венецуела и сравнението, което направи с България и твърдението им, че \"нарекъл България блато\", предава  . Причините за протестиращите са свързани и с цялостното поведение на Румен Радев и убеждението им, че държавният глава заема \"проруски\" позиции. Протестиращите твърдят, че са се самоорганизирали в социалните мрежи и искат не импийчмънт, а оставка.", "date": "2019.02.10", "title": "Протестиращи искат оставката на Румен Радев заради позицията му за Венецуела"}
{"url": "https://www.24chasa.bg/novini/article/7291213", "text": "Не можем да мислим за устойчиво развитие без солидарност, заяви папа Франциск в послание до Световната правителствена среща на върха в Дубай. Във видеопосланието от Ватикана папата поздрави участниците във форума и припомни за посещението си в Обединените арабски емирства миналата седмица. \"Видях една модерна страна, която гледа към бъдещето, без да забравя за корените си\", заяви Светият отец. \"Видях също как дори в пустинята цветята поникват и растат. Завърнах се у дома с надеждата, че много пустини по света могат да разцъфнат така\", добави той, цитиран от БТА. Обръщайки се към участниците в срещата, той заяви, че мисли за тях и техните ангажименти през тези дни. \"Вие сте изправени пред фундаментални въпроси, включително политически предизвикателства, икономическо развитие, опазване на природата и използването на технологиите. \"Не можем истински да говорим за устойчиво развитие без солидарност\", изтъкна папа Франциск, който пожела Бог да благослови ангажимента на участниците в срещата \"за по-справедлив и благоденстващ свят\".", "date": "2019.02.10", "title": "Папа Франциск: Не можем да мислим за устойчиво развитие без солидарност"}
{"url": "https://www.24chasa.bg/novini/article/7291320", "text": "Полша взе решение да закупи от САЩ двайсет пускови установки за ракетната система ХАЙМАРС (HIMARS) заедно с въоръжението, съобщи днес министърът на националната отбрана Мариуш Блашчак, цитиран от ТАСС. Споразумението ще бъде подписано в сряда. За цялата система Полша ще заплати 414 милиона долара, предава БТА. ХАЙМАРС (високомобилна ракетно-артилерийска система - High Mobility Artillery Rocket System) е ракетна система, способна да поразява цели на разстояние до 300 километра. Ракетната установка се разполага върху брониран лекотоварен автомобил.", "date": "2019.02.10", "title": "Полша ще купи от САЩ ракетна система за 414 млн. долара"}
{"url": "https://www.24chasa.bg/novini/article/7291329", "text": "Докато няма осъдени за тежката катастрофа на автомагистрала „Струма“, пострадалите няма да могат да получат застрахователни обезщетения, съобщи днес пред   Владимир Тодоров от Асоциацията на пострадалите при катастрофи. Преди пет дни при верижна катастрофа на магистралата загина един човек, а 10 бяха тежко ранени. Като причина за тежкия пътен инцидент се посочва гъстата мъгла, образувала се в района рано сутринта. Владимир Тодоров прогнозира в предаването „Хора, пътища, автомобили“, на програма „Хоризонт“, че установяването на вина и съдебните процедури ще продължат с години. „Тази присъда трябва да влезе в сила, т.е. имаме триинстанционен наказателен процес. Като той приключи чак тогава всички пострадали техни близки могат да претендират обезщетение за претърпените болки и страдания за имуществени щети и за пропуснатите ползи“, каза той.", "date": "2019.02.10", "title": "Без осъдени за катастрофата на „Струма“, пострадалите няма да получат обезщетения"}
{"url": "https://www.24chasa.bg/novini/article/7291331", "text": "Жители на Венецуела са станали очевидци на падане на неидентифициран светещ обект, който се предполага, че е метеорит. За това съобщава в. \"Универсал\", цитиран от ТАСС. Инцидентът станал вчера около 19.30 часа местно време (0.30 часа бълг. време днес). Обектът в небето е бил видян от жителите на Каракас, както и в северните щати Карабобо и Арагуа. На видеозаписи, разпространени в социалните мрежи, се вижда как тревата се запалва на мястото на падането в околностите на град Валенсия (щата Карабобо). Венецуелските власти засега не потвърждават информацията за падане на метеорит, предава БТА.  Той прелетя над острова във вид на огнено кълбо, оставяйки след себе си облачна следа, а близо до земята се взриви и се разлетяха множество малки парченца. Жителите на крайградските райони откриха няколко части от метеорита с размери 20 до 30 сантиметра, които бяха предадени на експертите за изследвания. Никой не пострада при инцидента.", "date": "2019.02.10", "title": "Метеорит паднал във Венецуела? (Видео)"}
{"url": "https://www.24chasa.bg/novini/article/7291184", "text": "Българската петролна и газова асоциация (БПГА) напълно подкрепят усилията на правителството за борба с нелегалните практики и сивия сектор в нашия бранш. За първи път се полагали решителни усилия за справяне с контрабандния внос, което било в интерес на всички данъкоплатци. Това се казва в декларация на организация по повод представената в петък система за наблюдения на горивата от танкера до бензиностанциите. Пожелаваме успех на държавните контролни органи и очакваме резултатите от работата на системата да бъдат обявявани при пълна прозрачност, казват от БПГА. В същото време смятали, че това е първата крачка в правилната посока като съществена част от работата тепърва предстояла. За да имали мерките срещу сивата икономика в сектора на течните горива пълен ефект, било необходимо да се осъществява контрол върху целия път на горивото – от входа на държавата до колонките на бензиностанциите. Наблюдението трябвало да обхване всички бази, рафинериите и данъчните складове на територията на страната, както и да се осъществи връзка с Българската акцизна централизирана информационна система (БАЦИС) и системата на Националната агенция за приходите. Само тогава можем да отчетем добър резултат както за българската хазна, така и за конкурентната среда в страната, казват от асоциацията. Нейните членове заявяват пълната си подкрепа за всички действия на държавата, които имат за цел пресичане на нелегалната търговия с горива и асоциацията ще съдейства по всякакъв начин на тези усилия.", "date": "2019.02.10", "title": "Петролните фирми подкрепят новия контрол на горивата"}
{"url": "https://www.24chasa.bg/novini/article/7290528", "text": "Обзалагам се на бутилка вино и едно шоколадово сърце, че и тази година ще има много разколебани какво точно да празнуват на 14 февруари. Дамите ще ги тегли към вечери на свещи, рози и малки жестове на специално отношение, а господата ще се чудят как хем да им угодят, хем да не изглеждат съвсем големи загубеняци пред приятелите, които ги чакат някъде да се почерпят за Трифон Зарезан. Пак ще има едно надговаряне в социалните мрежи кое е по-присъщо за нас, българите, да празнуваме. Да, ясно е, че Свети Валентин ни е натрапен, и то по онзи комерсиален начин чрез купуване на шоколадови сърца, плюшени играчки и други малки символи на любовта. Разбирам противниците му, които казват, че чувствата трябва да се засвидетелстват непрекъснато, а не само един ден в годината. Но когато става въпрос за живот в динамичен свят, не е лошо да има и подобни малки спирачки. Още повече че алтернативата да се напиеш безпаметно въобще не звучи много модерно на фона на десетките проучвания колко вредно е това. А и да се празнува Трифон Зарезан на 14 февруари, си е наследство от комунизма. Датата е обявена за Ден на лозаря с решение на Министерския съвет през 1962 г. Шест години по-късно обаче Българската православна църква приема новоюлианския календар и свети Трифон, смятан за покровител на лозята, започва да се почита на 1 февруари. Така 14 февруари остава професионален празник на лозарите. На него те излизат в полето и символично зарязват лозята, с което отбелязват първата стъпка към обработката им през годината. Глобално погледнато, този рутиал не би трябвало да има някакво особено значение за хората, най-малко пък да трябва да се празнува масово. Но у нас, изглежда, има уклон да се спазват традиции, които не е много ясно защо точно съществуват в този им вид. Само по себе си даже и това не е лошо, стига да не се навира в очите на тези, които искат да са част от световната вълна. Защото Свети Валентин отдавна не е просто католически празник. Благодарение на комерсиалната му страна – омразните за някои плюшени играчки и шоколадови сърца, той се отбелязва вече в много държави. Все повече хора се изкушават да изследват историята на празника на любовта и да бъдат креативни, когато избират жестове към своите половинки за 14 февруари. Ето например, ако тръгнете да пишете валентинка, трябва да знаете, че това не е просто празнична картичка. Традицията идва от Англия и зад нея стои много трагична история. Най-старото известно любовно послание за Свети Валентин е измислено в затвора през 1415 г. Негов автор е херцог Шарл Орлеански, смятан за един от първите велики поети на Франция. Когато го пише, той е само на 21 г. и излежава 25-годишна присъда в лондонската крепост Тауър. Благородникът е племенник на френския крал Шарл VI, известен като лудия Шарл, тъй като вероятно е бил болен от шизофрения. Херцогът става жертва на враждата на своя баща Луи I и семейството на чичо му, които си оспорвали кой да управлява Франция. И както се полага в такива ситуации, първият му брак не е по любов, а по сметка. Едва 12-годишен Шарл Орлеански е оженен за 17-годишната си братовчедка Изабела, дъщеря на крал Шарл VI. На тази възраст тя вече е вдовица, след като е била омъжена едва 6-годишна. Бракът им обаче продължава много кратко, защото Изабела умира при раждане. Баща му Луи I е убит, а майка му почива по-късно. Налага се Шарл Орлеански да бъде оженен в нов политически съюз, този път за 11-годишната Боне, дъщеря на Бернар VII, херцог на Арманяк. Така младият Шарл минава в лагера на тъст си. През 1415 г. по време на битка е пленен от английска войска и затворен в Тауър. Там той пише стихотворение на жена си, в което за първи път използва термина “Валентина” като израз на любов към нея. Никога обаче не разбира как тя е реагирала на посланието му, тъй като прекарва в затвора 25 г. и се връща във Фарнция година след нейната смърт. Вече на 46 г. той се жени за 14-годишната Мари, с която имат три деца. По време на затворническия си период в Лондон французинът написва стотици други стихове за любов, като голяма част от тях са на английски. Твърди се, че е освободен срещу откуп и когато се връща в Орлеан, е имало всенароден празник. Той черпи вдъхновение за любовните си послания от свети Валентин, който бил свещеник през III век в Рим. По това време там управлява император Клавдий II, който забранява браковете, тъй като смята, че женените мъже са лоши войници. Валентин обаче му се противопоставя и продължава да венчае тайно. Когато Клавдий разбира, хвърля свещеника в затвора и го осъжда на смърт. Докато е зад решетките, той се влюбва в дъщерята на своя надзирател. Преди да бъде екзекутиран, на 14 февруари ѝ изпраща любовно писмо, което подписава “от твоя Валентин”. Смята се, че първият Свети Валентин е честван през 496 г. Започва като фестивал в средата на февруари, с който римляни отбелязват началото на пролетта. На него момчетата изтеглят имената на момичетата от една кутия. Образувалите се двойки прекарват заедно празника, а някои дори се женели. По-късно църквата решава да превърне този фестивал в християнски и да го използва като възпоменание за свети Валентин. Така постепенно хората започват да използват неговото име, за да изразяват своите чувства към тези, които обичат. Това прави и Шарл Орлеански, когато в тъмната си килия създава първата валентинка. След това много хора се вдъхновяват да правят същото, като през XIX век започват да се продават и готови картички. По данни на Асоциацията за поздравителни картички всяка година около 1 млрд. любовни послания се изпращат за Свети Валентин, като повече са само тези за Коледа. Любопитна подробност е, че 85% от тях се купуват от жени. “Психологическите различия между мъжете и жените са неоспорим факт и нека да не правим от това драми. Мъжът мисли еднопистово – само за едно нещо, концентрирано, рационално-логически, линейно, тук и сега, концентрира се върху удоволствието на момента. Женското мислене е многопистово – ние мислим за много неща едновременно, отнасяме се във времето назад и напред и трудно съумяваме да се концентрираме върху тук и сега. Няма спор – Трифон Зарезан е мъжкият празник – зарязването на лозата, поливането ѝ с вино, наздравиците за късмет и берекет прилягат по-по на мъжката душа, отколкото писането на валентинки. Затова мъжете предпочитат да празнуват Трифон Зарезан, а жените – Св. Валентин”, пише психологът Събка Дякова-Чехович, която е автор на книгите “Фитнес за женската душа” и “Любовта на разведената жена”.", "date": "2019.02.10", "title": "Да вкараме мисъл в 14 февруари"}
{"url": "https://www.24chasa.bg/novini/article/7291182", "text": "В Министерството на външните работи не е постъпвала такава официална информация, заявиха за БТА от пресцентъра на МВнР във връзка с  \"Петролеос де Венесуела\" иска да използва брокерска къща в България, за да продължи да краде парите на Венецуела. Вече се свързахме с България!\", е заявил депутатът в Туитър, уверявайки, че изнасянето на средства ще бъде преустановено незабавно. От МВнР са извършили проверка дали някой е сезирал министерството или наши посолства, като са установили, че няма постъпила такава официална информация.", "date": "2019.02.10", "title": "МВнР: Няма официална информация за изнасяне на държавни пари от Венецуела в България"}
{"url": "https://www.24chasa.bg/novini/article/7291189", "text": "Адвокатите на френския автомобилостроител \"Рено\" (Renault) разкритикуваха някои отклонения на японския му партньор \"Нисан\" (Nissan) и се възмущават от методите му на разследване, използвани при разпитите на служители на френската компания. Това се казва в писмо до адвокатите на японския автомобилостроител, публикувано от в. \"Журнал дю диманш\" и цитирано от Франс прес. В писмото с дата 19 януари френските адвокати изразяват сериозни безпокойства от методите на \"Нисан\" и на неговия правен съвет при провеждане на вътрешното им разследване и начина, по който са се отнесли с някои служители на Рено при разпитите им в японската прокуратура, предава БТА. Освен това според \"Журнал дю диманш\" \"Нисан\" и неговите адвокати са търсили във Франция аргументи в подкрепа на обвинението в злоупотреби срещу бившия шеф на групата Карлос Гон след неговия арест, но без да съобщят това на френския си партньор. Те се опитали да претърсят апартаментите на Гон в Бразилия, Ливан и Холандия без да информират \"Рено\". Карлос Гон беше арестуван на 19 ноември в Токио и оттогава е в ареста по обвинения в занижаване на декларираните доходи и злоупотреба с доверие. Гон подаде оставка от \"Рено\" в края на януари, след като вече беше отстранен от ръководството на останалите членове на обединението - \"Нисан\" и \"Мицубиши\" (Mitsubishi).", "date": "2019.02.10", "title": "Адвокатите на \"Рено\" критикуват отклонения при разследването на \"Нисан\""}
{"url": "https://www.24chasa.bg/novini/article/7291204", "text": "Директорката на Международния валутен фонд (МВФ) Кристин Лагард предупреди днес, че растежът на световната икономика е по-бавен от очакваното и че има опасност от икономическа буря, предаде Франс прес. \"С една дума - свидетели сме на (световна) икономика, чийто растеж е по-бавен от очакваното\", изтъкна Лагард пред Световната правителствена среща на върха в Дубай с участието на политици и икономисти от цял свят, предава БТА. Миналия месец МВФ преразгледа към понижение прогнозите си за растежа на световната икономика за тази година с 0,2 процентни пункта до 3,5 на сто в резултат на търговските напрежения, най-вече между САЩ и Китай. Лагард говори за \"четирите облака\" - както ги нарича тя - които витаят над световната икономика, предупреждавайки, че тя може да бъде ударена от буря. В тази връзка тя цитира търговското напрежение, най-вече между САЩ и Китай, затягането на лихвите по заемите, неяснотите около Брекзит и забавянето на китайската икономика. Според нея търговското напрежение между Пекин и Вашингтон вече е започнало да се отразява на световната икономика. \"Нямаме никаква представа какво ще излезе от това, но това, което знаем, е че вече започва да има ефект върху търговията, лихвите по заемите и върху пазарите\", заяви Лагард в Дубай. Тя изтъкна, че затягането на лихвите по кредитите става в момент, когато компаниите и домакинствата са натрупали \"много тежки дългове\". \"Когато има прекалено много облаци, необходима е светкавица, за да предизвика буря\", предупреди Лагард, призовавайки правителствата да се подготвят за това и да избягват протекционизма. ", "date": "2019.02.10", "title": "Кристин Лагард предупреждава за опасност от икономическа буря"}
{"url": "https://www.24chasa.bg/novini/article/7291220", "text": "Повече от 9 000 граждани посетиха Народното събрание в Деня на отворени врати на институцията. По повод 140-ата годишнина от първото заседание на Учредителното събрание на 10 февруари 2019 г. в парламента бяха показани оригиналите на Търновската конституция и на Сребърната конституция, както и тематична експозиция за дейността на Учредителното събрание. Това съобщиха от пресцентъра на НС. Най-голям интерес сред посетителите предизвика възможността да заемат председателското място в пленарната зала и да ударят парламентарния звънец. Много от гостите разговаряха и се снимаха с председателя на Народното събрание Цвета Караянчева и с народни представители. Между 10 и 15 минути изчакваха желаещите да влязат в сградата на Народното събрание. Повече време беше необходимо да отделят, за да оглавят днешното „пленарно заседание“ или да заемат местата на членовете на Министерския съвет в пленарна зала. Голям интерес гражданите проявиха и към показаните оригинали на Търновската и Сребърната конституция, масата, която Петко Славейков донася от дома си, за да бъде подписана на нея Търновската конституция, както и негови лични вещи. Децата са нашето бъдеще и се радвам да видя днес толкова много млади хора в Народното събрание, коментира председателят на парламента Цвета Караянчева. Смятам, че големият интерес към инициативата Ден на отворени врати и от младите, а и от по-възрастните българи показва отношение към историята, към Конституцията, към парламентаризма в България, добави тя. В Народното събрание гражданите можеха да разгледат и пътуващата експозиция „140 години от Учредителното събрание и подписването на Търновската конституция“. На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове. Денят на отворени врати на Народното събрание е част от инициативите, с които през 2019 г. ще бъде отбелязана 140-ата годишнина от Учредителното събрание и приемането на Търновската конституция.", "date": "2019.02.10", "title": "Повече от 9 000 посетиха Народното събрание в Деня на отворените врати (Снимки)"}
{"url": "https://www.24chasa.bg/novini/article/7291246", "text": "Световната правителствена среща на върха започна работа днес в Дубай, Обединените арабски емирства. Целта на тазгодишното седмо издание на срещата е да се подобри животът и благосъстоянието на седемте милиарда души на планетата чрез активен диалог по здравеопазването, енергетиката, образованието, хранителната сигурност и технологиите, заяви пред журналисти в навечерието на форума министърът по правителствените въпроси и бъдещето Мохамад Абдула Ал Гергауи. Тридневното събитие, на което се очакват над 6000 посетители, ще бъде по-голямо от миналогодишното. В него ще участват представители от 140 страни и 30 международни организации, които ще се включат в 200 панелни сесии и 16 специални форуми, отбеляза министърът, който е председателстващ на срещата на върха, предава БТА. \"Днешният свят е взаимносвързан, постоянно променящ се и под влиянието на фактори, общи за всички правителства. Няма развиващи се и развити страни, а просто над седем милиарда души, търсещи по-добро здраве, по-добро образование, равен достъп до технологиите, справедливо разпределение на храна и енергия, и щастлив и мирен живот\", посочи министърът, цитиран от местни медии. Той изтъкна, че срещата на върха се е превърнала в източник за вдъхновение за правителства и граждани с успешните си глобални модели за развитие, в което технологиите и международната търговия играят ключова роля в изграждането на отношения между правителствата и техните граждани за постигане на по-добро бъдеще за човечеството. Светът понесе много страдания поради провалите на правителства и тези провали станаха тежко бреме за народите и обществата, заяви Мохамад Ал Гергауи. За да се справят с тези проблеми и да направят промените, необходими за по-добро бъдеще, правителството на ОАЕ и правителствата по света трябва да се фокусират върху ключови въпроси като образованието, здравеопазването и транспорта, отбеляза министърът. През днешния наситен с многобройни кръгли маси, панели и сесии форум участниците чуха предупреждението на управляващия директор на МВФ Кристин Лагард, че излизането на Великобритания от ЕС ще се отрази зле на икономиката й, и обещанието на новия премиер на Ливан Саад Харири, че с нови реформи и закони ще преодолее тежката икономическа криза. Пакистанският премиер Имран Хан изтъкна в изказването си, че единственият начин страната му да се изправи на крака е чрез мащабна програма за реформи, която ще бъде трудна, но е единственият начин за облекчаване на бедността.", "date": "2019.02.10", "title": "В Дубай започна седмата Световна правителствена среща на върха"}
{"url": "https://www.24chasa.bg/novini/article/7291260", "text": "Надявам се, че ние и хърватите ще бъдем достатъчно умни, за да разберем, че само заедно можем да оцелеем, заяви днес президентът на Сърбия Александър Вучич във връзка с нападението срещу ватерполистите от \"Цървена звезда\" в Сплит, съобщи Макфакс. Той добави, че Сърбия е готова за по-различни, по-добри отношения. Според Вучич Сърбия и Хърватия трябва заедно, зачитайки различията и различното мнение за миналото, да се опитат да градят едно по-различно бъдеще, предава БТА. Вучич заяви, че Сърбия днес е връчила протестна нота на Хърватия във връзка с инцидента в Сплит.", "date": "2019.02.10", "title": "Вучич: Трябва да разберем, че ние и хърватите само заедно можем да оцелеем"}
{"url": "https://www.24chasa.bg/novini/article/7291272", "text": "Избирателите от швейцарския кантон Женева подкрепиха закон, забраняващ на държавните служители да носят на видно място символи за религиозна принадлежност, предаде Франс прес. Над 55 процента от гласовете на днешния референдум са в подкрепа на спорния закон, който според някои дискриминира мюсюлманските жени, а според други е противоконституционен. Законът вече беше приет от кантоналното национално събрание, доминирано от десницата, но крайната десница, Зелените, феминистки организации и мюсюлмански формирования събраха достатъчно подписи, за да се проведе референдум по въпроса. Някои определят закона дори като ислямофобски, тъй като е насочен срещу жените с мюсюлмански забрадки, предава БТА. В кантона Женева вече е забранено на преподавателките да носят видими религиозни символи, включително хиджаб, но новият закон разширява действието на забраната и върху лицата на изборни длъжности и държавните служители, имащи контакти с обществото. Внесени са две жалби срещу новия закон, които могат да попречат за окончателното му приемане въпреки днешния вот. Също днес, във вот на национално равнище избирателите с голямо мнозинство отхвърлиха предложението на младежкото крило на Зелените да се попречи на урбанизацията чрез блокиране на разширяването на строителните зони.", "date": "2019.02.10", "title": "Кантонът Женева забранява на държавните служители да носят религиозни символи"}
{"url": "https://www.24chasa.bg/novini/article/7291337", "text": "Компанията за отдаване под наем на частни жилища Еърбиенби (Airbnb) може да бъде глобена с до 12,5 милиарда евро (14 милиона долара) за незаконно предлагане на жилища в Париж, съобщи днес кметът на френската столица Ан Идалго, цитирана от ДПА и Франс прес. Незаконното туристическо настаняване води до повишаване на наемите и причинява неприятности на жителите: Достатъчно! Реших да потърся отговорност от тези сайтове, написа в Туитър Ан Идалго. Еърбиенби е застрашен от глоба с до 12,5 милиона евро, допълва тя. Във Франция хората, които отдават под наем частни жилища на туристи чрез уебсайтове като Еърбиенби, трябва да имат регистрационни номера от властите, като могат да извършват тази дейност максимум 120 дни в годината, предава БТА. Идалго обвинява компанията Еърбиенби, че е включила в сайта си 1000 нерегистрирани апартамента, като всяко незаконно включване се наказва с глоба от 12 500 евро. Еърбиенби отрече твърденията и каза, че отдаващите жилища в Париж са наясно с регистрационния процес. На мнение сме обаче, че правилата в Париж, които засягат всеки пети парижанин, са неефективни, несъответстващи и в разрез с европейските разпоредби, посочва компанията в съобщение. В интервю за в. \"Журнал дю диманш\" Идалго определя глобата като \"рекордна\" и казва: Нямам нищо против парижани да отдават под наем жилищата си няколко дни в годината, за да свързват двата края.\" Проблемни са собствениците, които отдават целогодишно апартаменти, без да се регистрират, каза тя, определяйки платформи като Еърбиенби като \"съучастници\" в този процес. През април 2018 година Париж предприе законови мерки срещу Еърбиенби и платформата Вимду (Wimdu) за публикуването на обяви без регистрационен номер.", "date": "2019.02.10", "title": "Кметът на Париж заплашва компанията Airbnb с глоба до 12,5 млн. евро"}
{"url": "https://www.24chasa.bg/novini/article/7291353", "text": "Унгарският министър-председател Виктор Орбан обяви днес нови данъчни и кредитни облекчения за семействата, предаде Ройтерс. Мерките, които са част от усилията на правителството за подсилване на раждаемостта, като в същото време то следва твърда политика срещу имиграцията, включват разширяване на програма за субсидирани заеми за семейства с поне две деца за покупка на използвани жилища, субсидии за покупка на автомобил и освобождаване на жени, които отглеждат поне четири деца, от данък върху личните доходи. \"Това е отговорът за унгарците, не имиграцията\", каза Орбан в годишното си обръщение за състоянието на държавата, предаде БТА. Той заяви, че унгарското правителство ще се стреми да поддържа икономическия растеж два процента над средното ниво в Европейския съюз в идните години въпреки очакваното забавяне в световната икономика.", "date": "2019.02.10", "title": "Виктор Орбан обяви данъчни облекчения за многодетните семейства"}
{"url": "https://www.24chasa.bg/novini/article/7291360", "text": "За да посрещнат лунната Нова година с приятели и близки, китайците са направили 415 милиона вътрешни пътувания по време на празниците. Това е ръст от близо 8% спрямо същия период на миналата година, съобщава агенция Синхуа, цитирана от Ройтерс. Очаква се вътрешният туризъм по време на този най-голям празник на Китай да донесе приходи от над 76,2 млрд. долара, предава  . Въпреки забавянето на китайската икономика Министерството на културата и туризма отчита значителен ръст на пътуванията в чужбина за празниците, като предпочитаните дестинации са Тайланд, Япония, Виетнам, Южна Корея, Сингапур, Малайзия и Съединените щати.", "date": "2019.02.10", "title": "Над 75 млрд. долара приходи в Китай от лунната Нова година"}
{"url": "https://www.24chasa.bg/novini/article/7291175", "text": "Дете на тринадесет месеца почина вчера следобед от усложнения, предизвикани от морбили, в клиниката за детски болести в Скопие, съобщи МИА, позовавайки се на министерството на здравеопазването. Тринадесетмесечното дете от Свети Никола е имало и други здравословни проблеми. Това е второто дете, което умира от усложнения, предизвикани от морбили, припомня БТА. Македонското министерство на здравеопазването отправи апел към родителите да ваксинират децата си, тъй като ваксините предпазват от това сериозно заразно заболяване. Министерството посочи, че ваксините се поставят безплатно в здравните заведения и са с проверено европейско качество и срок на годност.", "date": "2019.02.10", "title": "Дете на годинка почина от морбили в Скопие"}
{"url": "https://www.24chasa.bg/novini/article/7290936", "text": "Общо 37 члена на 35-та Арктическа изследователска мисия на Китай пристигнаха в петък вечер в база Джуншан след шестдневен 520 километров труден преход, предаде  . Те започнаха пътешествието от база Тайшан на 3 февруари, намираща се на 2621 м надморска височина, между бази Джуншан и Кунлун. Станциите са най-новите три от общо четири изследователски бази построени от Китай на Антарктика от 1964 г насам. Учените са пристигнали в Джуншан след успешно приключените задачи. Екипът от Тайшан е завършил проект по поддръжка на съоръженията в базата за 38 дни. Тази база бе пусната в експлоатация през февруари 2014 г. Екипът от Кунлун е извършил изследователски дейности свързани с астрономията, проучване на ледници и картографирането им и др. Двата екипа се очаква да отплават обратно за Китай на борда на ледоразбивача Сюелун на 15 февруари и да пристигнат в Шанхай на 10 март.", "date": "2019.02.10", "title": "Китайските изследователи от 35-та антарктическа мисия пристигнаха в станция Джуншан"}
{"url": "https://www.24chasa.bg/novini/article/7291163", "text": "\"Проблемите пред българските села се задълбочават и затова има нужда от специален план за живеещите в отдалечените региони\", каза вицепрезидентът Илияна Йотова в гоцеделчевското с. Делчево, където за втора година бе гост на празника на виното. \"Още миналата година казах, че трябва план \"Маршал\" за българското село. Проблемите почват да се редят един след друг. Сега има проблем с транспорта до малките отдалечени села. След това ще дойде ред на болниците. Стои въпросът с аптеките, няма откъде хората да си купят лекарствата, затова трябва целенасочена политика. Тя не може да бъде общата национална политика, тя трябва да бъде целева\", допълни Илияна Йотова. В навечерието на формирането на финансовата рамка за следващия период, България трябва да извоюва целеви средства за по-отдалечените и по-слабо развитите си региони, смята тя. Даде и пример: \"Както са направили много страни, впрочем и същата тази Великобритания, която сега иска да излезе от ЕС. Парите да се използват само за тези райони. Тогава хората няма да бягат, ще останат тук, защото ще имат поминък\", смята тя. Идва за втори път в Делчево, защото селото с 60 жители дава пример как най-добре се използват европейски средства, а общината се е погрижила да има добър път до там. \"Бъдещето на България е екологичното производство, добрите условия и обслужване и добра инфраструктура\", каза Йотова. Заедно с кмета на община Гоце Делчев Владимир Москов зарязаха лозето на 69-годишния Стоян Касапов в местността Баира, а водосвет за здраве и плодородие отслужи отец Методи Александров. На площада в селото Йотова награди победителите в конкурсите за най-добро бяло и червено вино и ракия.", "date": "2019.02.10", "title": "Вицепрезидентът Илияна Йотова заряза лозята край с. Делчево (Снимки)"}
{"url": "https://www.24chasa.bg/novini/article/7291169", "text": "За поредна измама на възрастен жител съобщават от Областната дирекция на МВР. На 7-ми февруари той бил спрян и въведен в заблуждение на пазара в Монтана. Непознат му обяснил, че синът му е катастрофирал и е пострадала жена, на която следва да бъде направена операция и са нужни пари. Заблуденият дал от дома си сумата от 200 лева. По- късно разбрал, че е измамен и подал жалба в полицията. По случая е образувано досъдебно производство. Работа продължават полицаите от РУ- Монтана.", "date": "2019.02.10", "title": "Мошеник прибрал 200 лева от мъж на пазара в Монтана по схема на ало измама"}
{"url": "https://www.24chasa.bg/novini/article/7290838", "text": "Валери Симеонов е номиниран от НФСБ за водач на листата за евроизборите. Новината бе съобщена в негово отсъствие на извънредна пресконференция в Грандхотел \"Приморец\" в Бургас, на която се появиха зам.-председателят на партията Валентин Касабов, областният лидер в Бургас Иван Кузманов и общинският Ивайло Вагенщайн. Предложението за номинацията дошло от бургаската структура на НФСБ и се очаква към нея да се присъединят варненската и пловдивската организации на партията, заяви депутатът Валентин Касабов.", "date": "2019.02.10", "title": "Валери Симеонов предложен за водач на евролистата"}
{"url": "https://www.24chasa.bg/novini/article/7290840", "text": "Тунелът под НДК, от Петте кьошета в посока „Фритьоф Нансен”, ще бъде затворен за коли в рамките на днешния неделен ден, предаде  . Причината е разширяване на контактната тролейбусна мрежа в участъка, с което ще бъде удължен маршрута на тролей номер 7. Линията ще бъде пусната през месец април и ще замества трамвай номер 6. Заради маршрута на новото трасе на ул. „Фритьоф Нансен” в столицата ще бъде въведено успоредно паркиране. Маршрутът на новата линия е от „Манастирски ливади” по ул. „Костенски водопад”, по ул. „Бяла Черква”, по бул. „Арсеналски”, по обособеното трамвайно трасе, по бул. „Черни връх”, ул. „проф. Фритьоф Нансен”, след това към Руски паметник, по ул. „Опълченска”, до „Люлин”. В обратна посока – сегашният маршрут на тролей 7 до Петте кьошета се запазва, след това по бул. „Прага” през тунела на НДК и до „Лозенец”.", "date": "2019.02.10", "title": "Тунелът под НДК днес е затворен за коли"}
{"url": "https://www.24chasa.bg/novini/article/7290842", "text": "Още медици ще бъдат привлечени към наказателна отговорност по делото за злоупотреби с онколекарства от две болници. Това заяви пред   наблюдаващият прокурор Лидия Манолова. През октомври миналата година при специализирана акция бяха арестувани 7 души, част от тях служители на болници в София и в Благоевград. . От 5 месеца Светлана Тюлекова е под домашен арест. Арестувана е, докато си тръгва от работа. На излизане от болницата в личния ѝ багаж са открити онколекарства. Твърди, че ги е сложила в торбата си по погрешка Лекарствата, намерени в багажа на фармацевта, са със специален режим на съхранение – в хладилник в болничната аптека. Колегите ѝ казват, че в деня на ареста, тя останала последна в аптеката, тръгнала си след останалите. „В момента се анализират доказателства и мога да кажа, че предстои привличане към наказателна отговорност и на други лица”, казва Лидия Манолова. Според прокуратурата до юни е възможно обвинителният акт да влезе в Специализирания наказателен съд.", "date": "2019.02.10", "title": "Прокурор: Още медици ще бъдат обвинени за злоупотреби с онколекарства"}
{"url": "https://www.24chasa.bg/novini/article/7290850", "text": "Учени от Северозападния университет в Еванстън, Илинойс, заключиха, че навремето скандинавските заселници в Гренландия са живеели в необичайно топли за местността метеорологични условия и температурите достигали 10 градуса Целзий, съобщи сайтът Физ.орг. Климатичните промени накарали заселниците да напуснат домовете си, предаде БТА. Специалистите не знаеха какъв е бил климатът в Гренландия, когато там се преселели викинги. Изследвания на седименти в езера, край които са открити руини от норвежки селища, дали възможност да се направи реконструкция на климата в южната част на Гренландия през последните 3 хилядолетия. Бил установен съставът на изотопи на кислорода в останки от хитинова обвивка на личинки на погребани в седиментите насекоми от семейство хирономидни. Съставът на изотопите на кислорода зависи от количеството вода, която попада в езерата посредством дъждовете, и от температурата на въздуха по време на валежите. Учените очаквали, че климатът по време на норвежките преселвания ще е достатъчно студен, но констатирали, че между 985 г. и 1450 г. имало затопляне със средно 1,5 градуса Целзий в сравнение с предишния и по-късния период. Тази промяна, която е сходна с наблюдаваната днес, прекъснала захлаждането, предизвикано от изменения в разположението на орбитата на Земята. Към края на топлия период климатът вече не бил стабилен и се отличавал с рекордно високи и ниски температури, които в края на краищата накарали викингите да напуснат Гренландия. Освен това бе изяснено, че северноатлантическата осцилация, изразяваща се в непостоянно атмосферно налягане над морското равнище в северната част на Атлантическия океан, не е била предимно в положителна фаза през Средновековието, както се смяташе досега. В тази фаза северноатлантическата осцилация донася студен въдух в голяма част от Гренландия.", "date": "2019.02.10", "title": "Учени: Викингите напуснали Гренландия заради рекордно високи и ниски температури"}
{"url": "https://www.24chasa.bg/novini/article/7290860", "text": "Ръководители на 23 осведомителни агенции, сред които БТА, участващи в Световната правителствена среща на върха в Дубай, днес подписаха \"Харта на осводемителните агенции за толерантност\". В документа се изтъква, че подписалите го ще се стремят принципите на толерантността да заслужат постоянно отразяване от медиите, за постигане на мирно съвместно съществуване между хората от различни религии, секти, доктрини, идеологии и всякакви други различия, предаде БТА. За тази цел агенциите се ангажират да засилят медийното съдържание, свързано с търпимостта и да си обменят новини, снимки, видео и други журналистически материали за инициативи и проекти, целящи укрепването на ценностите и принципите на толерантност, за културни и социални програми, допринасящи изграждането на толерантни общества. Под документа сложиха подписите си генералните директори на национални осведомителни агенции на страни от Близкия изток, Европа, Азия и Латинска Америка.", "date": "2019.02.10", "title": "23 медийни агенции подписаха Харта за толерантност"}
{"url": "https://www.24chasa.bg/novini/article/7290871", "text": "Руската \"Газпромбанк\" съобщи днес, че венецуелската национална петролна компания Петролеос де Венесуела (PDVSA) е открила сметките си в банката преди няколко години и скоро не е откривала нови, предаде Ройтерс. . Ройтерс се позова на свои източници и вътрешен документ, до който е получила достъп. Прехвърлянето на сметките се обяснява със санкциите, въведени от САЩ срещу Венецуела, предаде БТА. Подчертаваме, че няма открити нови сметки и банката не планира да открива нови сметки, посочва Газпромбанк. Американската администрация въведе санкции срещу Петролеос де Венесуела на 28 януари, припомня ТАСС. Същевременно американското министерство на финансите обеща да започне да издава временни лицензи, които позволяват да се правят някои трансакции на петролно-газовата компания. Освен това Вашингтон предаде на самопровъзгласилия се за временен президент на Венецуела Хуан Гуайдо контрола върху част от венецуелските активи в американски банки. Според уверенията на Вашингтон американската страна се опитва да окаже максимално влияние, така че венецуелският президент Николас Мадуро да се насочи към предсрочни президентски избори.", "date": "2019.02.10", "title": "\"Газпромбанк\": Венецуелската петролна компания е открила сметките си при нас преди години"}
{"url": "https://www.24chasa.bg/novini/article/7290877", "text": "С натрупването на трудов стаж педагозите страдат от все повече заболявания. Затова от браншовия синдикат настояват за Национална програма за рехабилитация на учителите, предаде  .  Повече от половината от българските учители определят работата си като стресова, сочи изследване на Националния център по обществено здраве. Голяма част от тях страдат от нарушения на съня, главоболие и висока тревожност.", "date": "2019.02.10", "title": "С натрупването на трудов стаж учителите страдат от все повече заболявания"}
{"url": "https://www.24chasa.bg/novini/article/7290872", "text": "Спецакция за фалшиви лични документи бе проведена днес в пловдивския квартал \"Тракия\". В автомобил, шофиран от жена, са открити подправени документи на чужденци, талони и стикери, твърди Trafficnews. Смята се, че били изработени в печатница под тепатата. Все още не е установено дали лицата, за които са направени документите са у нас или се готви пристигането им. През последните години в Пловдив бяха разбити няколко манифактури за фалшиви паспорти.", "date": "2019.02.10", "title": "Акция в кв. \"Тракия\" за фалшиви документи"}
{"url": "https://www.24chasa.bg/novini/article/7290884", "text": "Затворник от Бобов дол иска 50 хил. лв. обезщетение от ГД \"Изпълнение на наказанията\". К.И. е внесъл молбата си в съда в Кюстендил, но магистратите я отхвърлиха. Лишеният от свобода твърди, че му било нарушено правото за ползване на книги от библиотетката, както и не го включили в подготвянето на коледната украса и конкурс. Това му създавало притеснения, негативни настроения, уронвало човешкото му достойнство и пораждало чувство на малоценност. Мъжът е настанен в І група, с асоциално поведение, със социопатна личностова структура, със зависимост към кокаин и амфетамин. По време на съдебното заседание обаче станало ясно, че коледният конкурс е бил за останалите групи, но не и за І група, където има специален режим за охранителните съоръжения. Там се настаняват затворници в постоянно заключени помещения при засилен надзор и охрана и не могат да участват в колективни мероприятия. Доказано било, че ползвал книги от библиотеката, но нови се предоставят само, ако са върнати вече предоствени такива. К. И. имал невърнати книги, заради това не е получил нови. Съдът в Кюстендил отхвърли иска на лишения от свобода и го осъди да плати 350 лв. разноски за вещо лице. Решението подлежи на обжалване пред Върховния административен съд.", "date": "2019.02.10", "title": "Затворник иска 50 хил. лв., защото не му дали книги от библиотеката"}
{"url": "https://www.24chasa.bg/novini/article/7290926", "text": "Китайският гигант в електронната търговия JD.com докладва за силни продажби в периода на Пролетния празник на фона на засиленото онлайн пазаруване на храна и подаръци от потребителите, предаде  . Продажбите в периода 3 – 8 февруари отчитат ръст от 42,7% на годишна база, разкрива доклад на компанията. Смартфони, компютри и домашни уреди са трите топ стоки в платформата на JD, що се отнася до стойност на продажбите. Готварските уреди отчитат най-силен ръст от близо 400% спрямо миналата година, тъй като хората вече предпочитат по-висококачествени продукти в тази категория, се казва още в доклада. Онлайн пазаруването в по-малките градове е бурно, благодарение на разширяващата се мрежа за електронна търговия. Южната провинция Гуандун е най-големият клиент на JD, следвана от Пекин, провинции Дзянсу и Съчуан.", "date": "2019.02.10", "title": "Силни продажби през празничния период в китайската платформа JD.com"}
{"url": "https://www.24chasa.bg/novini/article/7290944", "text": "Южна Корея съобщи, че представители на САЩ и на Северна Корея ще се срещнат този месец във все още неопределена азиатска страна преди срещата на американския и севернокорейския лидер във Виетнам по-късно този месец, предаде Асошиейтед прес. Специалният пратеник на САЩ за Северна Корея Стивън Бигън посети Пхенян миналата седмица, за да уточни подробностите по срещата между американския президент Доналд Тръмп и севернокорейския лидер Ким Чен Ун, предаде БТА. Говорител от офиса на южнокорейския президент каза днес, че САЩ и Северна Корея са използвали посещението на Бигън като възможност да обяснят какви конкретни стъпки иска всяка страна. Говорителят посочи, че през следващата седмицата ще има среща в трета азиатска страна между САЩ и Северна Корея преди срещата на върха.", "date": "2019.02.10", "title": "Представители на САЩ и Северна Корея ще се срещнат преди Тръмп и Ким Чен Ун"}
{"url": "https://www.24chasa.bg/novini/article/7290953", "text": "Общинските съветници от БСП искат пълна проверка и отчет на работата на транспортните дружества в София от 1 януари 2019 година досега. Справката задължително трябва да включва часовете положен извънреден труд от шофьорите, осигуряване на междусменните почивки и недостига на водачи на превозните средства, категорични са социалистите в СОС. Това съобщиха от пресцентъра на БСП-София. \"Очаквам двамата директори на транспортните дружества - Слав Монов и Евгений Ганчев да информират членовете на Комисията по транспорт и туризъм още идната седмица в сряда, когато трябва да имаме заседание, заяви лидерът на БСП - София Калоян Паргов, който е и заместник-председател на Комисията по транспорт и туризъм към СОС. - Настоявам да ни бъде докладвано дали са верни информациите, които се разпространяват в социалните мрежи, за недостиг от над 300 шофьори и ватмани в столичния градски транспорт, за липса на почивки, за смени, продължаващи по 16 часа, за до 50 часа извънреден труд на водачите на месец. И като цяло - как столичният градски транспорт гарантира сигурността на гражданите на София\". Калоян Паргов припомни, че при разглеждането на транспортната задача на заседание на комисията преди по-малко от две седмици БСП изрази опасенията си и предупреди, че тя няма да бъде изпълнена именно поради недостига на шофьори. \"Очакваме обяснения от кмета Йорданка Фандъкова и от заместника й, отговарящ и за транспорта, Дончо Барбалов, както и от председателя на Комисията по транспорт Екатерина Йорданова, заяви Калоян Паргов. - Освен това, настояваме още в сряда да чуем ясно и точно какви мерки те смятат да вземат оттук нататък, за да разрешат проблемите в столичния градски транспорт. Защото тази безотговорност не може да продължава! Никой няма право да рискува живота и здравето на софиянци\". БСП - София не за първи път поставя тези въпроси. Столичните социалисти подкрепиха протеста на шофьорите от градския транспорт срещу лошите условия на труд и ниското заплащане преди време. В декларация на БСП - Искър тогава столичните социалисти поискаха пълна ревизия на цялостната транспортна политика на СО и на общинските транспортни фирми. \"Във връзка с инцидента от петък, когато водач на автобус №98 получи инфаркт на волана и само по чудо в последвалата катастрофа нямаше пострадали и жертви, настояваме да бъде предоставена официална информация по редица въпроси, заяви общинският съветник от БСП Борис Цветков, който е и председател столичните социалисти в район \"Искър\". - Настояваме да бъдем информирани дали катастрофиралият автобус е минал задължителен технически преглед, а шофьорът - задължителния медицински преглед. Дали е вярно, че за януари въпросният водач е имал само 3 почивни дни, което е скандално и грубо нарушение на Кодекса на труда. Търсим отговори и от ДАИ, и от Инспекцията по труда, които са задължени да проверяват фирмите за обществен транспорт. И не на последно място - искаме отговори и от транспортните синдикати в дружествата. Защо не реагират на лошото отношение към водачите и към условията, в които те се трудят?\".", "date": "2019.02.10", "title": "БСП-София иска пълна проверка и отчет на работата на транспортните дружества"}
{"url": "https://www.24chasa.bg/novini/article/7290966", "text": "Полицията в Сплит задържа тази сутрин трима мъже, които се свързват с нападение срещу ватерполисти от \"Цървена звезда\" на крайбрежната улица в Сплит, като у единия от тях е бил открит откраднат спортен екип, съобщи Танюг. В съобщение на полицията се посочва, че се издирва още един мъж, съобщава \"Далматински портал\". Четирима ватерполисти на \"Цървена звезда\" бяха нападнати в събота следобед, докато седели в едно кафене, предава БТА. Трима от тях избягали, а четвъртият се спасил от нападателите, скачайки в морето. Ватерполистите от \"Цървена звезда\" трябваше да играят мач със сплитския \"Морнар\", но заради инцидента мачът бе отложен.", "date": "2019.02.10", "title": "Хванаха трима в Хърватия, нападнали сръбски ватерполисти"}
{"url": "https://www.24chasa.bg/novini/article/7290969", "text": "Десетки хиляди испанци излязоха на протест в Мадрид, организиран от десницата, за да поискат оставката на премиера социалист Педро Санчес, съобщиха световните агенции, цитирани от БТА. Консервативната опозиционна Народна партия и десноцентристката партия \"Гражданите\" организираха днешната протестна проява, която бе подкрепена и от крайнодясната партия \"Вокс\". Те настояват Санчес да подаде оставка заради това, че води преговори със сепаратистите от североизточната област Каталуня, припомня Асошиейтед прес. Според демонстрантите Санчес е предал Испания, като е започнал диалога с каталунските сепаратисти, допълва Франс прес. Демонстрантите се събраха на площад \"Колон\" в центъра на Мадрид, размахвайки испански знамена и плакати с текста \"Спрете Санчес\". В протеста участва и Манюел Валс, бивш премиер на Франция, който сега е кандидат за кмет на Барселона, където е роден и който е подкрепян от \"Гражданите\". \"Времето на правителството на Санчес е приключило\", заяви той. Лидерът на \"Гражданите\" Албер Ривера пък каза, че демонстрантите са излезли на протеста, за да кажат \"не\" на сепаратизма и \"да\" на Испания. Лидерът на партия \"Вокс\" Сантяго Абаскал разкритикува кабинета на Санчес и каза, че той извършва предателство. Той нарече правителството \"незаконно и лъжливо\" и \"подкрепяно от враговете на Испания\", визирайки каталунските сепаратисти. Трите партии, организирали протеста днес, неотдавна се съюзиха в областта Андалусия, а за тях допитванията прогнозират, че ще бъдат в състояние да съставят управляващо мнозинство и на национално ниво. Те упрекват Санчес, че се поддава на шантажа на каталунските сепаратисти. Той пък обвинява трите партии, че представляват \"една Испания само в черни и бели краски, която предлага единствено връщане назад\". Политическото напрежение в Испания се засили броени дни преди началото на делото в испанския Върховен съд срещу 12 лидери на каталунските сепаратисти заради ролята им в неуспешния опит за отцепване на Каталуня от Испания през 2017 г., припомня АП. Санчес се нуждае от подкрепата на партиите на каталунските сепаратисти в парламента за приемането на бюджета на страната. Ако той бъде отхвърлен, Санчес може да бъде принуден да насрочи нови избори преди края на мандата на настоящия парламент, изтичащ през 2020 г., отбелязва Франс прес.", "date": "2019.02.10", "title": "Хиляди протестират в Мадрид, искат оставката на премиера Педро Санчес"}
{"url": "https://www.24chasa.bg/novini/article/7290971", "text": "Примитивно насекомо, открито във варовикова пещера на о-в Ванкувър, накара специалистите да се замислят за произхода му, съобщи в. \"Мейл он сънди\". Непознатият вид, наречен Haplocampa wagnellli, e с удължено и тънко тяло - характерно за подземните членестоноги, предава БТА. Краката и коремчето му са по-къси, а пипалцата - леко удължени. Тази форма насочва, че видът не живее изцяло под земята и може да съществува в почвата. Допреди 18 000 години островът е бил под дебел пласт лед. Съществуването на насекомото доказва, че или членестоногите от сушата са оцелели от последния ледников максимум преди около 26 000 години в подземни хабитата, или че те са се отделили от азиатските си сродници и са мигрирали на о-в Ванкувър.", "date": "2019.02.10", "title": "Откриха примитивно насекомо от ледниковата епоха в канадска пещера"}
{"url": "https://www.24chasa.bg/novini/article/7290930", "text": "Туристически бум се наблюдаваше в някои топ дестинации в Китай за периода на лунната нова година, съобщава CCTV. През изминалите пет дни, повече от 330 000 туристи са посетили Теракотената армия в град Сиан, провинция Шаанси, като 110 000 от тях са направили обиколката си в петък, предаде  . Планината Хуашан, в същата провинция, е посрещнала повече от 80 000 туристи от понеделник до петък. Известният манастир Шаолин в провинция Хънан е бил посетен от близо 250 000 туристи от страната и чужбина, с 20% повече спрямо миналата година. Официална статистика показва, че провинция Юннан е била една от най-посещаваните, там туристите са били 29 милиона за периода 4-8 февруари. Тя е известна с множеството си етнически малцинства и живописни гледки.", "date": "2019.02.10", "title": "Бум на туристите за Пролетния празник в топ дестинациите в Китай"}
{"url": "https://www.24chasa.bg/novini/article/7290618", "text": "Сенаторката от Демократическата партия на САЩ Елизабет Уорън обяви вчера, че ще се кандидатира за президент на изборите през 2020 г., предаде ДПА. Уорън е професор по право от Харвардския университет и привърженичка на икономическия популизъм. Тя е може би най-известният кандидат, който ще участва в президентската надпревара. Избрана за сенатор през 2012 г., тя клони към най-прогресивното крило на Демократическата партия, като подкрепя въвеждането на по-голям данък върху богатите и защита на потребителите. Платформата й включва данъчно облагане за 75-те хиляди най-богат американци, предава БТА. \"Работещите упорито хора са изправени срещу малка група хора, които имат прекалено много влияние не само в икономиката ни, а и в нашата демокрация\", заяви тя на митинг в МАсачузетс, на който обяви, че ще се кандидатира. \"Тук сме, за да кажем, че стига толкова\", добави сенаторката, която обяви президентът Доналд Тръмп за продукт на една нечестна система, която подкрепя богатите и влиятелните. 69-годишната сенаторка вече е основна мишена за критиките на Тръмп, който я кръсти \"Покахонтас\", след като тя заяви, че според ДНК тест един от предшествениците й от преди 6-10 поколения е бил от американските индианци. Чероките отправиха критики към нея, заявявайки, че тестът не е достатъчно основание за членство в племето. По-късно сенаторката се извини, припомня ДПА.", "date": "2019.02.10", "title": "Сенаторката Елизабет Уорън: Ще се кандидатирам за президент на САЩ догодина"}
{"url": "https://www.24chasa.bg/novini/article/7290620", "text": "Русия разполага с повече крилати ракети със среден обсег \"Новатор\" 9M729 (SSC-8 по класификацията на НАТО), отколкото се смяташе, съобщи вестник \"Франкфуртер алгемайне зонтагсцайтунг\", цитиран от ДПА. Изданието се позовава на анонимен източник от западно разузнаване. Според НАТО ракетата нарушава Договора за ликвидиране на ракетите със среден обсег от 1987 година. Както САЩ, така и Русия заявиха миналата седмица, че се изтеглят от споразумението, а Вашингтон отдавна обвинява Москва, че го нарушава, припомня ДПА. По данни на вестник \"Франкфуртер алгемайне зонтагсцайтунг\" освен в тренировъчния батальон за изпитания на ракети в Капустин яр и в град Камишлов, ракети и батальони са били разположени и в северноосетинския град Моздок, както и в град Шуя, в близост до Москва, предава БТА. Всеки от четирите батальона разполага с четири подвижни устройства за изстрелване на ракети. Във всяко от тях има по четири ракети, съобщава вестникът. Общо Русия разполага с 64 ракети със среден радиус на действие, които могат да носят както конвенционални, така и ядрени бойни глави. Ракетата има обсег до 2350 км, или около 2000 км с конвенционална 500-килограмова бойна глава, съобщава германското издание. При сегашното разположение на ракетите в обсега им се намират Източна и Северна Европа. С придвижване те могат да достигнат цяла Европа, освен Португалия. Според Русия ракетата има обхват само 480 км. Договорът за ликвидиране на ракетите със среден обсег забранява ракети с обсег между 500 и 5500 км, припомня ДПА.", "date": "2019.02.10", "title": "Германски вестник: Русия има повече ракети със среден обсег, отколкото се смяташе"}
{"url": "https://www.24chasa.bg/novini/article/7290622", "text": "Полковникът от венецуелската армия Рубен Алберто Пас Хименес заяви, че признава властта на самопровъзгласилия се временен президент Хуан Гуайдо, признат от около 40 страни, предаде Франс прес. Във видеозапис, публикуван вчера в социалните мрежи, полковникът на активна служба в сухопътните сили призова да се позволи на хуманитарната помощ да влезе във Венецуела, както поиска Гуайдо. Президентът Николас Мадуро отказва да я допусне в страната, смятайки я за прелюдия към чуждестранна интервенция, която да го лиши от власт, предава БТА. Полковник Пас Хименес, облечен в униформа, заяви, че 90 на сто от армията, използвана за да задържа на власт президента Николас Мадуро, е недоволна от политиката му. Той призова министъра на отбраната Владимир Падрино Лопес \"да размисли\" и подчерта, че \"историята ще отсъди\". Преди седмица дивизионният генерал Франсиско Янес от военновъздушните сили също заяви, че вече не признава властта на Мадуро и призна Гуайдо за законен държавен глава. По-късно неговият пример последва пенсиониран генерал от армията. Върховното командване на въоръжените сили обаче изрази многократно пълна лоялност към Мадуро, припомня АФП. На 21 януари, два дни преди Гуайдо да се самопровъзгласи за президент, 27 военни от националната гвардия се разбунтуваха и бяха арестувани.", "date": "2019.02.10", "title": "Полковник от венецуелската армия призна Гуайдо за президент"}
{"url": "https://www.24chasa.bg/novini/article/7290625", "text": "Японският премиер Шиндзо Абе обеща да продължи активните преговори с Русия за сключване на мирен договор, предаде ТАСС. \"Нерешеният от повече от 70 години проблем не трябва да бъде оставен на идните поколения\", подчерта Абе на конгрес на Либерално-демократическата партия, чийто председател се явява, предава БТА. Той обеща да работи съвместно с руския президент Владимир Путин за намиране на решение. Двамата лидери се споразумяха за активизиране на преговорите за сключване на мирен договор на среща в Сингапур през ноември миналата година, припомня ТАСС.", "date": "2019.02.10", "title": "Японският премиер: Ще продължа активните преговори за мирен договор с Русия"}
{"url": "https://www.24chasa.bg/novini/article/7290412", "text": "България остана без посланик в Лондон в най-важния момент от най-новата история на Великобритания, когато страната се готви да напусне Европейския съюз в края на март, и то при все още недоговорени условия. Досегашният шеф на мисията ни там Константин Димитров си е тръгнал преди дни, въпреки че все още няма определен титуляр, който да го наследи, научи “24 часа”. От МВнР потвърдиха информацията ни и обясниха, че Димитров вече не е посланик, защото мандатът му е изтекъл. За временно управляващ посолството е определена заместничката му Теофана Крайнина. Мандатът на Димитров изтече през 2016 г., но бе удължен заради подготовката на българското европредседателство. Същата процедура бе приложена и за други посланици в европейски столици. След края на европредседателството се заговори, че те вече ще бъдат сменени. Преди дни обаче външният министър Екатерина Захариева се оплака пред bTV, че президентът Румен Радев се бави с процедурата по назначаване на нови посланици. Тя даде пример с Норвегия, където от юни нямаме ръководител на дипломатическата мисия. МВнР изпратило предложения до президента за съгласуване преди месеци, но няма отговор. Тя подчерта, че е имало кандидатури и от екипа на Радев, с които тя веднага и почти с всички се съгласила. Чакали се между 10 и 15 посланически назначения. “24 часа” потърси коментар от президентството, очакваме такъв днес. Процедурата изисква съгласуване на МВнР с президентството, преди кандидатурите да се внесат в Министерския съвет. От месеци се говори, че в Лондон ще бъде изпратен Марин Райков, който бе посланик в Рим. На въпрос на “24 часа” дали наистина ще е той, от Външно казаха, че все още няма внесено предложение в МС за нов посланик в Лондон. Изглежда, поне още няколко месеца мисията ни ще бъде без титуляр, което е лошо на фона на опасността Великобритания да напусне ЕС без сделка и мигновено да започне да въвежда рестрикции за европейски граждани, които идват на нейна територия. Вече бе съобщено, че те ще трябва да кандидатстват за специални разрешителни, ако искат да останат повече от 3 месеца, за да работят или да се обучават. Въпросните документи ще важат само за 3 г., а след това вероятно ще са необходими визи, които трудно ще се дават. От МВнР обаче успокоиха, че липсата на посланик няма да се отрази на защитата на правата на българските граждани във Великобритания, тъй като всички служители, които се занимават с Брекзит, остават. Даже имало планове да се открие българско консулство в Единбург. Проверка на “24 часа” показа, че е малко вероятно Теофана Крайнина да бъде назначена за посланик в Лондон. Според правителствени източници се търси дипломат с дългогодишен опит, тъй като при Брекзит без сделка България ще трябва да сключва редица двустранни споразумения с Великобритания.", "date": "2019.02.10", "title": "София без посланик в Лондон, докато Брекзит тресе"}
{"url": "https://www.24chasa.bg/novini/article/7290629", "text": "Най-високопоставеният конгресмен от Републиканската партия в комисията по външни работи на Камарата на представителите Майкъл Маккаул заяви, че правителството на САЩ Доналд Тръмп не е предоставила достатъчна информация за убийството на саудитския журналист Джамал Кашоги, предаде ДПА. Конгресът даде на Белия дом срок до петък да представи доклад за убийството, извършено през октомври в саудитското консулство в Истанбул. Конгресмените се опитват да определят дали саудитският престолонаследник Мохамед бин Салман стои зад убийството, предава БТА. Правителството не спази срока, но държавният секретар Майк Помпейо представи информация на Конгреса в събота. Маккаул обаче цитира писмо, получено от правителството, заявявайки, че то го е притеснило. \"Всички, замесени в това отвратително престъпление трябва да бъдат посочени и да понесат отговорност\", подчерта конгресменът, като призова правителството незабавно да предостави на Конгреса необходимата информация, съобразно закона. Говорители на Държавния департамент и на самия Маккаул не съобщиха подробности за писмото, предизвикало недоволството му. Останките на Кашоги все още не са открити, четири месеца след убийството, предизвикало международно възмущение и осъдено и от двете водещи партии в САЩ, отбелязва ДПА.", "date": "2019.02.10", "title": "Конгресмен: Правителството не даде достатъчно информация за убийството на Кашоги"}
{"url": "https://www.24chasa.bg/novini/article/7290632", "text": "Индексът на тържищните цени /ИТЦ/, който отразява цените на хранителните стоки на едро, тази седмица се повиши с 1,79 на сто до 1,532 пункта, съобщава Държавната комисия по стоковите борси и тържищата /ДКСБТ/. От началото на годината ИТЦ се повиши с 6,09 на сто. Миналата година ИТЦ достига най- високото си ниво през април - 1,534 пункта. Базовото ниво на индекса - 1,000, е от 2005 година. Доматите от внос поскъпват тази седмица с 5,8 на сто, до 2,37 лева за килограм, а краставиците от внос поскъпват с 3,4 на сто и се търгуват по 2,43 лева за килограм. Картофите поскъпват с 3,4 на сто и се продават по 0,87 лева за килограм на едро. Морковите поевтиняват с 7,69 на сто и се търгуват по 0,96 лева за килограм. Зелето поскъпва с 5,32 процента, до 0,99 лева за килограм. Ябълките поевтиняват с 5,77 на сто, до 0,98 лв./кг. Цената на портокалите се повишава с 5,79 на сто, до 1,28 лева за килограм. Мандарините се търгуват по 1,46 лева за килограм. Бананите поевтиняват с 0,49 на сто, до 2,05 лева за килограм. Лимоните се продават по 1,64 лева за килограм. Кравето сирене поскъпва с 0,50 на сто и се търгува по 6,07 лв./кг; кашкавалът, тип \"Витоша\", поскъпва с 0,1 на сто и се купува по 10,13 лв./кг, а олиото поевтинява с 2,7 на сто и се купува по 1,89 лева за литър. Каймата се търгува по 4,73 лева за килограм. Пакетче краве масло от 125 грама поскъпва с 8,9 на сто и се продава по 2,45 лева. Пилешкото замразено месо и се продава по 3,75 лева за килограм на едро в края на седмицата. Захарта се търгува по 1,12 лв./кг, а брашното, тип \"500\", се продава по 0,86 лева. Яйцата се продават по 0,20 лева за брой в края на седмицата.", "date": "2019.02.10", "title": "Доматите и краставиците поскъпват"}
{"url": "https://www.24chasa.bg/novini/article/7290636", "text": "Първата партида хуманитарна помощ за жителите на Венецуела беше доставена в колумбийския град Кукута, съобщи в Туитър Държавният департамент на САЩ, цитиран от ТАСС. \"Ще продължим да работим с Хуан Гуайдо и нашите партньори за доставката на хуманитарна помощ на нуждаещите се венецуелци\", се подчертава в съобщението на Държавния департамент. Не се съобщава какво съдържа доставката, предава БТА. За пристигането на първите контейнери с хуманитарни товари в пограничния град Кукута съобщи в четвъртък телевизия \"Виво плей\". На 23 януари венецуелският опозиционен лидер Хуан Гуайдо се самопровъзгласи за изпълняващ длъжността президент, два дни, след като назначението му за председател на националния парламент беше анулирано от Конституционния съд, отбелязва ТАСС. Вашингтон го призна за законен държавен глава още същия ден, последван от редица други страни. Действащият президент на Венецуела Николас Мадуро определи случилото се като опит за държавен преврат.", "date": "2019.02.10", "title": "САЩ: Първата партида хуманитарна помощ за Венецуела беше доставена в Колумбия"}
{"url": "https://www.24chasa.bg/novini/article/7290638", "text": "Южна Корея и САЩ подписаха краткосрочно споразумение, с което се увеличава с 8,2 процента приносът на Сеул за издръжката на разположените на Корейския полуостров американски военни сили тази година, предадоха световните агенции, цитирани от БТА. Провалът на предишните кръгове от преговорите по споразумението предизвика притеснения за съюза между двете страни, датиращ от десетилетия, отбелязва Асошиейтед прес. Миналата година Южна Корея осигури около 830 милиона долара или близо 40 процента от разходите за разположените в страната 28 500 американски войници, чието присъствие има за цел да възпрепятства агресия от Северна Корея. Американският президент Доналд Тръмп бе изразил мнение, че Южна Корея трябва да плаща повече. Днес преговарящите от двете страни подписаха нов план за споделяне на разходите, според който Сеул ще плати около 1,03 трилиона вона (890 милиона долара) тази година, съобщи южнокорейското външно министерство. Ведомството посочва, че двете страни са потвърдили необходимостта от стабилно американско военно присъствие на фона на бързопроменящата се ситуация на Корейския полуостров. САЩ са уверили Сеул, че имат стабилен ангажимент към съюзника си и не планират да променят броя на военните в Южна Корея. Предстои новото споразумение да бъде одобрено от южнокорейския парламент. За разлика от предишните споразумения със срок от пет години, новата сделка има срок от само една година. Това означава, че Вашингтон и Сеул може да се върнат на масата за преговори само след месеци, отбелязва Ройтерс. Съюзниците не можеха да постигна споразумение по време на 10 кръга преговори. Предишното петгодишно споразумение за южнокорейския дял в разходите за американските военни сили в страната бе подписано през 2014 година и изтече в края на 2018 година. Днешното споразумение е постигнато около две седмици преди предвидената среща на Доналд Тръмп и севернокорейския лидер Ким Чен-ун в Ханой, за да обсъдят ядрената програма на Северна Корея.", "date": "2019.02.10", "title": "Южна Корея се споразумя да плаща повече за войските на САЩ"}
{"url": "https://www.24chasa.bg/novini/article/7290641", "text": "Хората с увреждания ще имат електронни профили. В тях на едно място е събрана информация от регистрите на различни институции. Профилите работят в тестови режим. Създаването им беше договорено по време на протестите на майките на деца с увреждания, предаде  . \"Дава достъп до всички регистри, в които има данни за хората с увреждания. В профила за сега постъпва информация НЕЛК, Социалните служби, НОИ, Здравната каса, Образователното министерство\", каза социалният министър Бисер Петков. \"Той би могъл да провери какви права са отразени в него. Ако нещо не е отразено, би могъл да поиска корекция\", добави Минчо Коралски, председател на Агенцията за хората с увреждания. Очаква се тестовият период на електронните профили на хората с увреждания да приключи до края на месеца.", "date": "2019.02.10", "title": "Хората с увреждания с електронни профили"}
{"url": "https://www.24chasa.bg/novini/article/7290654", "text": "\"В четвъртък ще има среща. Убеден съм, че така ще се избегнат всякакви спекулации. Трябва да разберем първо дали има съвпадение при посещенията на този служител на Русия в България и във Великобритания\". Това заяви зам,-председателят на ПП ГЕРБ Цветан Цветанов пред   по повод информациите за  отравянето на бизнесмена Емилиян Гебрев и евентуална връзка на заподозрения трети участник в случая \"Скрипал\". \"Ще се въздържа от коментар, защото позицията ми е лична, а все пак съм председател на парламентарна група\", коментира той в отговор на въпрос възможно ли е да се стигне до изгонване на руски дипломати от страната, ако се окаже, че има замесен служител на Русия в отравянето на Гебрев. \"Великобритания е една от най-добре подготвените системи за сигурност. Хибридните атаки са факт от 2015-2016 г. Има 3 варианта за поднасяне на фалшива информация\", каза Цветанов. \"Убеден съм\" - така отговори зам.-председателят на ПП ГЕРБ на въпрос дали Русия ще се намеси в изборите ни. \"Ние сме в постоянна атака от тези хибридни атаки\", добави той. \"Не изключвам възможността\", коментира Цветанов  . \"При такива тоталитарни общества когато ситуацията е критична, разбира се, че това са подходите, това е правено и от БКП, когато приключваше тяхната ера\". \"Начинът, по който Радев направи неговата позиция, той допълнително създава напрежение и предпоставки за разделение в обществото\", допълни той по повод ситуацията във Венецуела. \"За мен е важно да се разбере и от ромските представители и българските, че всички сме равни пред закона\", заяви Цветан Цветанов. \"Нашият регион представлява изключително голям интерес не само за ЕК, но и САЩ. Тази модернизация е задължителна\", каза той относно предстоящата покупка на нов изтребител. Според него България стои изключително надеждно пред евроатлантическите ни партньори.", "date": "2019.02.10", "title": "Цветанов: С позицията си за Венецуела Радев създава допълнително напрежение"}
{"url": "https://www.24chasa.bg/novini/article/7290639", "text": "Ние днес живеем по-добре, отколкото преди 30 г., каза в студиото на „Събуди се“ по   банкерът Левон Хампарцумян в разговор на тема „Спят ли парите“. „Винаги ще има недоволни, въпросът е тези, които са по-предприемчиви да им се създават подходящи условия, да имат предсказуема среда. Техният личен успех се транслира и в успеха на други хора“, каза банкерът. Той предпочете да коментира заплатите в частния сектор вместо обещаните 10% увеличение на заплатите в държавния от догодина. „За мен е по-важно какво се случва със заплатите на частния бизнес, те вървят рязко нагоре“, каза Хампарцумян и даде примери за ай ти сектора, производството на стоки за експорт и др. Никой не може да каже кога и как Великобритания ще излезе от ЕС, трудно е да предскажем какво ще се случи, коментира банкерът и темата Брекзит. На въпрос как ще се промени нашия свят след 2022 г., когато преминем към еврото, Хампарцумян отвърна: „Ние еврото го имаме от 22 г. с фиксирания курс. То не носи жизнения стандарт, нашият труд го носи“.", "date": "2019.02.10", "title": "Левон Хампарцумян: Днес живеем по-добре, отколкото преди 30 г."}
{"url": "https://www.24chasa.bg/novini/article/7290653", "text": "Граждани спасиха малко момиченце, затиснато под 10-тонен автобус в Китай. То се озовало под возилото, докато пресичало на пешеходна пътека, но без да се огледа, предаде  . Хората от автобуса веднага слезли и със съвместни усилия се опитали да го повдигнат, за да извадят детето. В спасителната акция се включиха и таксиметрови шофьори. С помощта на подемни крикове те повдигнаха дясната страна на автобуса и момичето беше извадено за 9 минути.", "date": "2019.02.10", "title": "Спасиха момиче, затиснато под 10-тонен автобус в Китай"}
{"url": "https://www.24chasa.bg/novini/article/7290665", "text": "Европейският механизъм, целящ да се улесни търговията на ЕС с Иран и да се заобиколят санкциите на САЩ е проява на неуважение към политиката на Вашингтон и подобен курс не се препоръчва, заяви американският посланик в Берлин Ричард Гренел пред в. \"Франкфуртер алгемайне зонтагсцайтунг\", предаде ДПА. Президентът на САЩ Доналд Тръмп използва санкции, за да принуди Иран да се върне на масата за преговори, както и да му попречи да разработи ядрени оръжия и да усъвършенства ракетната си програма, подчерта Гренел в изявление, което беше публикувано днес, предава БТА. В края на януари Великобритания, Германия и Франция създадоха механизъм, който да им позволи да спазват условията на ядреното споразумение с Иран от 2015 г., което вече поставяше ограничения върху способността на Техеран да разработва ядрени оръжия. Механизмът, известен като \"Инстекс\", позволява да се води търговия без преки финансови транзакции, които са обект на санкциите на САЩ. Това не е първият случай, при който Гренел нарушава дипломатическия етикет с противоречиви изявления, отбелязва ДПА.", "date": "2019.02.10", "title": "Посланикът на САЩ в Германия: ЕС да не \nзаобикаля санкциите срещу Иран"}
{"url": "https://www.24chasa.bg/novini/article/7290670", "text": "Броят на загиналите при рухването на жилищен блок в Истанбул достигна 21 души, съобщи вчера турският вътрешен министър Сюлейман Сойлу, цитиран от ДПА и БТА. Общо 14 души бяха спасени до момента, а властите смятат, че всички хора, затрупани под руините на сградата, са били извадени. Въпреки това издирването ще продължи, добави Сойлу, цитиран от Си Ен ЕН тюрк. Многоетажната сграда в гъстонаселения истанбулски квартал Картал се срути в сряда.", "date": "2019.02.10", "title": "Загиналите при срутването на блока в Истанбул вече са 21"}
{"url": "https://www.24chasa.bg/novini/article/7290688", "text": "\"Нормалните хора, които имат чувство за отговорност, които не могат да си позволят да направят 5 деца, защото знаят, че няма да им стигнат парите и искат децата им да бъдат нормални граждани, а не да ходят да крадят и просят, правят по 1-2 деца. Има друга категория, в която знаят, че колкото повече деца, толкова повече социални помощи. Правиш 8-9 деца - едните ги пишеш глухонеми, другите болни от епилепсия. Че ти нямаш никакъв интерес да работиш. Това държавата докога ще го стимулира?\". Така коментира министърът на отбраната пред   ромския въпрос. \"Не може и не е правилно да се слага знак за равенство между етническа принадлежност и престъпления. Но ако погледнем фактите, голяма част от битовата престъпност, този вид престъпност - просене, побоища, за съжаление, са характерни за тази общност. Политически коректно е едно, но фактите трябва да бъдат посочвани\", добави той. \"Трябва да се отделят пари да се строят социални жилища, но в много от случаите хората, които се настаняват там, не го ценят. Имаме предложение безработните членове на семейството, което ще се настани там, да участват в строежа му\", каза още Каракачанов. \"Синята каска още в началото на октомври я подарих на г-н Борисов. Дали ще сме заедно или не с Патриотите зависи от здравия разум на всички. Никога не съм си позволил да критикувам мой колега публично - нито срещу г-н Сидеров, нито г-н Симеонов. Смятам, че ако искаме да няма подобни въпроси \"ще го има ли или не патриотичното обединение\", трябва се явим на евроизборите заедно\", коментира той.", "date": "2019.02.10", "title": "Каракачанов: Правиш 8-9 деца, пишеш ги глухонеми и нямаш интерес да работиш"}
{"url": "https://www.24chasa.bg/novini/article/7288454", "text": "Какво представляват фирмите? Защо има нужда от сключване на трудови договори между работодателите и служителите в една фирма? Какъв е смисъла от тези договори? Отговорите на тези и други въпроси за фирмите и тяхната структура, йерархия и начина, по който работят ще откриете в откъса, част от книгата „Неолиберализмът и социалната демокрация – борбата продължава” от Колин Крауч. Разликите между идейния и реално съществуващия неолиберализъм имат значителни политически последствия. Докато непосредственото участие на всякакъв род фирми в държавното управление и в политиката може да създаде проблеми в една наистина либерална икономика, то с “гигантските” фирми се появяват специфични въпроси, които възникват в пазарната икономика, ако не бъдат взети мерки за тяхното ограничаване. „Гигантска” е фирма с достатъчно доминантни позиции на своите пазари, така че, като използва организационния си капацитет за разработване на пазарно доминиращи стратегии, да може да влияе чрез действията си на съществуващите на тях условия. За нашите цели гигантска е и фирма, която развива дейност в рамките на повече от една национална юрисдикция. Нужно е и двата дефиниционни критерия да са налице. Днес има много примери на умерено големи по размер фирми с филиали в няколко страни, които обаче са сравнително малки в рамките на своите пазари. Ако нямат монополни позиции на специализираните пазари, те в пълна степен са подложени на действието на закона за предлагане и търсене и не са обхванати в настоящото изследване. Двата атрибута засилват изразената в тази книга обща загриженост от създаваните от такива фирми политически проблеми, тъй като стратегията им за доминиране на пазара може да включва и политическо направление, а понякога транснационалните корпорации (ТНК) могат да противопоставят национални правителства. Според разбирането на неокласическата теория в една икономика със съвършена конкуренция фирмата не е нищо повече от пакет от договори – точка, в която се събират и търгуват ресурсите на множество пазари. Поведението на фирмата може да се определи според сигналите, които пазарът подава към нейните звена, вземащи решения относно най-рационалната траектория, която тя би трябвало да следва с оглед на смятаната за естествена даденост цел – максималната печалба. Фирмите, които не действат по описания начин, ще бъдат изпреварени по ефективност от онези, които го правят, и ще изчезнат от пазара. Човешките същества в тези фирми не са нищо повече от сметачни машини за съставяне на подходящия за всяка ситуация максимизиращ алгоритъм. Икономическата теория, а и търговското право в англо-саксонската традиция третират фирмите като индивиди, защото тези научни школи нямат концепция за организации със сложно вътрешно устройство. Но реално съществуващите капиталистически икономики не съответстват на неокласическия модел в чистия му вид. Както видяхме, много от пазарите имат входни бариери, допускащи навлизането в глобалния пазар – да не говорим за пазара на отделните национални икономики – единствено на много малко корпорации. Понякога се изискват огромни инвестиции за развойно-изследователска дейност или пък развърнати дистрибуторски мрежи, още преди една фирма да се е установила на пазара. Фактът, че фирмата – особено голямата – е организация, а не просто пакет от договори, бе признат за първи път в икономическата теория през 30-те години с разработената от Роналд Коуз теория за фирмата. Основната идея може да бъде разбрана най-лесно с пример от пазара на труда. Когато една фирма иска да използва работна сила, тя може да го направи, като сключи договор с лица за изпълнението на определени задачи срещу фиксирано възнаграждение; ако след изпълнението на задачата има нужда от нова работна сила, се съставя нов договор. Това е обичайна практика при задачи, от чието изпълнение фирмата се нуждае спорадично – като изработването на нова рекламна стратегия. Когато фирмите работят по този начин, те могат да бъдат разглеждани изцяло в рамките на чистия пазарен анализ. Но когато им е необходимо непрекъснато и повтарящо се извършване на съвкупност от задачи за неопределен бъдещ период от време или искат да обвържат хората, които работят за тях, в една обща културна среда, те вероятно ще сметнат, че не е ефективно непрекъснато да сключват нови договори и да наемат нови работници. Поради това те обикновено сключват общи договори, известни като трудови договори, според чиито условия на доставчика на трудова услуга се гарантира заплащане за продължителен период от време срещу поставянето му под общото ръководство на работодателя за изпълнение на задачите, които той определи. Това е идеята за “работно място” в една организация, която е позната на повечето от нас. Тук фирмата става нещо повече от пакет от договори и е организация с йерархия, чрез която поръчките се препредават на работниците, вместо да се сключват договори за поддоставка. Ортодоксалното икономическо учение използва теорията за фирмата главно при анализа на един компенсиращ компромис, пред който са изправени компаниите. Пазарните отношения дават възможност за често тестване на предлаганите на външните пазари цени и качество за сметка на вероятно скъпоструващи пазарни проучвания и на обучението на нови служители с цел те и доставчиците да бъдат запознати с начина на функциониране на фирмената организация. Оперирането чрез йерархични структури обезпечава непрекъсваемост и намаляване на транзакционните разходи за сметка на известна неефективност, възникваща поради пренебрегването на пазарните проучвания. Повечето големи фирми подлагат на преоценка от време на време постиганите в оперативната им дейност компенсиращи компромиси между използването на пазара и на йерархичната организация, коригирайки баланса между тях с оглед на по-високата доходност. В няколко свои работи Оливър Уилямсън доразви първоначалните схващания на Коуз и в частност идеята за транзакционните разходи и изследва широк кръг от засягащи фирмената организация въпроси. Както видяхме в предходната глава, основният транзакцонен разход е информацията. Макар и разглеждана в обикновената неокласическа теория като нещо, което рационалните актьори неизбежно притежават, информацията в действителност се придобива много трудно. Една от причините, поради които фирмите разработват и внедряват организационен ресурс, е придобиването на информация. Големите фирми, които са развили умението да действат като организации, т.е. да решават кога да излязат директно на пазара и кога да използват своите организационни ресурси, са придобили потенциал за стратегическо действие. Те не са се освободили напълно от пазара и, за да купуват и да продават успешно, продължават да му се подчиняват. Но до известна степен са способни да действат и проактивно, да използват организационната си структура при формирането на пазарните отношения и да влияят върху реакцията на пазара към тях. Например, вместо да реагират пасивно на пазарните сигнали за търсенето на определен продукт, те ще организират маркетингови и рекламни кампании, за да създадат търсене. Това им дава предимства пред по-малките, зависими от пазара фирми и променя връзките им с потребителите – отделни физически лица, а не корпорации. Симетрията между купувач и продавач, която е от фундаментално значение в икономическата теория като цяло и в идеята за суверенния потребител в частност, се нарушава съществено, когато продавачът започне да формира предпочитанията на купувача. Това не превръща гигантските корпорации в нещо зло, за щастие, тъй като е трудно да си представим един проспериращ живот без тях. Но все пак означава, че те не са обект на консуматорския суверенитет и на пазарните сили в такава степен, както се твърди в неолибералната риторика. Ако все повече ни се обяснява, че трябва да приветстваме „повече пазар” в живота си, а в действителност „повече пазар” означава „повече гигантски фирми”, то ще трябва да знаем повече за тях и за политическите последици от тяхното съществуване. Из  Книгата може да поръчате  !", "date": "2019.02.10", "title": "Фирмата – обикновен пакет от договори или сложна йерархична структура"}
{"url": "https://www.24chasa.bg/novini/article/7290606", "text": "Венецуелската национална петролна компания \"Петролеос де Венесуела\" (PDVSA) ще отстрани най-малко двама американски шефове от съвета на директорите на подразделението си в САЩ \"Ситгоу петролиъм\" (Citgo Petroleum), според източници запознати с въпроса, цитирани от Ройтерс. Усилията да се промени ръководството на съвета на \"Ситгоу\" се случват на фона на плановете на самопровъзгласилия се за временен президент на Венецуела Хуан Гуайдо да назначи собствен съвет на най-големия чуждестранен актив на страната и да използва преходите му, за да финансира отстраняването на президента Николас Мадуро, предава БТА.", "date": "2019.02.10", "title": "Венецуела сменя американски шефове в \"Ситгоу петролиъм\""}
{"url": "https://www.24chasa.bg/novini/article/7290610", "text": "Китайската политика към уйгурското малцинство е срам за човечеството, заяви турското външно министерство, цитирано от Асошиейтед прес и Франс прес. Говорител на външното министерство заяви вчера, че \"вече не е тайна\", че Китай е задържал над милион уйгури в лагери, които той определи като \"концентрационни\". Тюркското мюсюлманско население в Западен Китай е подложено на натиск и на системна асимилация, добави той, предаде БТА. Турция е представила позицията си пред Пекин на всички равнища, подчерта говорителят, който призова властите да затворят лагерите и да спазват човешките права на уйгурите. Преди време турският президент Реджеп Тайип Ердоган обвини Китай в геноцид, но по-късно установи по-тесни дипломатически и икономически връзки с Пекин, припомня АП. Китайските власти засилиха мерките за сигурност, предприети спрямо уйгурите след кървав бунт през 2009 година. Много уйгури избягаха, като голяма част от тях се насочиха към Турция. Пекин отрича обвиненията и определя лагерите като \"центрове за професионално обучение\", целящи да предотвратят ислямистката радикализация, припомня АФП. Според китайските власти центровете в Синцзян не са насочени към конкретна етническа група. До момента водещите мюсюлмански страни не са заели позиция по този въпрос, внимавайки да поддържат добрите си отношения с Китай.", "date": "2019.02.10", "title": "Турция: Китайската политика към уйгурското малцинство е срам за човечеството"}
{"url": "https://www.24chasa.bg/novini/article/7290612", "text": "Американският конгресмен Ро Кана предупреди самопровъзгласилият се за временен президент на Венецуела Хуан Гуайдо да не се стреми към военна намеса на САЩ в неговата страна, предаде ТАСС, цитирана от БТА. \"Господин Гуайдо, вие се провъзгласихте за лидер на Венецуела, но не бива да се опитвате да разрешите американска военна интервенция. Само Конгресът на САЩ има право да прави това (да разрешава военна намеса - бел. ТАСС). И ние не се каним да го правим\", написа вчера Туитър калифорнийският конгресмен от Демократическата партия на САЩ. По-рано Гуайдо заяви в интервю за в. \"Уолстрийт джърнъл\", че за сваляне на съществуващия режим може да се наложи чуждестранна намеса. Той добави, че \"военната операция може да се окаже най-ефективната форма на натиск\", но венецуелската опозиция не се надява на това, припомня ТАСС.", "date": "2019.02.10", "title": "Американски конгресмен: Гуайдо да не се стреми към военна намеса на САЩ във Венецуела"}
{"url": "https://www.24chasa.bg/novini/article/7290614", "text": "Венецуелската национална петролна компания \"Петролеос де Венесуела\" (PDVSA) е поискала от клиентите на своите съвместни предприятия да депозират приходите от продажби в сметка, открита неотдавна в руската \"Газпромбанк\", предаде Ройтерс, като се позовава на свои източници и вътрешен документ, до който е получила достъп, предаде БТА. Решението на \"Петролеос де Венесуела\" беше взето, след като САЩ наложиха тежки финансови санкции на 28 януари, целящи да попречат на венецуелския президент Николас Мадуро да получи достъп до петролните приходи. Оттогава предприятието притиска своите чуждестранни партньори в съвместни предприятия в нефтодобивния регион Ориноко да решат официално дали ще продължат проектите. Сред тези чуждестранни партньори са норвежката петролна компания \"Екуинор\" (Equinor), американският петролен гигант \"Шеврон\" (Chevron) и френската компания \"Тотал\" (Total). Освен това \"Петролеос де Венесуела\" е наредила на съвместното си предприятие \"Петроседено\" да спре добива на изключително тежък петрол поради липса на горива, с която да разрежда добитите количества. Причината е, че доставчиците от САЩ не могат да изнасят горива за Венецуела поради санкциите, отбелязва Ройтерс. Руската информационна агенция \"Нюз\" съобщи вчера, че според депутатът от венецуелския национален парламент Карлос Папарони \"Петролеос де Венесуела\" се е опитала да изнесе държавни средства в България. \"Петролеос де Венесуела\" иска да използва брокерска къща в България, за да продължи да краде парите на Венецуела. Вече се свързахме с България!\", заяви депутатът в Туитър, уверявайки, че изнасянето на средства ще бъде преустановено незабавно. Хуан Гуайдо, самопровъзгласил се за временен президент на Венецуела, потвърди тази информация, отбелязва агенцията. Гуайдо планира да използва приходите на държавното петролодобивно предприятие, за да финансира отстраняването на президента Николас Мадуро, съобщи по-рано Ройтерс.", "date": "2019.02.10", "title": "Венецуелската петролна компания опитала да изнесе държавни пари в България"}
{"url": "https://www.24chasa.bg/novini/article/7290697", "text": "Връщането на ромите в махалата бе провокация, инспирирана от правозащитни организации. Това заяви пред \"24 часа\" кметът на Войводиново Димитър Тосев. Той уточни, че ромите са пристигнали отново в селото, след като по незаконните им домове са били разлепени съобщения, че са негодни за живеене. Даден е 7-дневен срок за обжалване.  \"Предполагам, че ще го направят\", добави Тосев. Кметът е категоричен, че незаконните жилища не са подходящи за живеене - в тях няма ток и вода. Вчера 15 жени и деца, придружени от представители на правозащитни организации, са дошли в махалата, заявявайки, че ще останат. Връщането им обаче предизвика напрежение във Войводиново. Така се стигна до протест на местните, част, от които се опитаха да щурмуват махалата.  .  Утре в 10.00 часа представители на инициативния комитет на Войводиново, на ромския етнос и правозащитни организации ще се срещнат в община Марица, където ще обсъдят варианти за излизане от ситуацията. Кметът на общината Димитър Иванов спешно се е завърнал по-рано от служебна командировка в чужбина. \"Притеснен съм от новата ескалация на напрежение във Войводиново. Тревожен е фактът, че се е стигнало и до гражданско неподчинение вчера - имало е спречквания на местни жители с полицията. До нарушаване на обществения ред не се е стигнало благодарение на адекватните действия на МВР\", посочи Димиър Иванов.", "date": "2019.02.10", "title": "Кметът на Войводиново: Връщането на ромите бе провокация (Обновена)"}
{"url": "https://www.24chasa.bg/novini/article/7288924", "text": "Рейтингът на висшите училища в България е най-смисленото и благородно състезание в сферата на духа и интелекта. След като излязоха резултатите от новото издание на рейтинга - за 2018 г., университетите, които са първи по професионални направления, ще получат отличия на официална церемония във вторник в НДК. Тя ще събере академичния елит, министри, кметове и представители на бизнеса. Ректорите на най-добрите университети ще получат специални табели. “24 часа” прави това събитие за трета поредна година. Кауза на вестника, както и на Министерството на образованието и науката и на консорциума, който изготвя рейтингите, е, че трябва да има широка публичност за резултатите от рейтинговата класация. “24 часа” сложи началото на рейтинговата система на университетите още през 2004 г. Макар и неофициална, тя бързо се превърна в авторитетен показател за развитието на висшето образование в България. ", "date": "2019.02.10", "title": "Награди за най-добрите университети"}
{"url": "https://www.24chasa.bg/novini/article/7290699", "text": "Опасно мобилно приложение набира популярност сред децата у нас, предупреждават специалисти. Вече са подадени два сигнала за посегателство срещу 14-годишни момичета. Приложението привлича потребителите с възможността да пишат помежду си, като останат анонимни, предаде БНТ. Приложението се казва \"Телоним\", а създателите му го рекламират като \"най-искреното място в интернет\", на което можеш да пишеш всичко, без да казвай кой си и без да оставяш следи към себе си. \"Той беше се свързал анонимно с 14-годишно момиче и беше започнал да го обработва. Опитите да се открие човека общо взето удариха на камък, тъй като той даже не се беше регистрирал в приложението и е абсолютно анонимна връзката\", Георги Апостолов, координатор на Центъра за безопасен интернет. \"Когато ти си анонимен и контактуваш с анонимен - не знаеш кой стои от другата страна. Наистина през това приложение за съжаление много педофили търсят контакт с децата\", каза Антоанета Василева, Асоциация \"Родители\".", "date": "2019.02.10", "title": "Опасно мобилно приложение става все по-популярно сред децата"}
{"url": "https://www.24chasa.bg/novini/article/7290702", "text": "Над 100 граждани посрещна парламентарната шефка Цвета Караянчева точно в 10 ч, когато започна денят на отворените врати в Народното събрание. Най-нетърпеливите да видят как работят депутатите се наредиха на опашка в.ранни зори. Те бяха посрещнати лично от Караянчева, която им разказа първо за Учредителното събрание преди 140 г. и им показа оригиналите на Търновската и на Сребърната конституции и лични вещи на един от най-ярките представители на събранието Петко Славейков. След това парламентарната шефка въведе гостите си в пленарната зала, за.да седнат на депутатските банки и да ударят звънеца. Разказа им как се пишат законите и как протича един работен ден на депутатите. Най-мнагобройни бяха децата. А бившата зам.-шефка на НС Екатерина Михайлова бе довела студентите си. Очаква се броят на посетилите Народното събрание до края на деня да е над 3000.", "date": "2019.02.10", "title": "Цвета Караянчева посрещна най-нетърпеливите да видят как работят депутатите (Снимки)"}
{"url": "https://www.24chasa.bg/novini/article/7290708", "text": "Марките \"Гучи\" (Gucci) и \"Адидас\" изтеглиха от продажба свои продукти, след като те бяха определени в социалните медии като расистки, предаде  . \"Гучи\" махна от продажба противоречив свой модел плетен пуловер на цена 890 долара, след като той бе силно критикуван за това, че наподобява \"блекфейс\" - типичен грим, с който белите актьори от САЩ в миналото са изобразявали чернокожите герои, писа Би Би Си. Към тази новина \"Ню Йорк таймс\" добави и случая на \"Адидас\", в който марката включи един почти изцяло бял модел обувки в линия от облекла и маратонки, вдъхновена от Харлемския ренесанс през 20-те и 30-е години и замислена в чест на Mесеца на афроамериканската история, който се отбелязва през февруари в САЩ, Канада, Великобритания, Холандия и Ирландия. След критиката в социалните медии моделът на цена 180 щатски долара също бе изтеглен от продажба, като компанията обяви, че той \"не отразява духа или философията за това как \"Адидас\" смята, че трябва да бъде отразен и почетен Месецът на афроамериканската култура\".", "date": "2019.02.10", "title": "\"Гучи\" и \"Адидас\" изтеглят продукти от пазара, определяни като расистки"}
{"url": "https://www.24chasa.bg/novini/article/7290719", "text": "Десетки хиляди хора излязоха вчера за десета поредна седмица на шествие в Белград и други сръбски градове, за да протестират срещу президента Александър Вучич, съобщи ДПА. Демонстрациите се провеждат под мотото #1от5милиона, измислено в края на миналата година, след като Вучич каза, че няма да се поддаде на исканията на демонстрантите \"ако ще и да сте 5 милиона\", предаде БТА. Протестната искра бе разпалена от нападение срещу опозиционния политик Борко Стефанович през ноември. Всяка събота от 8 декември насам се състои шествие в Белград, в което участват 15-20 хиляди души. Списъкът с исканията на протестиращите е неясен, но основното настояване е за честни избори и спиране на натиска на Вучич и неговата партия върху медиите. Протести имаше още в Нови Сад, Ниш, Крагуевац, Суботица и други градове.", "date": "2019.02.10", "title": "Десетки хиляди протестираха за 10 поредна седмица срещу Вучич"}
{"url": "https://www.24chasa.bg/novini/article/7290721", "text": "Къщата музей на бележитата българска актриса Адриана Будевска в Добрич е заплашена от струване. От Министерството на културата са отпуснали 64 000 лева за реставрация, но желаещи да я извършат няма, предаде  Пропаднал покрив, сцепена на две сграда и влага, която руши подовите настилки на стаите. Така изглежда родната къща на един от основоположниците на професионалния театър у нас - Адриана Будевска. \"Реално от 10 години насам състоянието ѝ става лошо и по-лошо. През 2017 г. Регионален музей Добрич получи финансиране за реставрация на къщата в размер на 64 000 лева. Пред 2018 г. получихме разрешително за строеж и обявихме обществена поръчка. Никой не се яви. Всички казваха, че парите са малко\", каза Добри Добрев, директор на РИМ-Добрич. От музея са поискали от Министерството на културата още 30 000 лева, за да може къщата да бъде възстановена. След реставрацията ще бъде върната и музейната експозиция, която от години е евакуирана. Регионалният исторически музей съхранява повече от 700 експоната, свързани с Адриана Будевска.", "date": "2019.02.10", "title": "Руши се къщата музей на актрисата Адриана Будевска"}
{"url": "https://www.24chasa.bg/novini/article/7290700", "text": "93-годишна жена е загинала при пожар в дома си в павликенското село Димча, съобщиха от пожарната във Велико Търново. Сигнал за инцидента е получен тази сутрин около 8 часа от тел.112.  Огнеборци от Павликени незабавно пристигнали на място, но открили стопанката мъртва в една от стаите. Предполага се, че пожарът е тръгнал от искра от печка на твърдо гориво, която подпалили постелките на старицата. Къщата е спасена, но старицата се е задушила от гъстия дим в жилището.", "date": "2019.02.10", "title": "Старица се задуши при пожар в дома си в Павликенско"}
{"url": "https://www.24chasa.bg/novini/article/7290774", "text": "Учени от университета в Мериленд разработиха плат, който реагира на топлината на човешкото тяло - той охлажда или изолира от студа съобразно нашата температура, пише в. \"Мейл он сънди\". Новият продукт е изработен от вълнен плат, но към него e прибавен супер тънък слой от проводим метал под формата на нановлакна. Материалът може да се пере и е само с 5 долара по-скъп от съществуващите в продажба спортни платове, предава БТА. Екипът на проф. Мин Оуян изтъква, че дреха с новата материя ще позволи на офис служителите да не регулират климатиците в службата и да не свалят дрехите си, когато им стане топло. Тези настройки автоматично ще се поемат от новия плат, който ще променя проводимостта си на топлина според телесната температура на потребителя. В плата е вложен специален наноматериал. При повишаване на телесната температура, нишките на плата се свиват, създават електрически заряд, който отстранява топлината от тялото. Когато на човек му стане студено, материята от плата се разширява, като металът вкарва топлина отвън.", "date": "2019.02.10", "title": "Разработиха плат, който реагира на топлината на човешкото тяло"}
{"url": "https://www.24chasa.bg/novini/article/7290817", "text": "Президентът Румен Радев изпрати поздравителен адрес на Татяна Лолова по случай рождения ден на легендарната ни актриса – 10 февруари.  Това съобщиха от прессекретариата на президента. \"Неподражаемият Ви талант облагородява с присъствието си сцената, екрана и душите на всички Ваши съвременници“, посочва държавният глава в писмото до Татяна Лолова. Президентът отбелязва, че изключителната роля на актрисата в българския културен и обществен живот е да възвръща и разпалва вярата ни. „Ценност и необходимост за всички нас са Вашите незаменими послания, присъствие и пример!“, посочва още президентът в поздравителния адрес до Татяна Лолова.", "date": "2019.02.10", "title": "Радев към Татяна Лолова: Ценност и необходимост за всички нас са Вашите незаменими послания"}
{"url": "https://www.24chasa.bg/novini/article/7290831", "text": "Македонското правителство ще трябва да плати общо 1,2 милиона евро компенсации на шестима души, които погрешно са били осъдени по обвинения, свързани с тероризъм, съобщи Асошиейтед прес. Местната телевизия Сител съобщи, че компенсацията включва 5 500 денара /101,4 долара/ за всеки ден прекаран в затвора плюс разходите по съдебния процес, предаде БТА. Шестимата обвиняеми, заедно с още петима бегълци, бяха осъдени през 2011г. на общо 156 години затвор. Те бяха обвинени, че са поставили мина на локален път, която уби двама войници от НАТО и македонски гражданин. По-късно се оказа, че главният свидетел на обвинението е бил измъчван от полицията. Шестимата бяха условно освободени през 2015г. Държавната прокуратура миналата година реши да се откаже от делото.", "date": "2019.02.10", "title": "Македония плаща 1,2 млн. евро компенсации на 6-ма погрешно осъдени за тероризъм"}
{"url": "https://www.24chasa.bg/novini/article/7290833", "text": "Художникът Робърт Райман - минималист и концептуалист, известен с експериментите с нюанси на бялото, почина на 88 години в дома си в Ню Йорк, съобщи Асошиейтед прес. Райман е роден в Нашвил. Той се премества да живее в Ню Йорк с надеждата да стане професионален джаз саксофонист. Райман не е учил живопис, но седем години работи като охрана в нюйоркския Музей на модерното изкуство, предава БТА. Най-известните творби на Райман са белите композиции върху квадратни платна. Той казва, че не рисува картини, а работи със светлина и пространство и показва материалите каквито са. \"Не е важно какво рисуваш, а само как рисуваш\", казва той. Галерията \"Пейс\", която го представляваше пише на сайта си, че прославя \"безкрайното наследство на изкуството му и въздействието му върху това как виждаме света\".", "date": "2019.02.10", "title": "Почина художникът Робърт Райман"}
{"url": "https://www.24chasa.bg/novini/article/7290989", "text": "Председателят на БСП - София и на групата на социалистите в СОС Калоян Паргов ще представи за гласуване доклад за поставяне на паметна плоча на Сергей Антонов. Това ще стане на заседанието на Комисията по образование, култура, наука и културно многообразие в понеделник в 12,00 часа в Столична община. Предложението е монументът да бъде поставен на територията на Терминал 1 на Аерогара \"София\". Това съобщиха от пресцентъра на БСП-София. Идеята за поставянето на паметна плоча на обвинения, а след това оправдан за покушението срещу папа Йоан Павел II служител на БГА \"Балкан\" е на Инициативен комитет \"Памет за Сергей Антонов\". В него членуват български общественици, културни дейци, професори, военни и дипломати, сред които са външните министри Виктор Вълков и Любен Гоцев, покойният професор Божидар Димитров, Вежди Рашидов, двукратният олимпийски шампион по борба Боян Радев, ген. Стоян Топалов, почетен председател на Съюза на офицерите и сержантите от запаса и резерва и други. Подкрепа за поставянето на паметник на Сергей Антонов има и от италианският му защитник Джузепе Консоло. Средствата за изработването и поставянето на паметната плоча ще бъдат изцяло за сметка на Инициативния комитет \"Памет за Сергей Антонов\". Освен за плочата на територията на Аерогара \"София\", Инициативният комитет предлага и улица в столицата да носи неговото име. Става въпрос за преименуване на ул. \"691\" в квартал \"Красно село\" на \"Сергей Антонов\". Както е известно, служителят в представителството на БГА \"Балкан\" в Рим е арестуван на 25-и ноември 1982 г. и е обвинен, че по поръчение на българската държава и чрез турския гражданин Мехмед Али Агджа на 13-и май 1982 г. е организирал атентата срещу папа Йоан Павел II. В продължилия близо 4 години \"процес на века\" роденият на 11-и юли 1948-а в София Сергей Антонов е централна фигура. Осъден несправедливо в скалъпен съдебен процес той лежи в италианския затвор \"Ребибия\" 1223 дни. Там българинът е подложен на огромен натиск да признае престъпление, което не е извършил. На 28-и март 1986 г. италианският съд оправдава Сергей Антонов \"поради липса на достатъчно доказателства\". Представителите на Инициативен комитет \"Памет за Сергей Антонов\" са категорични, че той проявява истинско геройство, тъй като евентуално негово признание за съпричастност на страната ни и нейните органи за сигурност в атентата срещу папа Йоан Павел II щеше дълги години да тежи като прокоба над България.", "date": "2019.02.10", "title": "Калоян Паргов представя доклад за поставяне на паметна плоча на Сергей Антонов"}
{"url": "https://www.24chasa.bg/novini/article/7291088", "text": "Петима лица бяха арестувани и бяха конфискувани 220 килограма марихуана при обиск на няколко заведения в Урошевац, съобщи Танюг, позовавайки се на косовската полиция. Арестувани са трима албански граждани и двама граждани на Косово, предаде БТА. Те са заподозрени, че принадлежат към добре организирана група и са обвинени в незаконно притежание, дистрибуция и продажба на упойващи и психотропни вещества. Предполага се, че задържаната марихуана е била предназначена за продажба извън Косово. Косовската полиция заяви, че издирва други членове на групата, които се укриват.", "date": "2019.02.10", "title": "Заловиха 220 кг марихуана в Косово, 5-ма са задържани"}
{"url": "https://www.24chasa.bg/novini/article/7291096", "text": "Коментар на италианския вицепремиер Матео Салвини, който е министър на вътрешните работи и лидер на крайнодясната и антимигрантска партия Лига по адрес на  , породи полемика в Италия, предаде Франс прес. Веднага след като стана ясно, че певецът Мамуд, чиято майка е италианка, а баща египтянин, печели голямата награда на феста с песен, в която се долавят ориенталски мотиви, в туитър Салвини написа: \"Мамуд...уф...Най-хубавата италианска песен?!? Аз бих избрал Ултимо, а вие какво мислите?\". Във втората част на коментара си той визираше певеца останал на второ място, предаде БТА. Това предизвика порой от критики срещу Салвини в социалните мрежи. Самият Мамуд, чието пълно име е Алесандро Мамуд, отговори на вицепремиера, че е 100 процента италианец. Някои потребители на интернет препоръчаха на Салвини да вземе хапче против киселини и така гневът ще му мине. Други му препоръчаха да похапне днес кус-кус, а трети направо постваха под туита му емотикони с неприлични жестове. Бившата половинка на Салвини - телевизионната звезда Елиза Изоарди, пък приветства победата на Мамуд на фестивала, като я нарече \"илюстрация, че срещата на различни култури поражда красота\". Критици на Салвини му препоръчаха да се поучи от нейното изказване. Мамуд породи снощи изненада на фестивала в Сан Ремо, тъй като спечели само 14 процента от гласовете от телевота, но журито му гласува доверие и така той победи, припомня Франс прес. Повечето зрители (46 процента) подкрепиха певеца Ултимо, за когото пишеше Салвини в туита си. След вота на журито обаче Ултимо, чието истинско име е Николо Морикони, остана на второ място с песента си \"Твоите особености\", следван от триото Ил Воло с песента \"Музика, която остава\". След изненадващата победа на Мамуд, в социалните мрежи се появиха и коментари, че имало манипулации в резултатите и че някои \"просто е наложил победителя\".", "date": "2019.02.10", "title": "Остри критики срещу Салвини заради негов коментар по адрес на певеца Мамуд"}
{"url": "https://www.24chasa.bg/novini/article/7290977", "text": "\"В началото, когато правих тези неща, това беше уникална страст за мен, беше много силно като влюбване от пръв поглед. Така че първите години не беше толкова страшно. Напрежението започна да се трупа по-късно. Когато вече си навлязъл много надълбоко в този свят и виждаш една невъзможност на държавата да се справи с това нещо. Тогава започва да се трупа някаква тежест, но аз винаги си намирам варианти да се занимавам с някакви различни неща\". Така коментира заниманията си с разследваща журналистика главният редактор на \"168 часа\" Слави Ангелов в предаването \"Търси се\" по Би Ти Ви. Той сподели, че въпреки всичко никога не си е мислел да спре да се занимава с журналистика и в частност с разследвания, както и че най-често чрез своите хобита успява да избяга от напрежението. \"Имал съм много тежки моменти, в които съм бил застрашен физически. Най-тежко е било, когато съм усещал, че нещо може да се случи нещо в дома ми и да пострадат най-близките ми хора\", добави той. \"Бил съм прилично платен винаги, където съм работел. Тези подкупи винаги съм ги отказвал, въпреки че те са ставали доста интересни в годините, но така съм възпитан, че това никога не мога да го направя по много причини\", отговори Ангелов на въпрос не изпитва ли човек с неговите занимания понякога изкушението просто да приеме някакъв подкуп и да си живее живота. \"През 1996 г. лятото срещнах едно младо момче, което пишеше страшно интересни материали за престъпността. Имах усещането, че той знае посоката на всеки куршум, който се изтрелваше в държавата по това време. Слави още тогава показа нещо много важно за журналистиката - не е важно какъв е мащабът на медията, в която работиш, важното е да го правиш професионално. Много запалахи към него сигурно е скривал от мен. Гърмели са бомби до редакцията - ние сме го приемали като част от професията. Аз съм ходила да се срещам със странни хора, които са го заплашвали с убийство. Има журналисти, които пишат, за да бъдат интересни, а Слави пише, за да бъде разбран и да се опита да помогне. Той е страшно организиран човек и в същото време има моменти, когато така се разклаща, че си казваш този човек ще тръгне нанякъде\", заяви издателят и управител на \"Медийна група България\" Венелина Гочева за Слави. Тя потвърди, че Ангелов е много сложен характер: \"Просто изчаквам да му мине, не му отговарям веднага. Но всъщност се справям с характер, като просто се вслушвам в него. Той е с много голямо самочувствие, винаги е имал. Това е прекрасно качество човек да осъзнава какво може. Той наистина е много добър. За мен е важно да не прегрее\". \"Предизвикателствата са много различни. Престъпният свят много се промени през последните години. Там се промениха поколенията и вече не е така страшно, както беше преди. Сега е много по-спокойно да се работи, но може би е малко по-скучно честно казано\", обясни Слави Ангелов. Майка му го описва като \"живо, палаво дете\". Бил по-срамежлив в детската градина. \"Обичаше много книги да чете. Добър ученик беше. Децата играят, той в някой ъгъл, намира си книги и си чете\", каза още тя. \"Работи много. Когато се захване с нещо, докато не го довърши докрай не спира. Емоциите надделяват понякога и трябва да работи в тази насока - да не е толкова емоционален\", добавя бащата на Ангелов. Майка му допълва, че прилича повече на баща си.  Със съпругата си Слави Ангелов се срещнал на Нова година. Бил дистанциран, не й направил особено впечатление, по нейни думи. \"Трудно свикнах с неговия темперамент, защото той на пръв поглед изглежда много овладян, но всъщност зад тази овладяност се крият много емоции, страсти, плам, енергия, която за човек, който е с него, може да е доста изтощаваща и доста задушаваща. Не мога да свикна с това, че непрекъснато кара в различни ленти, че непрекъснато бърза и иска да сме в неговия ритъм. Той се променя постоянно, той е човек, който търси промяната\", разказва жена му. Бил много обсебен от професията си, когато се запознали. В един момент тази страст отстъпила място на други - гмуркане, тенис. \"Слави е едно голямо приключение и голямо всекидневно предизвикателство\", твърди съпругата му. Гледайте видео   и  .", "date": "2019.02.10", "title": "Слави Ангелов: Имал съм много тежки моменти, в които съм бил застрашен физически (Видео)"}
{"url": "https://www.24chasa.bg/novini/article/7291115", "text": "Афганистанският министър на здравеопазването Ферозудин Фероз беше отличен от международен форум в Дубай за най-добър министър. Отличието му беше връчено на пленарна сесия на Световната правителствена среща на върха в Дубай, открита по-рано днес, от шейх Мохамед Бин Рашид Ал Мактум, вицепрезидент и премиер на ОАЕ и емир на Дубай, който изтъкна постиженията на д-р Фероз в сферата на общественото здравеопазване, предаде БТА. Министър Фероз, който е на поста от 2002 г., е известен с успехите си в съкращаване на смъртността при деца под петгодишна възраст с 44 процента, съкращаване на смъртността на родилките и въвеждане на реформи за подобряване на здравето на населението в Афганистан. Наградата, учредена на миналогодишното издание на срещата в Дубай, отличава изключителните усилия на министри, най-вече във въвеждането на успешни реформи за подобряване на живота на гражданите им, отбелязват организаторите.", "date": "2019.02.10", "title": "Награда за най-добър министър връчиха на афганистанския министър на здравеопазването"}
{"url": "https://www.24chasa.bg/novini/article/7291134", "text": "Британският премиер Тереза Мей ще обещае тази седмица, че ще даде още една възможност на членовете на парламента да изразят мнението си по въпроса за Брекзита до 27 февруари. Тя се опитва да си осигури повече време, през което да договори ново споразумение с Европейския съюз, предаде Ройтерс. С наближаването на срока за излизане на Великобритания от ЕС на 29 март Мей се стреми да убеди Евросъюза да промени споразумението, което договориха Лондон и Брюксел миналата година, но което бе отхвърлено от британския парламент през януари, предаде БТА. Мей иска да спечели депутатите от своята Консервативна партия като направи промени, свързани със северноирландската граница, но ЕС отказва да отвори за предоговаряне тази част от споразумението и предпочета Мей да търси компромис с основната опозиционна партия - Лейбъристката партия, като се съгласи на по-тесни връзки между Великобритания и ЕС. Министърът по въпросите на Брекзит Стивън Баркли ще се срещне с главния преговарящ на Европейския съюз за Брекзит Мишел Барние в утре, за да обсъдят промени в частта от споразумението за предпазния механизъм, имащ за цел да гарантира, че няма да се стигне до физическа граница между британската Северна Ирландия и Република Ирландия, която е член на ЕС. В интервю за \"Скай нюз\" бившият британски премиер Тони Блеър заяви днес, че излизането на Великобритания от ЕС без споразумение застрашава мирния процес в Северна Ирландия и е крайно опасен за британската икономика, предаде ТАСС. По думите му Брекзит без споразумение ще бъде много опасен за Великобритания от икономическа гледна точка и може да има потенциално разрушителни последици за мирния процес в Северна Ирландия. Той посочи, че т.нар. твърд Брекзит означава появата на физическа граница между северната и южната част на Ирландия, което ще предизвика разделение в Обединеното кралство.", "date": "2019.02.10", "title": "Мей ще обещае още един дебат за Брекзит, за да печели време за преговори"}
{"url": "https://www.24chasa.bg/novini/article/7291144", "text": "Френският министър на икономиката и финансите Брюно Льо Мер призова днес на срещата на върха в Дубай за по-силна Европа и за нов, по-справедлив капитализъм, предаде Франс прес. \"Ние (Европа) искаме да бъдем политическа сила\" между Съединените щати и Китай, заяви Льо Мер на редовната годишна среща за световното управление с участието на политици и икономисти от цял свят, предаде БТА. Министърът допълни, че се надява със създаването през 2021 година на бюджет на еврозоната \"да се открие нова фаза за нашия икономически и валутен съюз\". Той призна, че са необходими много промени, за да се подобри функционирането на ЕС и че някои общностни правила вече са остарели. В този контекст той спомена ветото на Европейската комисия срещу сливането на железопътните подразделения на френската компания Алстом ( Alstom) и германския гигант Сименс (Siemens). Като част от френското председателство на Г-7 Льо Мер подчерта целта да се работи за по-справедлива данъчна система в световен план, тъй като международните компании плащат по-малко данъци от малките и средни предприятия, а интернет гигантите плащат по-малко и от международните компании.", "date": "2019.02.10", "title": "Френски министър: Искаме Европа да е политическа сила между САЩ и Китай"}
{"url": "https://www.24chasa.bg/novini/article/7291149", "text": "Масово недоволство на пациенти заради новия начин за определяне на процента нетрудоспособност от ТЕЛК комисиите, съобщава Нова тв. Основното оплакване е, че заради въведения през август миналата година метод на изчисляване, много хора с тежки заболявания остават без месечни помощи, защото не успяват да съберат необходимия процент нетрудоспособност. От месеци Бойко Равначки е прикован на легло. Мъжът има няколко сериозни заболявания. До миналата година получавал месечно по 219 лева, защото имал 74% неработоспособност. С влизането на новите правила обаче Бойко изведнъж се оказал достатъчно здрав. „Получавам някакво писмо, че от 72% ме свалят на 40%. А тези 40% не значат нищо, нямам никакви помощи. Трябва да имам минимум 50%, за да получавам пенсия и помощи, които ми се полагат”, казва Бойко Равначки. Причината за промяната е, че процентите от различните болести вече не се сумират, а се взима процентът само на най-тежката болест. Лекарят от ТЕЛК комисията в Благоевград обяснява, че в случая с Бойко Равначки просто е спазил новия регламент. „Съгласен съм с хората, но и ние изобщо не сме доволни, защото на мен след 7 въпроса ми бяха отговорили - Дадени са отгоре точките, ние сме длъжни да ги спазваме. Шефът на НЕЛК ми каза, че има 30 000 жалби, казах му, че ще стават и повече”, коментира д-р Олег Кашукеев, председател на Трудово-експертна лекарска комисия. От Националния осигурителен институт уточниха, че новата наредба трябва да намали случаите, при които хора с много дребни заболявания ги сумират и взимат помощи. „По старата наредба с правилото за събиране позволяваше на много хора с общо взето възрастови промени да събират проценти и да получават инвалидни пенсии и затова е толкова голям броя на инвалидите в България”, казва д-р Огнян Червилов, член на Медицинската комисия при ТП на НОИ. Според д-р Олег Кашукеев има фалшиви ТЕЛК-ове, но в никакъв случай това не са всички и е необходимо да се посочат конкретните имена на лекарите, които са ги издавали и те да понесат отговорност за това.", "date": "2019.02.10", "title": "Недоволство заради ТЕЛК: Болни твърдят, че губят право на помощи"}
