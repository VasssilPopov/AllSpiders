{"url": "https://www.24chasa.bg/novini/article/7035158", "text": "Пакистан временно затвори консулството си в източния афганистански град Джалалабад заради намеса на губернатора на провинцията и липса на сигурност, предаде Асошиейтед прес. Представител на афганистанските власти обаче каза, че става дума за недоразумение и проблемът скоро ще бъде решен, предава БТА. В писмо до министерството на външните работи на Афганистан пакистанското посолство в Кабул настоя губернаторът на провинция Нангархар да се въздържа да се меси в начина на работа на консулството. Пакистанската мисия поиска също властите на страната домакин да възстановят сигурността на територията на мисията и заяви, че докато това не стане, тя ще остане затворена. Според Себгатулла Ахмади, говорител на министерството на външните работи на Афганистан, е станало недоразумение, което е разтревожило персонала на консулството в Джалалабад. Той обаче не уточни какво точно се е случило. Вече се срещнахме със служители на пакистанското посолство в Кабул и скоро въпросът ще бъде уреден, заяви Ахмади. Губернаторът на провинция Нангархар Хаятула Хаят каза, че не се месил в работата на консулството, но добави, че издаването на визи трябва да бъде организирано така, че да няма корупция. Всеки ден хиляди афганистанци се събират пред пакистанското консулство и някои плащат между 5000 и 20 000 рупии (около 40-160 долара), за да получат виза, отбеляза той. Според Хаят тези хора биват обиждани, дори бити. Няма да приемем неуважително отношение към афганистанците, заяви той и подчерта, че осигуряването на безопасност и добра организация около консулството е задължение на местните власти. Затварянето на мисията в Джалалабад отразява напрежението в отношенията между двете съседни страни, които взаимно се обвиняват в покровителство на екстремисти в районите край слабо охраняваната граница, отбелязва АП.", "date": "2018.09.01", "title": "Пакистан временно затвори свое консулство в Афганистан"}
{"url": "https://www.24chasa.bg/novini/article/7035139", "text": "Кремъл каза днес, че още е прекалено рано да се говори за евентуална среща между руския президент Владимир Путин и американския му колега Доналд Тръмп по време на тържествата през ноември в Париж по случай 100-годишнината от края на Първата световна война, предаде ТАСС. Не знаем дали Путин ще е в Париж, дали Тръмп ще е в Париж, затова \"засега е преждевременно и невъзможно\" да се говори за това, заяви пред журналисти говорителят на руския президент Дмитрий Песков, предава БТА. По-рано тази седмица Кремъл каза, че не е изключено Путин да разговаря с Тръмп на три срещи на високо равнище, които ще се състоят до края на годината - в Сингапур, Франция и Аржентина, припомня Ройтерс. Вчера Белият дом потвърди, че на 11 ноември американският президент ще бъде в Париж, за да участва в отбелязването на 100-годишнината от края на Първата световна война.", "date": "2018.09.01", "title": "Говорителят на Путин: Рано е да се говори за среща с Тръмп в Париж през ноември"}
{"url": "https://www.24chasa.bg/novini/article/7035141", "text": "Нападателят в Амстердам, който вчера рани двама души на централната гара в холандската столица, е бил воден от \"терористичен мотив\", предаде Асошиейтед прес, като се позова на местните власти. Разследващите са стигнали до това заключение въз основа на първите показания на 19-годишния афганистанец пред полицията, предава БТА. Нападателят рани с нож двама американци, преди да бъде прострелян и задържан от полицаи. Тримата остават в болница. Афганистанецът, който е имал разрешително за пребиваване в Германия, бе идентифициран само като Джауед С., в съответствие с холандското законодателство. Домът на нападателя е бил претърсен от германските власти, които са иззели устройства с данни, за да ги анализират в рамките на разследването. На афганистанеца ще бъдат повдигнати обвинения на съдебно заседание при закрити врата в понеделник.", "date": "2018.09.01", "title": "Нападателят в Амстердам е бил воден от \"терористичен мотив\""}
{"url": "https://www.24chasa.bg/novini/article/7035143", "text": "Гръцките власти съобщиха, че пожарът на борда на гръцкия ферибот \"Елефтериос Венизелос\", свързващ континенталната част с остров Крит, е бил потушен днес след тридневни усилия на пожарникарите, съобщава Асошиейтед прес. Пожарът избухна на борда на ферибота рано в сряда, когато той се намираше на около 70 километра от пристанище Пирея. Въпреки гъстия дим фериботът се прибра обратно в пристанище Пирея, като всички 875 пътници и 140-членният екипаж слязоха невредими на брега, предава БТА. Говорител на бреговата охрана съобщи за АП, че превозните средства се свалят от ферибота днес, като засега не е известно колко от тях са пострадали от пожара. Властите посочиха, че пожарът е избухнал в отделението на ферибота за паркиране на автомобили.", "date": "2018.09.01", "title": "Пожарът на гръцкия ферибот \"Елефтериос Венизелос\" е потушен на третия ден"}
{"url": "https://www.24chasa.bg/novini/article/7035052", "text": "Оставката на вътрешния министър е поискана не само заради жертвите край опасния път край Своге, но и заради катастрофата в Харманли с участието на бащата на президента Румен Радев. Това обяви от Варна министър-председателят Бойко Борисов. На 17 август сутринта 80-годишният Георги Радев е ударил с автомобила си триколка на инвалид при неспазване на предимство на кръгово кръстовище. Инцидентът бе пазен в тайна 8 дни, не бе включен дори в бюлетините на МВР. Разбра се едва миналата събота, когато се появи клип от катастрофата. На мястото на произшествието дошли полицаи, двама неизвестни цивилни, както и бившият кмет и настоящ лидер на БСП в Харманли Михаил Лисков. На клиповете се вижда как всички разговарят по мобилни телефони, но не се вижда полицаите да пишат задължителния за всяко ПТП протокол. После линейка е взела инвалида, който не бил сериозно пострадал. Георги Радев пък за кратко разговарял с полицаите, след което те му помогнали да потегли отново с автомобила си. Едва миналата събота полицията и прокуратурата започнаха проверка по случая. Дни по-късно се появиха и полицейски протоколи, според които виновен за удара бил мъжът с триколката. а в същото време ги вика друг на оперативка. Накрая полицията изкара невинния виновен, ама той пък нямал претенции”, коментира инцидента премиерът. Борисов обясни, че е гледал записите от видеонаблюдението в Харманли миналата събота. “Гледах действията на полицаите, другите участници не ме интересуват. Около 45 минути мърлява работа”, отсече премиерът. “Идва една патрулка, вижда, чуди се, чак на 25-ата минута почват да обезпечават катастрофата, идват други, отиват си. Отиват после на оперативка с един случайно попаднал. Защо не попадна случайно от ГЕРБ някой, а лидерът на БСП? Как случайно попадна с нашите полицаи, под дървото на седянка. След това на другия ден разбирам, че и на събор са ходили”, възмути се Борисов. По-рано вчера и Цветан Цветанов критикува президента. Той коментира, че Румен Радев е “морален стожер в кавички и обслужва изцяло интересите на БСП, за да може да дискредитират държавата”. Зам.-председателят на ГЕРБ попита държавния глава дали иска да има български институции, които да търсят вина от виновния, или иска да имаме институции, които да търсят вина от този, който има протекция от близки или роднини. “9 дни да си мълчиш - ти да си информиран от твоя баща и това ли е президентът на страната, това ли е главнокомандващият, на когото всички разчитаме да бъде морален стожер”, попита Цветанов . Лидерът на депутатите от ГЕРБ призова Радев да има доблест да застане като президент на страната, а не като партиен функционер на БСП да “клати” държавата. “Искам да попитам президента - как така за пътния инцидент с неговия баща дава съвсем различна оценка, противоречаща на тази за Своге. Раздухано от институциите ли е, ако невинният човек е изкаран виновен, ако виновният човек - бащата на президента, е изкаран невинен. Това раздухване на проблема, за да може да имаме някакви медийни новини ли е”, попита Цветанов. “Какво щяхме днес да обясняваме, ако човекът от триколката беше починал. Срещал съм се с много родители на загинали хора - било на пешеходни пътеки, било при тежки пътни инциденти, и винаги сме искали да има справедливост”, подчерта Цветан Цветанов. ", "date": "2018.09.01", "title": "Напрежение! Вътрешният министър си тръгнал и заради скритата катастрофа с бащата на президента (Обзор)"}
{"url": "https://www.24chasa.bg/novini/article/7035146", "text": "Германската полиция съобщи, че общо над 8000 души са участвали в демонстрации по улиците на източния град Кемниц днес, предаде ДПА. Проявите бяха организирани на фона на напрежението в Кемниц във връзка с убийството преди седмица в града на германец, за което бяха задържани двама мигранти, предава БТА. Около 4500 човека се включиха в шествие, организирано съвместно от антиимигрантската, популистка партия \"Алтернатива за Германия\" и антиислямското движение \"Пегида\". Към проявата се присъединиха и представители на местната крайнодясна група \"Про Кемниц\", посочва ДПА. Демонстрантите скандираха: \"Ние сме народът\" и \"Меркел трябва да си тръгне\". Някои от тях носеха германски знамена, а други - портрети на предполагаеми жертви на престъпления, извършени от бежанци, отбелязва Франс прес. Около 3500 души участваха в контрадемонстрация срещу насилието и ксенофобията близо до градската църква, посочва ДПА. Франс прес отбелязва, че тя е преминала под надслов \"Любов, а не омраза\". \"Кемниц не е нито сив, нито кафяв\", можеше да се прочете на транспарант, издигнат от един контрадемонстрант. Източният германски град се оказа в центъра на дебата в германското общество за чужденците, отбелязва ДПА. На 26 август 35-годишен местен жител бе наръган фатално с нож. За убийството бяха задържани двама мигранти - иракчанин и сириец. Полицията не даде подробности по случая. Слухове, включително опроверганото твърдение, че убитият германец е защитавал жена, обаче предизвикаха гнева на прослойки от местното население в Кемниц. Крайната десница проведе няколко протеста в града през последната седмица. В Кемниц освен бяха нападнати хора, които видимо не приличат на етнически германци, припомня ДПА.", "date": "2018.09.01", "title": "Над 8000 на протест и контрапротест в Кемниц (Видео, снимки)"}
{"url": "https://www.24chasa.bg/novini/article/7035155", "text": "Американският президент Доналд Тръмп заяви, че включването на Канада в новото Северноамериканско споразумение за свободна търговия (НАФТА) не е абсолютно наложително, предават световните агенции, цитирани от  . „Няма политическа необходимост Канада да остане в споразумението. В продължение на десетилетия със САЩ беше злоупотребявано и, ако сега не постигнем честна сделка, Канада ще изхвърчи“, написа Тръмп в своя акаунт в Twitter. „Конгресът не бива да се меси в преговорите или аз просто напълно ще прекратя НАФТА, което за нас ще бъде значително по-добре“, добавя държавният глава. Според него „НАФТА е едно от най-лошите търговски споразумения, сключвани някога“ и заради него „САЩ са загубили хиляди предприятия и милиони работни места“. ", "date": "2018.09.01", "title": "Тръмп: Ако не постигнем честна сделка за търговията, Канада ще изхвърчи"}
{"url": "https://www.24chasa.bg/novini/article/7035082", "text": "Родопската балнео- и СПА дестинация е сред най-конкурентните в страната и има огромен потенциал да привлича хиляди туристи от страната и чужбина с висококачествен продукт. Тя е една от седемте СПА дестинации, които Министерството на туризма разработи за територията на страната и ги предложи за публично обсъждане. Целта на проекта е да се насърчи специализираният туризъм и да бъдат привлечени повече посетители през четирите сезона. Това заяви във Велинград министърът на туризма Николина Ангелкова при откриването на кръгла маса за обсъждане на инициативата, съобщи пресцентърът на министерството. В дестинацията \"Родопска\" освен Велинград са включени още Белово, Варвара, Ракитово, Нареченски минерални бани, Беденски минерални бани, Девин, Михалково, Баните /Смолян/. Министър Ангелкова е благодарила за партньорството на местната власт в община Велинград, която днес чества и троен празник - 70-годишнината от създаването на града, 10 години от обявяването му за СПА столица на Балканите и 100 години на организирания туризъм в региона. Това е четвъртата подобна дискусия за бъдещите СПА дестинации след срещите ни в Сандански, Стара Загора и Варна, е припомнила министър Ангелкова и е допълнила, че разработването на балнео- и СПА направленията е част от цялостната стратегия на министерството за утвърждаване на България като целогодишна дестинация. Велинград е национален курорт с международен престиж, който привлича целогодишно хиляди туристи от страната и чужбина. Термоминералното находище тук е най-голямото в страната ни. Плюсовете на балнео- и СПА туризма за икономиката са свързани преди всичко с предоставянето на комплексна услуга, привличането на по-платежоспособни гости, преодоляването на сезонността с оптимална запълняемост на базата и откриване на нови работни места, е коментирала министър Ангелкова. Тя е информирала, че през миналата година в местата за настаняване в общината са пренощували близо 230 хил. туристи - българи и чужденци, което е около 20 процента ръст спрямо 2016 г. Реализираните нощувки са общо около 571 хил. - почти 23 на сто ръст. Чуждите туристи в региона през 2017 г. са били общо повече от 18 600, което отбелязва над 26 на сто увеличение спрямо предходната година. Сред тях най-голям интерес се отчита при граждани от Израел, балканските страни, Русия, Германия, Великобритания, Италия, Франция, САЩ, Испания. В отговор на въпрос министър Ангелова е заявила, че една от целите на Министерството на туризма е чрез разработването на спа дестинациите, както и на културно-историческите и винено-кулинарните маршрути, \"е да успеем да ги включим като продукти, които да се рекламират като част от общия туристически продукт, който големите туроператори предлагат\". Според нея по този начин догодина вече ще могат да се договарят и полети, които да започнат още от април. Големите туроператори, с които съм провела разговори, и \"ТУИ\", и \"Томас Кук\", обмислят такива варианти, но трябва да докажем, че сме дестинация, в която заслужава да се инвестира и да имаме много по-ранни полети. Това вече ще доведе до отключване на по-голям туристопоток, категорична е била министър Ангелкова. Тя е добавила, че има нова дестинация с голям интерес към България - САЩ, където за първи път миналата година сме имали рекламна кампания. Има много голям интерес за лятото и от Франция, Австрия, Италия. Затова в кампаниите, които предвиждаме за 2019 г., ще включим отново тези държави, при които бележим ръст. Според оценката на Световната организация по туризъм успяваме да поддържаме високо ниво на интерес от чуждестранните посетители. Това със сигурност се дължи на общите усилия на бизнеса, местната власт и правителството, е казала министър Ангелкова.", "date": "2018.09.01", "title": "Ангелкова: Разширяваме рекламата на туризма ни в САЩ, Франция и Испания"}
{"url": "https://www.24chasa.bg/novini/article/7035088", "text": "Не мисля, че има политическа криза в страната, каза пред журналисти във Велинград председателят на Народното събрание Цвета Караянчева, помолена да коментира подадените оставки от трима министри от кабинета. По думите й решение на министър-председателя е кога да предложи или отзове министрите. Според нея \"така се носи политическа отговорност\". \"Ние сме отговорни политици и когато от нас се изисква да бъдем политически отговорни - го правим\", посочи още председателят на парламента. \"Правителството е стабилно\", каза също Цвета Караянчева. Тя добави, че \"няма нищо лошо да се правят корекции в кабинета\". Според нея по този начин се дава възможност да се освободи и напрежение, което се е натрупало в обществото\", предава БТА. Караянчева посочи, че не очаква промяна в коалиционната конфиригурация. \"Надявам се след заседението, което ще проведе коалиционният съвет, всички различия да бъдат изгладени и да продължим напред, защото програмата на коалиционното правителство е ясна и категорична и имаме своя времеви порядък, в който да изпълним пълен мандат в конфигурацията, в която се намираме в момента\", коментира председателят на Народното събрание. Караянчева прогнозира, че другата седмица най-рано парламентът би могъл да подложи на гласуване оставките на министрите Радев, Московски и Нанков. Тя уточни, че след като бъдат внесени, ще бъдат обсъдени в пленарна зала и съответно гласувани, а ако това не се случи на 4 или 5 септември, гласуването ще остане след 10 септември. Запитана дали има вероятност оставките да не бъдат приети от парламента, Цвета Карянчева отговори, че \"ще има дебат и всичко зависи от парламентарните групи\". Председателят на Народното събрание е на посещение във Велинград, където днес и утре с тържества се отбелязва 70-годишнината от създаванетео на курорта и 10 години от обявяването му за спа столица на Балканите.", "date": "2018.09.01", "title": "Караянчева: Няма политическа криза, правителството е стабилно"}
{"url": "https://www.24chasa.bg/novini/article/7035114", "text": "Българският еврокомисар по цифровата икономика и цифровото общество Мария Габриел подкрепи инициатива на Младежи ГЕРБ срещу фалшивите новини, която се състоя в центъра на Варна. Под мотото \"Само истината, не на фалшивите новини\" преминава и летният университет на младежката организация, който също се организира в морската столица, съобщи пресцентърът на ГЕРБ. За да разяснят негативния ефект и начините за предпазване от подвеждащата информация, младежите са организирали инициатива в центъра на Варна. На видео стена пред входа на Морската градина е излъчен кратък филм, а участниците в политическата академия са се включили в раздаването на флаери. \"Винаги ще има фалшиви новини, но това, което можем да направим, е да намалим въздействието им, защото те рушат доверието в демократичните ценности, рушат доверието в нас като хора! Свободата на информация е неприкосновена, затова всяка инициатива, която показва колко е важно да правим информиран избор, е полезна. Медийната грамотност е изключително важна. Тя изисква да проверяваме достоверността на информацията\", е коментирала Мария Габриел. В инициативата са се включили също председателят на МГЕРБ и зам.-министър на външните работи Георг Георгиев и народните представители от ГЕРБ Васил Цветков, Галя Василева, Радостин Танев и Станислава Стоянова. \"Фалшивите новини, поднесени с гръмки и скандални заглавия, лесно привличат интерес, но изкривяват реалността и въвеждат в заблуда. Хигиената на четене изисква внимателно да подбираме източниците на информация, на които бихме могли да се доверим. Споделяйки в социалните мрежи манипулирани факти и тълкувания, на практика ставаш съучастник в лъжа\", е заявил председателят на МГЕРБ Георг Георгиев. \"Съжалявам, че има политически партии и техни представители, които са съпричастни към производството и разпространението на фалшиви новини. Ролята на политиците е да бъдат достоверен източник и да вдъхват доверие. Обратното е нелепо!\", категоричен е бил Георг Георгиев. \"Проверявайте фактите, преди да се доверите! Сайтове със съмнителни заглавия \"изникват\" периодично в интернет пространството единствено за да заблуждават с фалшиви новини. Не вярвайте на медии, страници и профили в социалните мрежи, които не познавате и всяка информация в тях е скандална! Най-лесният начин да се предпазите е да не отваряте линк, ако не идва от достатъчно надежден източник\", са съветвали младежите чрез флаерите и краткия видео филм, който е привлякъл интереса на варненци.", "date": "2018.09.01", "title": "Мария Габриел подкрепи инициативата на Младежки ГЕРБ срещу фалшивите новини"}
{"url": "https://www.24chasa.bg/novini/article/7035119", "text": "Сдружението \"Трейс Своге\" отстранява констатираните дефекти по пътя II-16 Своге - София. Не се работи единствено в участъка на пътния инцидент, съобщава пресцентърът на Агенцията \"Пътна инфраструктура\" /АПИ/. Работата по пътя ще започне веднага след завършването на процесуално-следствените работи и АПИ получи разрешение от разследващите органи, се посочва в съобщението.", "date": "2018.09.01", "title": "\"Трейс Своге\" отстранява констатираните дефекти по пътя Своге - София"}
{"url": "https://www.24chasa.bg/novini/article/7035121", "text": "Служители на реда откриха нелегален тютюн в магазин за филтри във Враца, съобщиха от полицията, цитирани от „ “. В 11:30 часа на 31 август (петък) е била извършена полицейска проверка в магазина, стопанисван от А.А. от областния град. В хода на акцията били открити седем запечатани плика със ситно нарязан тютюн с общо тегло 2,8 кг без български акцизен бандерол.", "date": "2018.09.01", "title": "Откриха близо 3 кг нелегален тютюн в магазин за филтри във Враца"}
{"url": "https://www.24chasa.bg/novini/article/7035126", "text": "От днес започва надпреварата за третите Годишни награди в туризма. Това обяви министърът на туризма Николина Ангелкова във Велинград, цитирана от пресцентъра на министерството. Министър Ангелкова е дала начало на кандидатстването за призовете за 2018 г. в деня на честванията във Велинград, където се отбелязват 10 години от обявяването на града за СПА столица на Балканите, 70 години от създаването на Велинград и 100 години на организирания туризъм в региона. Да получиш приз от тези награди е признание и редица общини и управители на атракции вече заявиха своя интерес. Това се доказва и от факта, че участниците в конкурса ежегодно се увеличават, е отбелязала министър Ангелкова. През миналата година в надпреварата са се включили повече от 140 участници, а гласувалите са били близо 95 хиляди. Николина Ангелкова е призовала всички общини и туристическия бранш да участват активно в състезанието, тъй като това е добър начин да представят резултатите, които са постигнали през миналата година. И тази година кандидатурите за Годишните награди в туризма ще се подават в професионални и журналистически категории, ще има и обособена група за общини. Общо категориите са 16, кандидатства се онлайн на платформата - www.tourismawards.bg. Там са описани подробно и всички условия, на които е необходимо да отговарят участниците. Всички желаещи ще подават своята кандидатура до средата на октомври. След това кандидатите, които отговарят на критериите, ще бъдат обявени на сайта на наградите и за тях ще започне гласуването. Чрез онлайн вот ще се избират победителите във всяка категория. Призьорите ще бъдат обявени на официална церемония през декември. Всеки може да гласува еднократно за един участник в рамките на една категория /отчита се едно гласуване от всеки IP адрес/, но може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Подобни опити ще повлияят негативно за класирането на съответния кандидат. Конкурсът вече става традиция, очаквам и тази година оспорвана надпревара и в края й да отличим най-забележимите постижения в сектора, е заявила министър Ангелкова.", "date": "2018.09.01", "title": "Обявен е старт на третите годишни награди\nв туризма"}
{"url": "https://www.24chasa.bg/novini/article/7035075", "text": "Взривът, убил Александър Захарченко, бил поставен в лампа в заведението, в което лидерът на проруската Донецка народна република (ДНР) бе смъртоносно ранен, съобщи в. “Московский комсомолец”. При атентата в центъра на Донецк в петък загина и бодигардът на водача на самопровъзгласилата се република, а 12 души са ранени. “Министрите” на ДНР се събрали в кафенето, за да изпият по чашка в памет на починалия певец Йосиф Кобзон. Заведението, където бе взривен 42-годишният Захарченко, е на стотина метра от неговата резиденция и често се използвало за срещи на лидерите на отцепилата се от Украйна област. Според руски медии кафенето било собственост на шефа на охраната на Захарченко. Властите в ДНР задържаха няколко заподозрени за убийството, които според ТАСС признали, че Киев е причастен към престъплението. Следственият комитет на Русия обяви, че е започнал разследване за “международен тероризъм”. Владимир Путин нарече убийството “подъл акт, целящ да дестабилизира крехкия мир в региона”. “Александър Владимирович беше истински народен лидер, смел и решителен човек, донбаски патриот”, се казва в телеграма на руския президент. Руското външно министерство обвини Украйна за атентата в Донецк, съобщи Ройтерс. “Има всички основания да се предполага, че зад убийството стои режимът в Киев, който неведнъж е използвал подобни методи за отстраняване на инакомислещи и неудобни хора”, заяви говорителката на руското МВнР Мария Захарова. Службата за сигурност на Украйна заяви, че убийството на Захарченко е резултат от конфликт между “терористите и техните руски спонсори”. Киев постави войските си в района на Донецката народна република в повишена бойна готовност, очаквайки провокации и атаки от страна на сепаратистите. Военни лидери в Източна Украйна твърдят, че Киев може да започне настъпление в Донбас на 14 септември. Някои руски депутати и политици вече изразиха мнение, че убийството слага кръст на Минските споразумения. Говори се и за ново, кърваво продължение на противопоставянето с Украйна. За временен ръководител на ДНР съгласно нейната “конституция” бе избран “вицепремиерът” Дмитрий Трапезников, предаде ТАСС. Той е роден през 1981 г. в град Краснодар, Южна Русия. На следващата година семейството му се премества в Донецк.  Александър Захарченко през последните 4 г. бе начело на бунтовниците, подкрепяни от Русия, в самопровъзгласилата се Донецка народна република (ДНР). Син на местен миньор, Захарченко работи за кратко в мините, преди да влезе в бизнеса с въглища. През 2014 г. продава фирмата си, за да финансира бунтовниците и участва в превземането на сградата на областната администрация в Донецк, която отключи конфликта. През ноември 2014 г. бившият полеви командир бе избран за първи президент на ДНР, след като спечели 75% от гласовете в противоречиви избори и без реална опозиция. Той въведе в Донецк военните паради с танкове в съветски стил, заявявайки, че съжалява за разпадането на СССР. Захарченко бе ранен в крака при сражения в Дебалцево през 2015 г., но надживя много от другите командири на бунтовници. През 2017 г. Захарченко обяви своите планове да създаде нова “държава” Малорусия, която да замести Украйна, и нейна столица да бъде Донецк.", "date": "2018.09.01", "title": "Бомба в лампа уби Захарченко, Украйна настъпва в Донбас (Обзор)"}
{"url": "https://www.24chasa.bg/novini/article/7035130", "text": "Бившият американски президент Барак Обама отдаде почит на някогашния си политически съперник, сенатор Джон Маккейн, починал преди една седмица, предаде Асошиейтед прес. В словото си на погребението на републиканеца Маккейн демократът Обама го нарече \"изключителен човек, боец, държавник, патриот, олицетворявал най-доброто в Америка\". Обама, който говори след друг бивш президент на САЩ, Джордж У. Буш, също опонент на Маккейн, каза за сенатора от Аризона: \"Той ни направи по-добри президенти\", предава БТА. Обама подчерта, че Маккейн е бил консерватор, но е разбирал, че има принципи, които са над политиката, а някои ценности са над партийните интереси. Бившият президент на САЩ похвали покойния сенатор, че е бил против изопачаването на истината, за да пасва на политическата конюнктура или \"партийната правоверност\". В словото си Буш заяви, че Маккейн е съчетавал \"смелостта с почтеността\" и че е ненавиждал \"злоупотребата с власт\". Буш победи Маккейн на първичните избори на Републиканската партия през 2000 г. Маккейн бе съперник на Обама в битката за Белия дом през 2008 г.", "date": "2018.09.01", "title": "Обама: Маккейн беше патриот, олицетворявал най-доброто в Америка (Снимки)"}
{"url": "https://www.24chasa.bg/novini/article/7035110", "text": "Германските консулства в страните от Западните Балкани не смогват да обработят молбите за работни визи, чийто брой се е удвоил в сравнение с 2015 г., предаде Танюг. Според германското сп. \"Шпигел\" през първите шест месеца на тази година в 6 страни от Западните Балкани са подадени 52 000 искания за работни визи, което е два пъти повече в сравнение със същия период на 2015 г., предава БТА. Германското външно министерство се оплака, че броят на исканията за работни визи далеч надхвърля капацитета на консулските представителства и това води до зачестили оплакванията от представители на бизнеса, политиката и гражданското общество. През 2016 г. Германия обяви Сърбия, Босна и Херцеговина, Република Македония, Черна гора и Албания за сигурни страни, с което изгледите за придобиване на право на убежище на техни граждани в Германия бяха намалени до минимум. Най-много работни визи досега са издадени за секторите строителство, готварство и грижа за болни и възрастни хора.", "date": "2018.09.01", "title": "Броят на кандидатите от Западните Балкани за работни визи в Германия се е удвоил"}
{"url": "https://www.24chasa.bg/novini/article/7034986", "text": "Заради драстичния спад в продажбите на легално внесени цигари и увеличаване на дела на контрабандната търговия Черна гора прие изменения в закона за акцизите, според които от понеделник цигарите в страната ще поевтинеят с 20 до 30 цента на пакет, съобщава в. \"Вечерне новости\". С новите разпоредби акцизът върху цигарите намалява от сегашните 40 евро до 30 евро на 1000 бр. В момента най-евтините цигари в търговската мрежа в Черна гора струват 2,30 евро, а най-скъпите - 4 евро. Въпреки намалените цени цигарите на черния пазар пак ще останат по-евтини, тъй като някои марки цигари там се продават за 1-1,10 евро. Затова остава под въпрос дали ще проработи съвестта на пушачите и ще започнат да си купуват цигари в търговската мрежа, за да допринесат за пълненето на държавната каса, или ще пълнят джобовете на контрабандистите, предава БТА. След последното увеличение на акциза върху цигарите контрабандата се разрасна неимоверно. При последната операция на Специалната прокуратура бяха заловени контрабандни цигари на стойност 1,4 милиона евро и бяха арестувани трима души. Цигарите се внасят нелегално преди всичко през пристанище Бар. Според оценки на експерти заради продажбата на цигари на черно легалната им продажба в страната е намаляла с 40 процента.", "date": "2018.09.01", "title": "Черна гора намали цените на цигарите, за да се пребори с контрабандната търговия"}
{"url": "https://www.24chasa.bg/novini/article/7034989", "text": "Полицията за борба с безредиците в Истанбул блокира днес достъпа до място, на което групата \"Съботни майки\", включваща роднини на изчезнали политически активисти в Турция през 80-те и 90-те години, бе планирала бдение, съобщава ДПА. Групата \"Съботни майки\" бе обещала да продължи традицията да организира бдения в Истанбул за изчезналите си роднини, въпреки че миналия уикенд полицията разпръсна със сила нейна демонстрация. Полицията постави брониарни коли с водни оръдия и блокира пътя на шествие на групата в центъра на Истанбул, само на няколко метра от планираното място на бдението - площад Галатасарай, предава БТА. Турската полиция разпръсна с водни оръдия и сълзотворен газ миналата събота 700-ата демонстрация на \"Съботните майки\", които се събират всяка седмица от 27 май 1995 г. в памет на техните близки. Групата, организираща мирни бдения в продължение на много години, настоява за справедливост за роднините на лицата, които са изчезнали или са били убити след военния преврат през 1980 г. или по време на извънредното положение в началото на 90-те години главно в населената с кюрди югоизточна част на страната в разгара на въоръжената борба на Кюрдската работническа партия /ПКК/. Около петдесет души бяха задържани миналата събота, но малко след това бяха освободени. Властите мотивираха намеса си с това, че демонстрацията е била пропагандирана в социалните мрежи в акаунти, свързани с ПКК, както и с това, че не е било поискано разрешение за провеждането й. След като не бяха допуснати до площад Галатасарай днес, представители на групата \"Съботни майки\" направиха изявление за журналисти, след което напуснаха района, съобщава в.\"Джумхуриет\". Те посочиха в изявлението, че са се събрали, \"защото престъпниците не са наказани, въпреки че техните самоличности са известни /на властите/\". В шествието на групата се включиха и някои депутати от основната опозиционна Народнорепубликанска партия /НРП/ и от прокюрдската Демократична партия на народите /ДПН/. Това е позор. Няма логично обяснение за това да се забрани подобно мирно бдение, което се организира от 23 години, заяви депутатът от ДПН Сарухан Олуч през ДПА. Той каза, че е пранирано бдението да продължи следващата седмица въпреки забраната. \"Тази снимка казва всичко. Това е #Турция един месец след отмяната на извънредното положение в седмицата на Международния ден на безследно изчезналите лица!\", написа в Тутиър Андрю Гарднър, експерт за Турция от Амнести интернешънъл, като помести снимка с полицаите. На 18 юли в Турция бе отменено продължилото две години извънредно положение, въведено след опита за преврат през юли 2016 г. Насрочено за днес бдение на групата \"Съботни майки\" бе забранено и в населения предимно с кюрди окръг Диарбекир /Югоизточна Турция/, съобщи в Туитър Емма Синклер-Уеб, експерт по Турция в правозащитната организация \"Хюман райтс уоч\". Тя посочи, че забраната този път е в съответствие с новия закон, заменил извънредното положение, даващ на валиите широки пълномощия да забраняват протести. Министърът на вътрешните работи Сюлейман Сойлу заяви тази седмица, че групата \"Съботни майки\"е манипулирана от нелегалната Кюрдска работническа партия /ПКК/ и намекна, че повече няма да бъде позволено организирането на бденията. Кметът на квартал Бейоглу в Истанбул публикува днес съобщение, в което забраната на бдението се аргументира с липсата на официално разрешение, както и с предполагаеми връзки с тероризма на организаторите. Същите обяснения бяха използвани и за аргументиране на забраната от миналата седмица, посочва ДПА. Групата \"Съботни майки\" обяви вчера, че няма да спре търсенето си за справедливост, докато не разбере какво се е случило с всеки човек, който е изчезнал. Групата поиска също среща с президента Реджеп Тайип Ердоган, който се срещна с нейни представители през 2011 г., когато бе премиер.", "date": "2018.09.01", "title": "Блокираха достъпа до мястото, на което \"Съботните майки\" планираха бдение в Истанбул (Снимка)"}
{"url": "https://www.24chasa.bg/novini/article/7034996", "text": "В източния германски град Кемниц днес са организирани акции и демонстрации във връзка с убийството на млад мъж - вероятно дело на чужденци, предадоха ДПА и Ройтерс. Из саксонския град са разположени над 1200 полицаи, които ще бдят за мирното протичане на протестите и контрапротестите. В центъра на Кемниц най-напред започнаха да се събират леви активисти под лозунгите \"Имай сърце, не омраза\" и \"Кемниц свободен от нацисти\". Инициативата на левите е подкрепена от над 80 асоциации, партии, клубове и сдружения, предава БТА. Два часа по-късно е предвидено началото на проявата на крайнодесни групи, включително ПЕГИДА и \"Алтернатива за Германия\", което ще почетат паметта на убития. Организаторите са заявили, че демонстрацията им ще бъде мълчалива. Местната дясна групировка \"За Кемниц\", която бе в центъра на протестите и сблъсъците в края на миналата седмица, е насрочила своя отделна проява. Остава да се види коя демонстрация ще бъде най-многолюдна, отбелязват агенциите.", "date": "2018.09.01", "title": "Нов протест заради убийството на млад мъж в Кемниц (Видео)"}
{"url": "https://www.24chasa.bg/novini/article/7034994", "text": "Косовският външен министър Беджет Пацоли заяви, че е против идеята за корекция на границите на Косово и Сърбия, и изрази мнение, че решението е в установяване на обща икономическа зона, предаде Танюг. \"Не трябва да се делим според етническа принадлежност, език, вяра и всичко друго, а да живеем заедно и да се посветим на икономиката\", каза Пацоли в изявление за Танюг, направено във Виена, където косовският министър говори в представителството на ЕС. Министърът подчерта, че двете страни трябва да съсредоточат вниманието си не върху границите, а върху осигуряването на по-добър живот, сигурност, по-добро образование, предава БТА. В речта си в представителството на ЕС Пацоли също каза, че по негово лично мнение гражданите на Косово не трябва да се делят, а да им се осигури по-добър живот чрез засилване на икономиката. \"Надявам се, че президентите на Сърбия и Косово Александър Вучич и Хашим Тачи ще видят това. Косово и Сърбия искат да бъдат част от ЕС, а Европа е мултиетническа, мултирелигиозна и не дели народите един от друг\", обясни Пацоли.", "date": "2018.09.01", "title": "Косовският външен министър е за обща икономическа зона, а не за прекрояване на граници"}
{"url": "https://www.24chasa.bg/novini/article/7035006", "text": "Чрез Българското председателството на Съвета на ЕС успяхме да постигнем целта си - коренно и трайно да променим имиджа на страната ни. Бяхме заклеймени като корумпирана, бедна и неможеща държава, но показахме, че имаме потенциал и компетентност да бъдем балансьор, лидер, да отстояваме позиция по важните европейски теми. Това коментира министърът на Българското председателство на Съвета на ЕС Лиляна Павлова пред участниците в ХI Летен университет на МГЕРБ. Тя бе категорична, че положителните резултати са постигнати, въпреки множеството фалшиви новини, предшестващи председателството ни. Това съобщиха от ГЕРБ. „С манипулативни твърдения имаше опити да се внуши, че не можем да се справим с тази отговорна задача, че не сме на висотата на тази позиция”, припомни министърът в контекста на мотото на политическата академия - „Само истината, не на фалшивите новини”. Лиляна Павлова посочи като огромна полза за страната ни и наложената от министър-председателя Бойко Борисов приоритетна тема за Западните Балкани. „За хората, живеещи в региона, беше важно да видят перспектива. Наред с икономическите ползи – преки и косвени, фонд от 10 млрд. гарантира инвестиции в свързаността на Балканите”, припомни Павлова в равносметката си за първите шест месеца на годината. Тя изтъкна, че по време на председателството се е развил административен капацитет, който трябва да бъде привнесен като опит във всички национални секторни политики. „Администрацията ни може да работи ефективно, важно е да бъде създаден добър механизъм да го прави. Имаме много подготвени хора, много експерти на всички нива”, убедена е Лиляна Павлова. „Трябва да запазим енергията, капацитета и стимула, който показахме по време на председателството. Трябва да си вярваме повече, защото сме част от Европа и участваме равностойно в процесите. Когато имаме самочувствие и аргументи, можем да сме убедителни и да помогнем истината да надделее над фалшивите новини”, заяви пред младежите Павлова. По думите й неуважението към държавата и институциите е недопустимо за един политик, но и за всеки гражданин. „Защото държавата сме всички ние”, категорична бе тя. Павлова отчете като постижение пресичането на практиката за онлайн пазаруване на български граждани през чужди държави. „Доскоро, влизайки в онлайн сайтове, директно ни пренасочваха да пазаруваме през други държави. Това географско блокиране вече е преодоляно. И от 1 декември отпада окончателно. По идентичен начин бяха разрешени и проблемите с колетите. Приехме директива за колетните пратки. В образователен аспект бе запазена програма „Еразъм“, а бюджетът й – удвоен. Обърнахме тренда в съотношението при медийното отразяване в положителна посока. 120 медии отразяваха новините за председателството“, посочи министърът. Лиляна Павлова коментира, че едва 1 % от българите, участвали в социологическо проучване, заявяват, че България не се е справила с председателството. „Имаме с какво да се гордеем. Равносметката е много добра“, изтъкна тя. Лиляна Павлова сподели, че нито в Естония, нито в Австрия е видяла саботиране на европредседателството, както опитите, които бяха направени в България. „Бях в залата, когато Естония и Австрия представяха своите приоритети за европредседателството. И управляващи, и опозиция се подкрепяха в името на националния интерес“, разказа министърът. Тя анонсира, че през септември в Залцбург предстои Среща на върха, на която ще присъства премиерът Бойко Борисов. Лиляна Павлова сподели в отговор на поставените въпроси, че вече е спечелила 8 дела срещу фалшивите новини. „Невинаги можеш да си търсиш правата, битката е неравностойна, но вярвам, че с усилията си българският еврокомисар Мария Габриел ще допринесе да се създаде регламент срещу фалшивите новини”, заключи министърът на Българското председателство на Съвета на ЕС.", "date": "2018.09.01", "title": "Павлова: Чрез европредседателството успяхме трайно да променим имиджа на България"}
{"url": "https://www.24chasa.bg/novini/article/7035025", "text": "Босненската полиция е спряла около 50 мигранти от Афганистан, Иран и Пакистан, които се опитали да влязат от Сърбия с товарен влак през нощта в петък срещу събота, предаде Ройтерс. В разгара на кризата през 2015 и 2016 г. Босна и Херцеговина беше встрани от обичайния балкански маршрут на мигрантите към страни от Европейския съюз, но след затварянето на границите в региона броят на нелегалните мигранти в страната рязко се увеличи. Около 11 хиляди души от Азия и Северна Африка са влезли в Босна и Херцеговина от началото на тази година, превръщайки я в нов транзитен маршрут за мигрантите, предава БТА. Най-често мигрантите пресичат река Дрина, по която минава границата със Сърбия. За прехвърляне през реката те са готови да платят 250 до 300 евро на трафиканти. Товарният влак, който карал въглища, бил спрян близо до босненския граничен град Зворник на брега на Дрина. Когато влакът спрял, някои от мигрантите скочили от вагоните и се опитали да избягат. След това групата, скрита във влака, била върната в Сърбия. Полицията не съобщи повече подробности по случая.", "date": "2018.09.01", "title": "Босненската полиция е открила 50 мигранти в товарен влак"}
{"url": "https://www.24chasa.bg/novini/article/7035028", "text": "Дъщерята на американския сенатор републиканец Джон Маккейн отдаде днес почит към покойния си баща чрез остра критика към президента Доналд Тръмп, когото, без да го назовава поименно, обвини в \"евтина реторика\" срещу човека, признат за военен герой и именит държавник, предаде Ройтерс. Меган Маккейн, която никога не е криела своето недоволство от атаките на Тръмп срещу нейния баща, откри възпоменателната служба в Националната катедрала във Вашингтон. На церемонията присъстваха лидери от Републиканската и Демократическата партия, дошли да се преклонят пред живота на бившия военнопленник от Виетнамската война и дългогодишен член на Конгреса, предава БТА. \"Той беше велик човек\", каза Меган Маккейн и продължи: \"Събрали сме се тук да скърбим за отминаването на американското величие, за нещо истинско, а не евтина реторика от хора, които никога не са се и доближавали до саможертвата, която той е отдал с такава готовност, нито за опортюнистично одобрение от онези, които са си живели живота в удобство и привилегии, докато той е страдал и служил\". Американският президент, който бе в открита вражда със сенатора и се изказваше пренебрежително за неговата военна служба, не присъства на тазсутрешната възпоменателна церемония. През това време той пускаше в \"Туитър\" текстове на други теми. Дъщерята на Маккейн взе повод от предизборния лозунг на Тръмп \"Да направим Америка велика отново\", като заяви, че за баща й Америка винаги е била велика. Тръмп за пореден път се разграничи от отдаването на почит на Маккейн, отбелязва Франс прес. Тази сутрин президентът на САЩ отиде в един от голф клубовете си, близо до Вашингтон, докато в столицата се провеждаше траурната церемония в памет на починалия сенатор републиканец. Тръмп отпътува от Белия дом точно когато дъщерята на Маккейн, Меган, отдаваше емоционално почит на баща си в Националната катедрала във Вашингтон. Отсъствието на президента на САЩ от Националната катедрала направи впечатление, отбелязва Ройтерс. На церемонията присъстваха бившите президенти Джордж У. Буш от Републиканската партия и Барак Обама от Демократическата партия, които произнесоха слова. И двамата са побеждавали Джон Маккейн в президентски надпревари. Белият дом беше представен на церемонията от началника на канцеларията Джон Кели и съветника по националната сигурност Джон Болтън, както и от дъщерята на президента Иванка и зет му Джаред Къшнър. Сред присъстващите бяха още бившият президент демократ Бил Клинтън, бившият държавен секретар Хилари Клинтън, актьорът Джей Лено и бившият сенатор републиканец Боб Доул. Семейството на Джон Маккейн ясно бе заявило, че Тръмп не е желан гост на възпоменателните церемонии в Аризона и Вашингтон, нито на частното погребение утре във Военноморската академия в Анаполис, щата Мериленд. Джон Маккейн е завършил академията през 1958 г. Сенаторът почина от мозъчен тумор на 25 август - дни преди да навърши 82 години.", "date": "2018.09.01", "title": "Меган Маккейн с косвени критики към Тръмп на погребението на баща си (Снимки)"}
{"url": "https://www.24chasa.bg/novini/article/7035035", "text": "Рейтинговата агенция Фич (Fitch) понижи перспективата за суверенния дълг на Италия до негативна, предаде Ройтерс. Тя се аргументира, че разхлабването на фискалната политика от новото италианско правителство ще направи страната, която има огромен дълг, по-уязвима при потенциални шокове. Фич отбеляза, че за решението й е допринесъл и неясният характер на популисткия кабинет, съставен от антисистемното Движение \"Пет звезди\" и крайнодясната партия \"Лига\", предава БТА. Иначе агенцията остави кредитния рейтинг на Италия непроменен на равнище BBB (латински букви), като се аргументира с диверсифицираността на нейната икономика. Държавният дълг на страната възлиза на 2,3 трилиона евро. Той е третият по големина в света и надхвърля 130 процента от брутния вътрешен продукт на Италия, припомня Ройтерс. Новото италианско правителство обеща да изпълни предизборните си планове да въведе минимален доход за бедните, да понижи данъците и да смекчи пенсионната реформа от 2011 г. Инвеститорите са обезпокоени, че програмата на популисткия кабинет, чието изпълнение би довело до намаляване на приходите и увеличаване на разходите на държавата, ще надуе още повече огромния дълг на третата икономика в еврозоната.", "date": "2018.09.01", "title": "\"Фич\" понижи перспективата за суверенния дълг на Италия до негативна"}
{"url": "https://www.24chasa.bg/novini/article/7035037", "text": "Турският външен министър Мевлют Чавушоглу призова днес за отваряне на нова глава в дипломатическите отношения с Гърция, като същевременно критикува Атина за това, че предоставя убежище за турски \"престъпници\", съобщава Ройтерс. Отношенията между Атина и Анкара се обтегнаха след отказа на гръцкото правосъдие да екстрадира осем турски военни, избягали с хеликоптер в Гърция часове след опита за преврат през юли 2016 г. Турция определя бегълците като престъпници, участвали в опита за преврат. Гръцките съдилища до момента отхвърлиха исканията на Анкара за екстрадиране на осемте военни, предава БТА. Ситуацията в нашите отношения днес не е в полза на нашите страни. Изграждането на доверие е важно. Ние трябва да отворим нова страница в нашите отношения, заяви Чавушоглу в интервю, публикувано в днешния брой на в.\"Та неа\". Ние трябва да продължим процеса на двустранни разговори без условия. Това е пътят да решим нашите проблеми, посочи турският външен министър. Той повтори исканията осемте турски военни да бъдат предаде на Турция, за да бъдат съдени. Гръцката съдебна система, в противоречие на правилата и принципите на международното право, позволява виновниците да останат безнаказани и нарушава правата на жертвите, изтъкна Чавушоглу. Ние оставаме решителни в нашите усилия да направим всичко възможно за това избягалите пучисти да бъдат екстрадирани и съдени в Турция, добави той. Двете съседни страни имат спорове по редица въпроси от проблема с етнически разделения остров Кипър до въздушното пространство и границите на континенталния шелф в Егейско море. По въпроса за предприетите от кипърските гърци проучвания за въглеводороди в Източното Средиземноморие Чавушоглу е посочил в интервюто, че по този начин са \"пренебрегнати\" правата на кипърските турци, съобщава в.\"Хюриет дейли нюз\". Скоро Турция ще започне свои собствени дейности за добив на въглеводороди в зоните под нейна юрисдикция в Източното Средиземноморие и Черно море, е добавил Чавушоглу, цитиран от в.\"Хюриет дейли нюз\".", "date": "2018.09.01", "title": "Чавушоглу  призова за отваряне на нова глава отношенията с Гърция"}
{"url": "https://www.24chasa.bg/novini/article/7035040", "text": "Папа Франциск призова днес хората по света да положат усилия да спрат изхвърлянето на пластмасови отпадъци в океаните и моретата, предаде Ройтерс. \"Не бива да позволяваме нашите морета и океани да бъдат замърсени от безкрайни площи плаваща пластмаса\", каза главата на Римокатолическата църква, който през последните години е приканвал и към енергични мерки срещу глобалното затопляне. \"Трябва да се молим, в случай че всичко зависи от Божието провидение, и да работим, ако всичко зависи от нас\", заяви Франциск в посланието си по повод четвъртия за годината ден \"за защита на сътворението\", който се чества от всички християнски вероизповедания, предава БТА. Папата говори пред стотина представители на бизнеса, поканени във Ватикана за случая. \"Всеки от нас трябва да бъде отговорен към останалите и за бъдещето на нашата планета\", подчерта той. Данни от проучване на ООН сочат, че в всяка година в световния океан биват изхвърляни осем милиона тона пластмасови изделия - бутилки, опаковки и други. Те убиват морската флора и фауна и се намесват в човешката хранителна верига, отбелязва Ройтерс.", "date": "2018.09.01", "title": "Папа Франциск призова за борба срещу пластмасовите отпадъци в световния океан"}
{"url": "https://www.24chasa.bg/novini/article/7035054", "text": "Пожар във вагон на товарен влак в района на Старозагорското село Плоска Могила е възникнал днес следобед. Сигналът е подаден малко след 15,00 часа, съобщи за Радио Стара Загора Михаил Михов, началник група \"Оперативен център\" в Регионална дирекция \"Пожарна безопасност и защита на населението\". “Няма пострадали, единствено материални загуби от товара, който е превозвал. Към момента се водят оперативно-следствените действия и тепърва ще се изяснят и причините, ще бъдат и назначени съответните експертизи. Локализиран е пожарът, което означава, че всички предпоставки за неговото разпространение са прекратени. Остава да се доизгасят тлеещите огнища“, каза Михов. Веднага на място са изпратени два пожарни автомобила с 6 човека личен състав. Вагонът е бил натоварен с ПДЧ плоскости. До пристигането на пожарникарите, служителите на БДЖ са разкачили товарния вагон от композицията и са го придвижили до спирката на Плоска могила. Взети са всички мерки по обезопасяване. След спиране на напрежението по контактната мрежа започват действията на пожарникарите. Към момента пожарът е локализиран. Няма пострадали хора, изясняват се причините.", "date": "2018.09.01", "title": "Пожар във вагон на товарен влак в Старозагорско"}
{"url": "https://www.24chasa.bg/novini/article/7035064", "text": "Септември месец в Турция идва с очакванията за богат улов на риба. Рано тази сутрин стотици хиляди рибари излязоха в морето за първия улов на риба с традиционния поздрав \"Вира Бисмиллах\", съобщава БТА. На 1 септември започна новият риболовен сезон, който идва след близо 5- месечна забрана за улов. За Турция, която е заобиколена от четири морета, новият риболовен сезон се очаква с нетърпение, а подготовката за него започва отдалеч. По данни на земеделското министерство в Турция са регистрирани над 150 хиляди рибарски гемии от различен тип. Това означава, че стотици хиляди семейства се препитават от риболов. По официални данни уловът на риба в турските морета е около 400 тона. От този улов около една трета е хамсията, с която е особено богат черноморският регион. Всяка година по традиция началото на новия риболовен сезон се отбелязва с различни инициативи. Турският президент Реджеп Тайип Ердоган посети рибарите в квартал Саръйер на брега на Босфора, който е известен с рибарството. В разговор с рибарите Ердоган им пожела благодатен сезон, както и да пазят рибата и моретата от недоброжелателните риболовци. Културата в риболова е развита в нашата страна. Но факт е също, че уловът със забранени средства и начини, както и замърсяванията на моретата водят до намаляване на рибата, поскъпването й на пазара и в крайна сметка намаляване на потреблението, каза Ердоган като призова рибарите да спазват законите за риболова. От задругата на рибарите в Трабзон тази година очакват богат улов на паламуд. Но цената на паламуда на пазара се очаква да намалее след 15 септември.", "date": "2018.09.01", "title": "Започна новият риболовен сезон в Турция"}
{"url": "https://www.24chasa.bg/novini/article/7034948", "text": "Жители на Божурище се събраха на протест в защита на своя съгражданин - шофьора Григор Григоров, обвинен за трагедията край Своге. Те настояват за справедлив процес за Григоров и за обективно и прозрачно разследване на причините за катастрофата, предава  . Идеята за този, както го наричат събралите се \"акт на гражданска съпричастност\" към шофьора на катастрофиралия автобус Григор Григоров, се заражда спонтанно преди няколко дни в социалните мрежи. Съгражданите на Григоров са убедени в професионализма му и смятат, че той също е жертва на войната по пътищата. Протестиращите настояват за обстойно разследване на причините за настъпването на инцидента, и най-вече, проектирането и изграждането на пътния участък, и текущото състояние на пътната настилка. Присъстващите на протеста не вярват, че трите министерски оставки ще гарантират справедливо разследване и ще предотвратят подобни трагедии по пътя.", "date": "2018.09.01", "title": "Жители на Божурище на протест в подкрепа на шофьора Григор Григоров (Видео)"}
{"url": "https://www.24chasa.bg/novini/article/7034873", "text": "Коалиционните партньори на ГЕРБ - НФСБ се събират днес край морето, за да решат бъдещото на настоящото правителство. Срещата край морето ще бъде в следобедните часове и ще е закрита за медиите, предава  . Неофициалното събиране ще трябва да уточни исканията на коалиционните партньори пред водещата партия ГЕРБ, тъй като се очаква патриотите да се срещнат с премиера Бойко Борисов в понеделник. Очаквайте подробности.", "date": "2018.09.01", "title": "НФСБ решава бъдещото си участие в кабинета на среща край морето"}
{"url": "https://www.24chasa.bg/novini/article/7034879", "text": "Протестиращи, които искат да свалят кмета на Лондон Садик Хан, пуснаха над Площада на парламента в британската столица огромен балон, на който кметът е изобразен в жълти бикини, предаде Асошиейтед прес. Малка група протестиращи се бяха събрали, за да видят издигането на балона. Някои носеха тениски с надпис\" \"Да направим Лондон отново безопасен\". Според протестиращите Хан не е успял да намали уличната престъпност в британската столица. Акцията е замислена и като упрек към Хан затова, че преди време позволи на недоволни от посещението на американския президент във Великобритания да пуснат огромен балон, изобразяващ Доналд Тръмп като ядосано бебе, предава БТА. За изработването на балона, осмиващ кмета, са били събрани над 58 000 паунда (75 000 долара). Организаторът на акцията Йъни Брюър заяви, че днешният протест е \"реакция\" на балона за Тръмп. \"Мисля, че към лидера на свободния свят и най-големия съюзник на Обединеното кралство трябва да се прояви поне малко уважение\", каза той. Хан, първият кмет на Лондон мюсюлманин, нееднократно беше критикуван от Тръмп по отношение на сигурността и престъпността в британската столица. Бикините са препратка към реклама за отслабване с млада жена по жълти бикини, която Хан забранил да бъде поставена в транспортната мрежа на града. Тогава той заяви, че рекламата е унизителна, но според негови опоненти забраната й е била посегателство срещу свободата на словото.", "date": "2018.09.01", "title": "Протестиращи пуснаха балон в Лондон, осмиващ кмета Садик Хан (Снимки)"}
{"url": "https://www.24chasa.bg/novini/article/7034886", "text": "Китайските власти евакуираха 127 000 души в южната провинция Гуандун заради силни дъждове, предаде Синхуа, като се позова на местните власти. В резултат на дъждовете, от които са засегнати над 1,2 милиона жители в 27 окръга в Източен Гуандун, са загинали двама души, а двама са в неизвестност. Нанесени са щети за над 1 милиард юана (146 милиона долара), включително на 44 700 хектара земеделски площи, предава БТА. Всяко лято китайските власти са принудени да евакуират стотици хиляди жители в изложени на риск от наводнения региони, отбелязва Ройтерс. В понеделник англоезичният вестник \"Чайна дейли\" съобщи, че в резултат на наводненията през август, причинени от тайфун и тропическа буря в източната провинция Шандун, са загинали 14 души, а преките икономически щети са възлезли на 10 млрд. юана.", "date": "2018.09.01", "title": "127 000 евакуирани заради силни дъждове в Китай"}
{"url": "https://www.24chasa.bg/novini/article/7034706", "text": "Смъртта на ръководителя на самопровъзгласилата се Донецка народна република Александър Захарченко е провокация, водеща до повишаване на напрежението в региона. Това заяви пред журналисти прессекретарят на руския президент Владимир Путин Дмитрий Песков, цитиран от ТАСС. \"Смъртта на Захарченко, безусловно, води до повишаване на напрежението в региона, което само по себе си, разбира се, не допринася да се формират условия за изход, най-малкото за перспектива за начало на реализация на Минските договорености\", каза говорителят на Кремъл. Той добави, че убийството \"безусловно е провокация\". \"Все още предстои да се изясни окончателно кой стои зад тази провокация, която има доста негативни последствия като цяло за атмосферата в региона, и очевидно тя не спомага за процеса на уреждане на (конфликта в Украйна)\", заяви прессекретарят на руския лидер. Путин засега не планира контакти с изпълняващия длъжността ръководител на ДНР Дмитрий Трапезников поради липса на време в графика си за днес, съобщи Песков. Прессекретарят припомни, че вчера Путин е изразил съболезнования за смъртта на Захарченко и е \"дал своята оценка за случилото се\", предаде БТА. В съболезнователна телеграма, разпространена вчера от пресслужбата на Кремъл, руският президент изрази убеденост, че организаторите на убийството ще понесат заслуженото наказание. \"Александър Владимирович беше истински народен лидер, смел и решителен човек, донбаски патриот. В трудно за своя роден край време той се изправи в негова защита, пое огромна лична отговорност и поведе след себе си хората\", се казва в телеграмата на президента. Руският президентски съветник Юрий Ушаков отговори с отказ на запитването на журналисти да коментира как смъртта на Захарченко ще повлияе на изпълнението на Минските споразумения, допълва ТАСС.", "date": "2018.09.01", "title": "Песков: Смъртта на Захарченко е провокация, която повишава напрежението"}
{"url": "https://www.24chasa.bg/novini/article/7034711", "text": "Джип се взриви в Белград тази сутрин около 8.30 часа местно време, при експлозията няма пострадали, предаде Танюг. По неофициална информация на в. \"Вечерне новости\" автомобилът бил собственост на телевизионната водеща Душица Яковлевич от телевизия Пинк, предаде БТА. Според очевидци на мястото на инцидента се чула силна експлозия, при която джипът бил напълно унищожен. Автомобилът бил паркиран пред жилищна сграда в близост до детска градина и до стадион Цървена звезда, но за щастие никой не е пострадал. Нанесени са само материални щети на околните автомобили и са се пропукали прозорците на съседните сгради. Засега няма информация за причините за експлозията.", "date": "2018.09.01", "title": "Кола се взриви в Белград, по неофициална информация била собственост на водеща"}
{"url": "https://www.24chasa.bg/novini/article/7034721", "text": "Немски учени установиха, че затлъстяването не е бич на съвременния застоял живот на човека - от него са страдали най-древните ни предци преди милиони години, пише в. \"Дейли мейл\". Специалисти от университетите в Дрезден и Тюбинген изследваха бели мастни клетки на скелет от примата Oeropitecus bamboli. Той бил открит в италианската област Тоскана. Мастните летки по нищо не се различават от тези, които натупва съвременният човек, предаде БТА. Учените стигнаха до извода, че европейските човекоподобни маймуни са имали големи запаси от мазнини и най-вероятно днес бихме ги определили като страдащи от наднормено тегло. Но тези запаси са им дали еволюционно предимство, тъй като с тях приматите са могли да бъдат физически активни дори при голям недостиг на храна. Учените са изследвали и челюст на вида Dryo-pithecus carinthiacus, живял в днешните земи на австрийската област Каринтия преди 12,5 милиона години. Той е най-ранният представител с общи черти на африканските човекоподобни маймуни и на човека. Палеонтолозите с изненада откриха в находката от 1953 година наличието на кариеси в зъбите на фосила. Това доказва, че тези наши предци са консумирали значителни количества растения с висока захарност, която по-късно се трансформирала в телесна мазнина.", "date": "2018.09.01", "title": "И най-древните предци на човека са страдали от затлъстяване"}
{"url": "https://www.24chasa.bg/novini/article/7034725", "text": "От ръководството на „Виктория груп“ разпространиха съобщение до медиите във връзка със случващото се от вчерашния ден в хотелите „Марица“ в гр. Пловдив и „Маринела“ в гр. София - част от хотелиерска група „Виктория груп“.  Вчера 10 души бяха задържани при акция на спецпрокуратурата за укриване на данъци, провела се в двата хотела.  Във връзка с ареста на г-н Вълчо Арабаджиев – младши като член на фамилията Арабаджиеви и свързването на неговото име с извършени данъчни престъпления считаме, че никой не може да бъде обявяван за виновен за извършено престъпление публично, чрез средствата за разпространение на масова информация, преди произнасяне на българския съд с влязла в сила присъда, особено за тежки умишлени престъпления. Презумпцията за невинност е основен принцип в наказателното право, прогласен в защита на правата на всеки човек. По отношение на направената от медиите при връзка на случващото се с успешно изпълнената от хотел Маринела обществена поръчка за настаняване на делегатите от клас А по време на Българското председателство на Съвета на ЕС, Ви припомняме, следното: Хотелските услуги по настаняването на делегатите бяха възложени на хотел Маринела въз основа на законово проведена процедура за възлагане на обществена поръчка със същия предмет. Хотел Маринела беше единственият участник, който отговори на всички изисквания, заложени в документацията на Възложителя – Министерството на Българското председателство на Съвета на ЕС. Всички останали участници бяха дисквалифицирани, поради допуснати от тях нарушения и неизпълнение на изискванията на Министерството на Българското председателство на Съвета на ЕС. В хода на изпълнение на настаняването, екипът на хотел Маринела работи денонощно с цел да предостави безупречни услуги за високопоставените си гости. Договорът беше изпълнен качествено и в срок, като Екипът ни получи множество благодарствени писма за положените усилия, гъвкавост и денонощна работа по организация на проведените в хотела събития. В хода на извършените проверки екипите на проверяваните хотели оказват пълно съдействие на разследващите органи. Ще направим всичко необходимо, за да съдействаме максимално за изясняване на обективната истина. През последната година компанията е проверявана многократно и не са констатирани закононарушения.", "date": "2018.09.01", "title": "\"Виктория груп\": Никой не може да бъде обявен за виновен, преди произнасяне на съда"}
{"url": "https://www.24chasa.bg/novini/article/7034727", "text": "Европейските избори догодина в никакъв случай не бива да бъдат подценявани, защото те ще очертаят реалната перспектива за Европа. Това заяви председателят на ПГ на ГЕРБ и зам.-председател на партията Цветан Цветанов пред над 250 младежи от цялата страна по време на 11-ия летен университет на Младежи ГЕРБ, който тази година се провежда под мотото „Само истината, не на фалшивите новини“, съобщиха от пресцентъра на ГЕРБ. По темата с фалшивите новини Цветан Цветанов сподели, че ПП ГЕРБ се е сблъскала с този феномен през 2016 г. и все още не е била подготвена. „Случи се точно по време на кампанията за президентските избори. След нея направихме съответните анализи и за изборите през 2017 г. всички структури на ГЕРБ в страната бяха ангажирани да запознаят хората с реалните обстоятелства и да опровергаят лъжите“, отчете зам.-председателят на ГЕРБ. Цветан Цветанов изрази мнение, че в днешно време политическите опоненти на ГЕРБ много умело се възползват от силата на фалшивите новини. „Единствената цел на БСП е да дестабилизират страната и да поемат властта и това е причината толкова усилено да лансират фалшиви новини“, подчерта той. Зам.-председателят на ГЕРБ обясни, че причината за афинитета на опозицията към фалшивите новини се дължи на тяхната неспособност да предложат алтернативна визия. Председателят на ПГ на ГЕРБ коментира и промяната в позициите на президента Румен Радев относно санкциите срещу Русия и търговското споразумение между ЕС и Канада – СЕТА. „По време на кампанията си Радев твърдеше, че трябва да отпаднат санкциите срещу Русия и че СЕТА не бива да се подписва. Позицията, която той впоследствие защити в Брюксел обаче, по никакъв начин не кореспондираше с досегашната му такава“, отбеляза Цветанов и допълни, че в типичен за президента Радев стил – в момента, в който се е прибрал в България е казал, че ще сезира КС за СЕТА. „Силата на ГЕРБ е че има много млади и способни хора в структурите си. Трябва да бъдем екип и нещата ще се случват. Младите хора от ГЕРБ отдавна са доказали, че могат успешно да участват в управлението на страната“, категоричен бе Цветанов.", "date": "2018.09.01", "title": "Цветанов: ГЕРБ се сблъска с фалшивите новини през 2016 г. и не бяхме подготвени"}
{"url": "https://www.24chasa.bg/novini/article/7034731", "text": "Властите в САЩ се опитват да си затварят очите пред действията на русофобите и това положение не може да се нарече нормално, каза днес руският външен министър Сергей Лавров в интервю по телевизионния канал \"Русия 1\", цитиран от ТАСС. \"Няма съмнение, че в САЩ има немалко политици, включително и действащи, и сътрудници на (сегашната) администрация, които напълно съзнават ненормалността на създалото се положение, при което всеки ход се преценява с оглед на това как на него ще реагират русофобите, - отбеляза Лавров. - Смятам, че това е просто печална страница от американската история.\" Отговаряйки на въпрос би ли искал да разговаря с държавния секретар на САЩ след поредния цикъл от санкции, той посочи, че \"не за това става дума\", предаде БТА. \"Искаме или не искаме, харесва ли ни или не, това все пак ни е работата. Длъжни сме да работим с всички колеги, каквито и проблеми да възникват в отношенията\", каза Лавров. \"Не сме от тези страни, които застават в позата на \"обиден\" - щом сте казали за нас нещо не съвсем правилно, то, видите ли, няма да разговаряме. Това не е нашият метод. Ние винаги оценяване принципно действията на нашите партньори, когато сме несъгласни с тях. Но никога не затръшваме вратата\", подчерта руският външен министър.", "date": "2018.09.01", "title": "Лавров: В САЩ си затварят очите пред русофобите"}
{"url": "https://www.24chasa.bg/novini/article/7034747", "text": "Заседанието на македонския Апелативен съд по жалбата срещу присъдата на бившия премиер и бивш лидер на партия ВМРО-ДПМНЕ Никола Груевски ще продължи на 5 септември, предаде Танюг. Съдът прекъсна снощи заседанието си след прочитането на присъдата на първа инстанция и насрочи следващото изслушване на 5 септември, предаде БТА. Тогава Груевски и осъденият по същия случай бивш заместник-министър на вътрешните работи Гьоко Поповски ще изнесат аргументите си за обжалване на присъдата. Съд в Скопие осъди на 23 май бившия премиер Никола Груевски на две години затвор по случая \"Танк\", отнасящ се за покупка на луксозен правителствен мерцедес за 600 000 евро. Той бе осъден като подбудител за извършване на деянието. Присъдата бе произнесена в отсъствието на Груевски. Поповски бе осъден по същия случай на 6,5 години затвор.", "date": "2018.09.01", "title": "Делото за обжалване на присъдата на Груевски ще продължи на 5 септември"}
{"url": "https://www.24chasa.bg/novini/article/7034749", "text": "Сръбският президент Александър Вучич и еврокомисарят по разширяването Йоханес Хан откриха днес за автомобилно движение мост в Нови Сад, построен на мястото на стария Жежелев мост на Дунава, който бе разрушен при бомбардировките на НАТО през 1999 г., предаде Танюг. Голям брой граждани и официални лица присъстваха на откриването на моста, който бе украсен със знамена на Сърбия и Европейския съюз и балони в цветовете на сръбския флаг, предаде БТА. Новият Жежелев мост е част от железопътния Коридор номер 10 и ще бъде част от бързата железопътна линия Белград-Будапеща. Първите влакове преминаха по моста в края на март тази година. От днес по моста ще могат да се движат и автомобили, велосипедисти и пешеходци. Строителството на моста струваше 54 милиона евро, от които 25 милиона бяха осигурени от ЕС, 25 милиона от областта Войводина и град Нови Сад и 4 милиона - от държавата. Съоръжението е с дължина 474 метра и ширина 31,45 метра. Има два жп коловоза с възможност за движение със скорост 160 км в час за пътнически и 120 км в час за товарни влакове. Двете автомобилни платна са със ширина 3,5 м всяко и отговарят на стандартите за скорост на автомобили от 80 до 100 км в час. Мостът има и две пешеходни платна с ширина 2,5 метра. Старият мост, който бе разрушен при бомбардировките, бе построен през 1961 г. по проект на архитекта Бранко Жежел и бе известен като Жежелев мост, макар че официалното му име беше Мост на братството и единството. При бомбардировките, предприети от НАТО с цел прекратяване на конфликта в Косово, мостът бе атакуван 12 пъти, докато на 23 април 1999 г. той бе напълно разрушен.", "date": "2018.09.01", "title": "Александър Вучич и Йоханес Хан откриха мост в Нови Сад"}
{"url": "https://www.24chasa.bg/novini/article/7034751", "text": "Трима души загинаха, а няколко десетки са ранени след взрив, избухнал днес в град Азаз в Северна Сирия. Това съобщи телевизионният канал \"Скай нюз-Арабия\", цитиран от ТАСС. Според постъпващата информация е избухнала кола бомба, като атентатът е бил насочен срещу седяща демонстрация с искания за нови избори за местни органи на властта, съобщи Сирийският център за наблюдение на човешките права, цитиран от Ройтерс. Свидетел, цитиран от центъра, твърди за двама убити и 25 ранени, предаде БТА. След две турски нахлувания в северния крайграничен район на Сирия от 2016 г. насам градът е под контрола на бунтовнически групировки, подкрепяни от Турция. Анкара успя да обедини в обща военна сила някои от действащите там бунтовнически групировки, които по-рано дори враждуваха помежду си. Нито една от действащите в Сирия терористични групировки не е поела отговорност.", "date": "2018.09.01", "title": "Трима загинаха, а десетки са ранени при терористичен акт в Северна Сирия"}
{"url": "https://www.24chasa.bg/novini/article/7034755", "text": "Над 10 милиона лева открили следователи и прокурори при обиските в офиси и домове на семейство Арабаджиеви. \"Такова нещо не помня в кариерата си на прокурор. Пари в брой изкачаха отвсякъде - сейфове, кутии за обувки, шкафове, обяви на брифинг зам.-главният прокурор Иван Гешев. \"Обвинения ще бъдат повдигнати на 6 души - за данъчни престъпления и пране на пари. В ареста е най-малкият син на Ветко Арабаджиев - Вълчо. Родители му са във Франция, заминали са в началото на август. Ще бъдат обявени за издирване с Интерпол, каза Иван Гешев.", "date": "2018.09.01", "title": "Открили над 10 млн. лв. при обиските в имотите на семейство Арабаджиеви"}
{"url": "https://www.24chasa.bg/novini/article/7034753", "text": "Предприемат се всички мерки. По данни на БАБХ в село Тутраканци хуманно са умъртвени 65 животни, като голяма част от тях не са регистрирани. Извършва се дезинфекция, полицейски постове са поставени на входовете и изходите на селото. В момента експертите взимат проби от съседното село Бозвелийско, което попада в 3-километровата рискова зона. Ако пробите там са отрицателни, няма да се пристъпва към евтаназиране на животни“, заяви министърът на земеделието, храните и горите Румен Порожанов, след провеждането на областен координационен щаб във Варна във връзка   съобщиха от пресцентъра на министерството. Още от вчера със съдействието на органите на МВР e ограничено придвижването и транспорта на домашни свине. Забранява се организиране на пазари и изложби на свине и свободно пасищно отглеждане. Ще стартира своевременно и вземането на проби в 10-километровата зона, уточни още министър Порожанов. „Правим всичко възможно да се установи от къде е влязла заразата в България. За съжаление много са начините, а именно чрез разпространение на продукти, чрез придвижване на туристи, хора, животни, транспорт на фураж. Имаме обосновано съмнение, че заразяването в конкретната ферма в Тутраканци може да е станало с фураж, който се закупува през Констанца и се разпространява в България“, заяви още министърът. Изпълнителният директор на Българската агенция по безопасност на храните д-р Дамян Илиев посъветва стопаните при всяко съмнение да уведомяват ветеринарните власти. „Ако прасето показва признаци на заболяване, да не се търси възможност да го лекуват. Трябва веднага да бъде информирана официалната ветеринарна служба и това е най-правилният начин, за да не се допусне разпространение“ подчерта Илиев. Той призова стопаните, особено около зоните с индустриални ферми, да усвоят прасетата си, за да се намали опасността от разпространение на заболяването.", "date": "2018.09.01", "title": "65 животни са умъртвени в Тутраканци заради откритата африканска чума"}
{"url": "https://www.24chasa.bg/novini/article/7034769", "text": "Балканите претърпяха огромна промяна само за две десетилетия и продължаваме по пътя на евроатлантическата интеграция, но не бива да забравяме, че трябва да отстояваме демократичните ценности всеки ден. С тези думи вицепремиерът и министър на външните работи Екатерина Захариева се обърна към участниците в 13-то издание на Дубровнишкия форум - една от най-авторитетните платформи за обмяна на мнения между дипломати и политици в региона, съобщи пресцентърът на МВнР. Тази година мотото на срещата е \"Засилване на устойчивостта\", а темите, които участниците обсъждат, са предизвикателствата пред региона, свързаността и борбата с фалшивите новини. В приветствието си Захариева припомни, че само за две десетилетия 4 държави от региона са станали членове на ЕС, други две са със статут на кандидати и водят преговори, две страни получиха зелена светлина за започване на преговори, Косово скоро ще получи визова либерализация, а Босна и Херцеговина отговори на въпросника на Европейската комисия и напредва към получаването на статут на страна-кандидат. Българският първи дипломат даде пример и с договора за приятелство, сътрудничество и добросъседство с Република Македония: \"Само за пет месеца от сключването му търговията ни се увеличи с 12%, а туристите - с 10%.\" Тя поздрави своите колеги Никола Димитров и Никос Кодзиас за сключването на договора за името на Република Македония и пожела успех на референдума в Скопие. \"Постигнахме всичко това, защото всички искаме да сме част от най-демократичния съюз на света, но не бива да забравяме, че трябва да се борим за демокрацията всеки ден\", изтъкна Захариева. Вицепремиерът и министър на отбраната на Република Македония Радмила Шекеринска подкрепи думите на Захариева. \"Напълно съм съгласна с Екатерина - много ни критикуваха в началото за договора с България, но сега гражданите и на двете ни държави смятат, че той е гаранция за стабилност. Няма замразени конфликти, има замразени решения\", каза пред аудиторията Шекеринска. Председателят на парламента на Хърватия Годран Яндрокович поздрави \"нашите български приятели\" за успехите по време на Председателството по отношение на Западните Балкани. Главният преговарящ на ЕС по оттеглянето на Обединеното кралство Мишел Барние пък призова да се спазва мотото на Българското председателство на Съвета на ЕС - \"Съединението прави силата\". В приветствието си към форума Екатерина Захариева постави акцент и върху свързаността на Балканите, тъй като това изискват и гражданите и бизнесът на страните в региона. По отношение на фалшивите новини тя изтъкна, че е нужно да се борим с тях чрез образоване на аудиторията, тъй като днес имаме много лесен достъп до информация, но понякога този факт може да се превърне от достижение на демокрацията в заплаха за нея, тъй като често сме свидетели на манипулации на общественото мнение. Хърватският премиер Андрей Пленкович постави темата за миграцията и призова решенията да се вземат в баланс между националните интереси и солидарността.", "date": "2018.09.01", "title": "Захариева: Балканите претърпяха огромна промяна за 20 години"}
{"url": "https://www.24chasa.bg/novini/article/7034775", "text": "\"Само премиерът може да ми поиска оставката или гражданите, ако не са доволни от работата ми\". Това заяви пред \"24 часа\" областният управител на Бургас Вълчо Чолаков, след като новият шеф на СДС Румен Христов поиска от него да избира между държавен наместник или член на Националния съвет на партията. Мотивите на централното ръководство са, че покрай скандалите в държавата, с оставането си на държавния пост Чолаков трупал негативи на синята партия, въпреки че не участва в коалиционното управление на страната. Позицията от \"Раковски 134\" излезе в деня на поисканите от премиера 3 министерски оставки заради трагедията край Своге. \"Пред мен такава дилема не стои. Не съм венчан за областен управител, аз съм юрист и още утре мога да се върна в частния бизнес, откъдето съм дошъл, но въпросът е принципен. След като са ме оценили за областен управител и смятам, че си върша работата, не виждам защо трябва да избирам между поста и СДС. Ако премиерът прецени, че не се справям, може да ме освободи. Но аз съм и си оставам седесар, партии не съм сменял. Според мен става въпрос за отмъщение и разчистване на вътрешно партийната опозиция\", коментира Чолаков пред вестника. Позицията на на централнато ръководство бе качена на сайта на СДС, но според бившия бургаски депутат Костадин Марков, не изразява мнението на партията. \"Зад нея стои Румен Христов, който контролира сайта, но решение за Вълчо Чолаков не е взимано нито от НИС, нито от НС на СДС\", заяви Марков. Според него също ставало въпрос за вътрешна саморазправа с опозицията в сините редици. \"Това са дребни, отмъстителни душици\", заяви Марков по повод атаката срещу областния управител. Самият той след избора на Румен Христов подаде оставка като член на НИС и го атакува, че искал да хвърли сините в съмнителна коалиция с патриотите.", "date": "2018.09.01", "title": "Областният управител на Бургас: Само премиерът и хората може да ми поискат оставката"}
{"url": "https://www.24chasa.bg/novini/article/7034784", "text": "Ще се проверява с какви пари Ветко и Маринела Арабаджиеви са купували коли за автопарка си по разследването за укриване на данъци срещу тях.  Ролс-ройс, бентли, луксозни джипове са иззети при акцията на прокуратурата в петък. Тя продължила до събота сутринта. В Пловдив се наложило да се разбиват помещения с разрешение на съда, защото служителите от фирмите на Арабаджиеви отказали съдействие, обяви зам-главният прокурор Иван Гешев.  За иззетите от сейфове, куфари и кутии за обувки над 10 млн. лв. разследващите поискали броячна машина от БНБ.  Досъдебното производство е в ранен етап и има няколко линии на разследване, обяви наблюдаващият прокурор Кирил Пейчинов.    Кухите фирми под контрола на Арабаджиеви издавали фактури и за дружества, които санират сгради по договори за обществени поръчки.  Десетки фирми на семейството ползвали фактури от \"липсващи търговци\", без да има реални доставки, за да не внасят ДДС в бюджета. Една от тях платила само хиляда лева за миналата година, а трябвало да внесе 600 хил. лв. По думите на Гешев, вместо в бюджета, където парите да се използват от социалната система, пачките се трупали в сейфове.  \"На никого не можем да забраним да е богат, но да си плащат данъците\", каза зам-главният прокурор.  Ветко и Маринела Арабаджиеви са във Франция от началото на август. Обявени са за издирване. В ареста е синът им Вълчо и още 5-има души.  ", "date": "2018.09.01", "title": "Ето пачките и лимузините, открити от прокуратурата в имоти на Арабаджиеви (СНИМКИ)"}
{"url": "https://www.24chasa.bg/novini/article/7034803", "text": "Японската космическа агенция определи графика, по който ще изследва астероида Рюгу със спускаеми апарати от сондата \"Хаябуса 2\", съобщи Би Би Си. Роботите ще бъдат спуснати на различни места на астероида Рюгу, който е на разстояние 280 милиона километра от Земята, предаде БТА. Трикилограмовият контейнер \"Минерва II - 1\" ще бъде спуснат на 21 септември. Той ще освободи два робота - Роувър 1А и Роувър 1В. Еднокилограмовите роувъри всъщност ще се придвижват с подскоци заради ниската гравитация на астероида. Те са оборудвани с широкоъгълна и стереокамера, за да изпратят снимки от Рюгу. На 3 октомври \"Хаябуса 2\" ще спусне апарата \"Маскот\" (Mobille Asteroid Surface Scout) разработен от Германския авиокосмически център заедно френския Национален център за космически изследвания. \"Маскот\" ще събере научни данни от повърхността. Освен широкоъгална камера, той е оборудван с микроскоп, за да изследва минералния състав, както и с радиометър за измерване на температурата и магнитометър за измерване на магнитното поле. След като достигне до повърхността, \"Маскот\" ще се придвижи само веднъж със скок. Неравният терен на астероида обаче може да направи кацането му много рисково. \"Хаябуса 2\" превозва още един спускаем апарат \"Минерва II - 2\", създаден от японския университет Тохоку. Той ще бъде изпратен на астероида по-късно. След това японската Агенция за изследване на космическото пространство (ДЖАКСА) планира да детонира експлозив, който да направи кратер на повърхността на Рюгу. \"Хаябуса 2\" ще се спусне в него, за да събере проби, на които не е въздействала космическата среда. Те ще бъдат доставени на Земята за изследвания. По график \"Хаябуса 2\" ще отпътува от Рюгу през декември 2019 г., за да се върне на Земята с пробите през 2020 г. Сондата \"Хаябуса-2\" (\"Сокол-2\") достигна до астероида Рюгу през юни. Полетът й продължи 3,5 години. Диаметърът на астероида Рюгу, който се намира между Земята и Марс, е само 900 метра. Учените се надяват да открият на Рюгу следи от вода и органични вещества, което ще им помогне в разгадаването на тайните за възникването на живота във Вселената", "date": "2018.09.01", "title": "Япония определи датите за кацане на астероида Рюгу"}
{"url": "https://www.24chasa.bg/novini/article/7034812", "text": "Възможностите България да привлича чуждестранни инвеститори бяха във фокуса на дискусията, организирана на Летния университет на МГЕРБ във Варна с бившия финансов министър Симеон Дянков. Пред младежите той изнесе лекция на тема „Българската икономика – по пътя нагоре“. Дянков посочи три ключови фактора, които са важни за развитието на инвестициите и са показателни, че в страната ни има добри условия за бизнес, съобщиха от пресцентъра на ГЕРБ. „Първото условие е политическата стабилност. Тя дава дългосрочни перспективи”, изтъкна Дянков и даде пример с голям немски инвеститор, който планира да мести фабриката си от Румъния в България. „Честата смяна на правителства с различни политики в северната ни съседка прави условията там трудно предвидими. За последните 10 години там са се сменили близо 15 финансови министри, а у нас – двама в постоянни правителства и двама във временни. България е политически най-стабилната държава на Балканите”, увери Дянков. Като второ важно условие за привличането на чуждестранни инвестиции той посочи ниските данъци и стабилния валутен курс. „Имаме най-ниските данъци в Европа, а благодарение на валутния борд нямаме никакви съмнения какъв ще е курсът на лева спрямо еврото след 3 месеца или 3 години например”, подчерта финансовият експерт пред младежите. Той категорично опроверга притесненията в обществото ни, че ако България въведе еврото, цените ще се повишат. „У нас това е невъзможно. Чисто аритметично не може да стане, тъй като не сме с плаващ валутен курс. Ниските данъци и стабилността на лева също рязко ни отличават от държавите в нашия регион”, отбеляза Симеон Дянков. По думите му третият показател за ръст на инвестициите са възможностите за разширяване на пазара. „Това задължително изисква да се изгражда по-добра инфраструктура и да се развиват връзките със съседните държави”, убеден е Дянков и допълни, че усилията на правителството да подобри инфраструктурата и предприетите мерки за развитието й в северната част на страната ни са безспорна предпоставка за икономически растеж. Заедно с младежите бяха дискутирани и теми, анализирани в книгата на Симеон Дянков и Андерс Аслунд „Накъде върви Европа”. „Когато говорим за конкурентоспособност и привличане на инвестиции, трябва да разглеждаме не само условията в България, а и България като част от ЕС”, отчете още Дянков, който продължава да работи активно в областта на финансите и преподава в лондонското училище по икономика.", "date": "2018.09.01", "title": "Симеон Дянков изнесе лекция пред Младежи ГЕРБ"}
{"url": "https://www.24chasa.bg/novini/article/7034145", "text": "Банките отчитат рекордна печалба от 951 млн. лв. за първите 7 месеца на 2018 г. спрямо 790 млн. лв. за същия период на 2017-а, сочат данни на БНБ. Собственият капитал в баланса на банковата система в края на юли е 12,2 млрд. лв., а активите достигат 102,3 млрд. лв. Отчита се ръст на вземанията от кредитни институции и в кредитния портфейл, а намаление – при експозициите в централни банки. Брутните кредити и аванси се увеличават спрямо края на юни с 2,6%, или с 2,2 млрд. лв. Кредитният портфейл достига 59,7 млрд. лв., като се увеличава през месеца с 826 млн. лв. Заемите за нефинансови предприятия са се повишили с 390 млн. лв., а за финансови предприятия - с 257 млн. лв. Кредитите на домакинствата се увеличават със 174 млн. лв., или с 0,8%, а на сектор държавно управление - с 6 млн. лв. Депозитите в банковата система достигат 88 млрд. лв., като нарастват през месеца с нови 1,8 млрд. лв., или 2,1%. С 1,4 млрд. лв. са се увеличили депозитите при нефинансови предприятия. Домакинствата държат в банки с 410 млн. лв. повече, а кредитни институции - с 284 млн. лв. Намаление се отчита при депозитите от други финансови предприятия, като те са с 254 млн. лв. по-малко. При портфейлите с ценни книжа има слабо намаление и делът им се понижава до 13,1%.", "date": "2018.09.01", "title": "Банките с рекордна печалба - 951 млн. лв. за  7 месеца (Обзор)"}
{"url": "https://www.24chasa.bg/novini/article/7032512", "text": "На Симеон Втори му взеха още една родна стряха. След “Кричим”, “Ситняково”, “Саръгьол”, “Царска Бистрица” държавата си прибра и двореца “Врана”. Остана му само така наречената Царска къща в градчето Баня. От всички тези палати най-интересна е историята на “Врана”. Крие потайности като “Потайностите на принц Карл”. Класическо четиво, което вълнува любителите на книжнината от Възраждането до днес. По време на игото землището е чифлик на Осман паша, управител на Софийския санджак. Казвал се “Чардаклия” заради конаците с широки чардаци. През Руско-турската освободителна война са опожарени. Тукашният първенец хаджи Боне Петров купува пепелището от наследниците на пашата. Вдига къща с пристройки за ратаите и животните, пуска воденица. Сади овошки, копае зеленчуци, оре ниви, коси ливади. Стопанинът е баща на Георги Хаджибонев и дядо на Бончо Хаджибонев. И двамата са писатели. “Върху грамадната дворна площ - разказва внукът, - където някога се издигаха гордо конаците на Осман паша и синовете му Мурад бей и Мустафа бей, със своите гиздави старинни чардаци, върху местата, гдето бяха прострени хамбарът, магерницата, жилищата, оборите и разните домакински постройки на стария турски чифлик, разрушен из основи, сега се вдигаха една след друга нови сгради, строени за ново време, от новия стопанин, чието зорко око бдеше над всяка стъпка и чиято здрава десница ръководеше живота тук умело и ловко…” “Чардаклия” ще се запомни не с чушките и доматите, а и като първия “литературен салон” у нас. В своите “Литературни мемоари” Бончо Хаджибонев свидетелства, че всяка събота под чардаците се събирали тогавашните живи класици. Идвали Иван Вазов, Алеко Константинов, Стоян Михайловски, Михалаки Георгиев, Пенчо Славейков, д-р Кръстьо Кръстев. Имало и дами, кандидатки за Парнас. “Понякога, ненадейно, избухва взрив от неудържим смях - пише Хаджибонев. - Алеко е пуснал някоя волна приказка. Дамите, свенливо навели глави, избърсват с кърпички насълзените си очи; Славейков е разрошил черна къдрава коса, рови с пръсти гъстата си къса брадичка, а очите му блестят от удоволствие; Михайловски нещо говори с д-р Кръстев, бърше и засуква големите си натежали мустаци, които е наквасил в чашката чай и одобрително клати глава...” Нравът на Фердинанд е като на врана. Види ли нещо лъскаво, отваря човка да го клъвне. “Чардаклия” е явление край младата столица, на която княжеският апетит не може да устои. Монархът почва да купува земи около чифлика и стъпка по стъпка стяга капана. “През 1890-1894 г. хаджи Боне Петров на два пъти е канен от Фердинанда в двореца, за да го склони да му продаде имота си”, сочи внукът Хаджибонев. Покровителят на писателското братство умира през 1895 г. Наследниците влизат в дългове и ипотекират “Чардаклия”. На 18 ноември 1898 г. имението отива на публичен търг. Състезават се Народната банка, двама еврейски банкери и Никола Странски. Той е придворен аптекар на Фердинанд, вади 56 500 златни лева и смазва конкуренцията. След това го “препродава” на княза! Ловен дворец първо издига снага. Построен е през 1904 г. по проект на австрийски архитект. През 1909 г. е направена първата копка и на цитаделата, завършена през 1912 г. Тя е шедьовър на европейската архитектура. Резбовани тавани, позлатена ламперия и керамика красят интериора. Асансьорът още работи. На тържеството по освещаването ято врани кацат на покрива. Фердинанд вижда в птиците знамение и нарича дворцовият комплекс “Врана”. Така черното ляга върху тази точка на родината. Стоян Михайловски например тръгва по мъките заради статията “Потайностите на българския дворец”. Два пъти е уволняван от съдийска служба. Изхвърлят го от Висшето училище, сегашния университет. Като депутат е подведен под съдебна отговорност. Народното събрание му отказва пенсия. След абдикацията на Фердинанд през 1918 г. “Врана” минава във владение на цар Борис III. Един ден неговата съпруга Йоанна влиза в стая, в която никой не е стъпвал. Стефан Груев, първият биограф на царското семейство, пише: “Тежки черни пердета спираха светлината, а въздухът миришеше на мухъл. Гипсови и восъчни маски на умрели роднини бяха изложени в тази стая, която Фердинанд наричаше “погребалната стая”, едно зловещо място, където мистично склонният, суеверен цар можеше да се отдаде на размишления за задгробния живот.” “Борис - продължава Груев - нямаше тези нездрави вкусове на баща си, но от прекален консерватизъм и синовно уважение отлагаше пренареждането на бащините си стаи. Йоанна обаче не чака нито ден, за да се отърве от зловещите реликви.” На 9 юни 1923 г. преврат сваля правителството на Александър Стамболийски. Димо Казасов е в делегацията, която посещава цар Борис във “Врана”. Професионалният превратаджия описва историческата среща: “Поканиха ни в стария ловджийски дворец. Влязохме в работния кабинет на царя. Последният е съединен чрез широк вход с вестибюла, от лявата страна на който открита и кокетна стълба води за втория етаж. Сядаме и с любопитство разглеждаме студената обстановка на дървения дворец, върху която лежи отпечатъкът на Фердинандовия хладен и неприветлив темперамент.” “И тъй, господа, какво имате да ми кажете”, пита Борис. “Ваше Величество - взема думата Александър Цанков, - правителството на Стамболийски е свалено по волята на народа от армията. Всички бивши министри са арестувани. Мирът и спокойствието на страната са обезпечени чрез мерките, които войската взе и продължава да взема. Ние дойдохме да поискаме санкция на тоя свършен факт.” След смъртта на Борис царското семейство се мести във “Врана”. На 24 март 1944 г. дворецът е бомбардиран от англо-американците. На другия ден отиват да огледат пораженията регентите проф. Богдан Филов и ген. Никола Михов. “Изгорял е съвсем вторият етаж на новата сграда и дясното крило на първия етаж. Партерът и лявото крило на 1 етаж са запазени, но станали необитаеми”, отбелязва в дневника си Филов. Според царица Йоанна 36 бомби удрят сградата, 11 падат в парка. “Една от тях направи кратер с диаметър седем метра и три дълбочина, който се напълни с вода. Пуснахме в него червени рибки и го нарекохме езерото Чърчил”, спомня си вдовицата. Уинстън Чърчил се заканва да превърне България в “картофена нива”. Освен София по време на войната са бомбардирани Пловдив, Карлово, Стара Загора, Кюстендил, Дупница, Мездра, Търново, Добрич, Русе, Лом и други селища. На 8 септември 1946 г. е насрочен референдум за република или монархия. Понеже резултатът предварително е известен, месец по-рано царицата е посетена от политкомисар. Уговаря я да напуснат страната със самолет. Ще пътуват удобно и бързо, рекламира въздушния транспорт той. “Знаех отлично - пише Йоанна - каква опасност се криеше в избора на въздухоплавателно средство, което не можеше да бъде друго освен съветско. Щяхме лесно да се намерим извън границата на България, на територията на СССР, тласнати по-скоро към мрачни съдбини.” В първите дни на републиката иде и дипломатът Иван Алтънов. Той предлага параход за Египет. В крайна сметка прокудените тръгват от “Врана” с “Ориент Експрес”. Защото международният влак е извънтериториално убежище. В условията на народната демокрация дворецът “Врана” последователно е обитаван от Георги Димитров, Васил Коларов и Вълко Червенков. Червените витязи крачат из салоните и цъкат с език. Коларов обичал да се вози с асансьора. Червенков като културтрегер се захласвал по картините. Димитров си пиел мастиката на чист въздух в парка. И тримата обаче усещат, че нещо ги притеснява. Това е призракът на царя, който обикаля наоколо. Изравят останките, препогребани от Рилския манастир. Хвърлят ги неизвестно къде, оцелява само сърцето. Една потайност, която чака да бъде разгадана. Два месеца след като Фердинанд слага ръка на чифлика край София, умира неговата съпруга Мария Луиза Бурбон-Пармска. От мъка, която причинява така нареченият синдром на разбитото сърце. През 1891 г. князът тръгва из Европа да търси съпруга. След серия от амурни совалки в България скланя да дойде най-голямата дъщеря на Пармският херцог Роберто. Той обаче отказва да даде ръката на Мария Луиза, заради чл. 38 в Търновската конституция. Според него наследникът на българския престол трябва да бъде кръстен в православната вяра. “Стамболов се видя в чудо - пише историкът Стивън Констант. - От една страна, необходимостта от женитбата бе неотложна, но от друга страна, промяната на конституцията би го изложила на голяма опасност. Той добре разбираше, че рискува положението си, ако прокара такава мярка.” Премиерът застава зад династичните интереси. Налага волята си на Народното събрание и депутатите променят неудобния член. Годежът е обявен в замъка “Шварцау”, а сватбата е вдигната във вила “Пианоре” през 1893 г. Вместо да благодари на Стефан Стамболов, булката се мръщи на празничната трапеза. Били му излезли циреи, установява тя: “А тез подозрителни цирки по врата му... Боже мой, каква гнусота!” Най-доволен от католическата развръзка е папа Лъв XIII. Като се ражда престолонаследникът, Фердинанд се обръща на 180 градуса. За да признае Русия короната му, решава да вкара Борис Търновски в православното лоно. В началото на 1896 г. князът отива при папата да измоли разрешение за миропомазването. Той категорично отказва. Тогава Фердинанд иска поне да му се спести позорът на анатемата. Божият наместник му обяснява: “Ако предадеш своя син Борис на схизмата, ipso facto (от самия факт) ще бъдеш отлъчен от вярата!” Потресена, Мария Луиза се опитва да приложи мълчалива съпротива, но съпругът я изолира в странство. На 1 февруари 1896 г. в София пристига императорският пратеник граф Голенишчев-Кутузов. От Българската екзархия от Цариград идва Екзарх Йосиф. На 2 февруари сутринта улиците между двореца и съборния храм “Св. Неделя” са задръстени от народ. В 9 и 30 започва тържествен молебен. След час тук е и Фердинанд. С православното миро са помазани челото, ноздрите, ушите и гърдите на младенеца Борис. Майка му е омерзена от погазената вяра на предците си. Три години се бори със синдрома на разбитото сърце. Умира на 30 януари 1899 г. от обикновена простуда, с която изтощената имунна система не може да се пребори. Мария Луиза е погребана в пловдивската католическа катедрала “Св. Лудвиг”.", "date": "2018.09.01", "title": "Потайностите на двореца “Врана”"}
{"url": "https://www.24chasa.bg/novini/article/7034525", "text": "Осемнайсет души, сред които три деца, са пострадали при инцидент със самолет на международното летище в Сочи през изминалата нощ, съобщи ТАСС, като цитира данни от министерството на здравеопазването на Русия. Освен това от инфаркт почина служител от летището, предаде БТА. По данни на министерството на извънредните ситуации, Боинг 737-800 на авиокомпания \"ЮТеър\", пристигнал от Москва, при кацането е излязъл от пистата и се хлъзнал в река, при което било разрушено крилото и колесникът му и се запалил левият двигател. В резултат от избухналия пожар е изгоряло лявото крило и била повредена носовата част. На борда имало 164 пътници и шестчленен екипаж, които са евакуирани, уточни авиокомпанията. В района на летището преди кацането е имало гръмотевична буря с проливен дъжд и силен вятър с пориви до 23 м/сек, съобщи метеорологичната служба. Южната транспортна прокуратура в Ростов на Дон е започнала разследване на инцидента. Представител на местните спешни служби уточни пред ТАСС, че първоначално са били хоспитализирани 11 пострадали, от които сега остават в болница четирима.", "date": "2018.09.01", "title": "Осемнадесет, сред които три деца, пострадаха при инцидент със самолет в Сочи (Снимки)"}
{"url": "https://www.24chasa.bg/novini/article/7034529", "text": "Администрацията на президента Доналд Тръмп повече няма да финансира агенцията на ООН за палестинските бежанци, съобщи Държавният департамент на САЩ, цитиран от Асошиейтед прес - седмица след като Вашингтон оряза двустранната американска помощ за проекти на Западния бряг и в Газа. САЩ осигуряват почти 30 процента от общия бюджет на Агенцията на ООН за подпомагане на палестинските бежанци в Близкия изток (U.N. Relief and Works Agency - UNRWA) и настояват за реформиране на начина, по който тя се управлява, отбелязва АП. През 2016 г. САЩ дариха 355 милиона долара на агенцията, която осигурява здравеопазване, образование и созиални услуги за палестинците на Западния бряг, в ивицата Газца, Йордания, Сирия и Ливан, и по план трябваше да отпуснат същата сума тази година. През януари администрацията на Тръмп отпусна 60 милиона долара, но блокира 65 милиона от планираната подкрепа. Сегашното решение орязва останалите 290 милиона долара, предаде БТА. \"Администрацията внимателно разгледа въпроса и реши, че САЩ няма да отпускат допълнителни средства на тази операция с непоправими недостатъци\", заяви в комюнике говорителката на Държавния департамент на САЩ Хедър Науърт. \"Когато през януари отпуснахме помощ от 60 милиона долара, дадохме ясно да се разбере, че повече нямаме намерение да носим крайно непропорционален дял от бремето на разходите, който сме поели от години\", заяви говорителката на Държавния департамент. По думите й няколко страни, сред които Йордания, Египет, Швеция, Катар и ОАЕ, са \"показали лидерство\" в справянето с този проблем, но \"общата международна реакция\" не е била достатъчна. Изявлението на Държавния департамент критикува \"бизнес модела и фискалните практики\" на агенцията, която от години е в криза и повече не може да се издържа, понеже безкрайно разширява общността на лицата със статут на палестински бежанци, имащи право на помощ. Агенцията твърди, че осигурява услуги на около 5 милиона палестински бежанци, отбелязва Ройтерс. Повечето са потомци на лицата, които са избягали от Палестина през войната от 1948 г., довела до създаването на държавата Израел. Има нарастваща международна загриженост от влошаващите се хуманитарни условия на Западния бряг и в Газа и американското решение предизвика остра и поляризирана реакция във Вашингтнон, посочва АП. Според едни решението на Тръмп \"има потенциал да навреди на милиони невинни цивилни и ще засили риска от допълнителна дестабилизация и конфликти в целия Близък Изток\", а според други то е \"победа за американските данъкоплатци и за мира\", защото ще направи палестинците по-самодостатъчни и ще ги подготви за истински мир с Израел. Декларацията на Държавния департамент обещава, че САЩ ще активизират диалога с ООН и с правителствата на страните домакини, приютили бежанците в търсене на \"нови модели и нови подходи\" за подпомагане на палестинците, особено учениците, което може да включва директна двустранна помощ от САЩ и други държави. Появиха се някои инициативи, опитващи се да смекчат ефекта от оттеглянето на САЩ, отбелязва Франс прес. Берлин вчера обяви \"съществено увеличение\" на германската вноска за агенцията на ООН и призова европейските си партньори да сторят същото. Йордания обяви, че организира конференция 27 септември в Ню Йорк в нейна подкрепа.", "date": "2018.09.01", "title": "САЩ: Няма да финансираме агенцията на ООН за палестинските бежанци"}
{"url": "https://www.24chasa.bg/novini/article/7034534", "text": "Топ законодателният орган на Китай прие в петък закон за предотвратяване и контрол на почвите, целящ да ускори борбата със замърсяването им. Законът бе одобрен на трето четене по време на сесията на Постоянния комитет на ОСНП и ще влезе в сила от 1 януари 2019 г., предаде bulgarian.cri.cn. Държавните стандарти за контрола върху риска от почвени замърсявания ще бъдат определяни от отдела по защитата на околната среда към Държавния съвет на базата на степента на замърсяване, рисковете за общественото здраве, околната среда и др. В закона се предвижда също общонационален преглед на състоянието на почвите поне на всеки десет години. Ще бъде изградена също мрежа от станции за наблюдение в цялата страна, като събраните данни и информация ще се споделят между различните органите отговарящи за околната среда, земеделието, природните ресурси, водните ресурси, здравеопазването, сектора на горите и т.н., се посочва още в новия закон. Отделите по околната среда и здравеопазването към Държавния съвет се задължават да извършват проверка и оценка на токсичните и вредни субстанции в почвата и подготвят и публикуват списъци с тях. Новият закон засилва отговорностите на местните правителства и замърсители в контролирането и справянето със замърсяването на почвите. Това е първият подобен закон в Китай, свързан със защитата на почвите.", "date": "2018.09.01", "title": "Китай прие нов закон за предотвратяване замърсяването на почвите"}
{"url": "https://www.24chasa.bg/novini/article/7034544", "text": "Властите в Амстердам съобщиха, че  , е 19-годишен афганистанец с германско разрешително за пребиваване, предаде Асошиейтед прес. Разследването продължава, разглеждат се всички сценарии, включително терористичен мотив, се казва в съобщението на градския съвет и полицията на Амстердам, публикувано късно снощи, предаде БТА. Раненият нападател е под полицейско наблюдение в болница, където го разпитват. Според разследващите той случайно е избрал жертвите си на оживената гара. Полицията на Амстердам е в тесен контакт с колегите си от Германия по случая.", "date": "2018.09.01", "title": "Нападателят, ранил двама с нож в Амстердам, е 19-годишен афганистанец"}
{"url": "https://www.24chasa.bg/novini/article/7034546", "text": "Президентът на САЩ Доналд Тръмп ще посети през ноември Франция и Ирландия и ще участва в срещата на Г-20 в Аржентина, но ще пропусне срещите на върха с азиатски лидери в Сингапур и Папуа-Нова Гвинея, където ще го замести вицепрезидентът Майк Пенс, предаде Ройтерс, като се позова на Белия дом. Говорителката на Белия дом Сара Сандърс потвърди, че на 11 ноември Тръмп ще бъде Париж за церемониите по повод 100-годишнината от края на Първата световна война. По думите й участието на президента ще подчертае жертвите, принесени от американците в името на свободата, не само по време на първата световна война, но и през целия 20 век, предаде БТА. Докато е в Европа, президентът ще посети също и Ирландия, \"за да поднови дълбоките исторически връзки между нашите две страни\", допълни Сандърс. По-късно през ноември Тръмп ще присъства на срещата на върха на Г-20 в Буенос Айрес, Аржентина, и ще посети Колумбия за разговори за сигурността, борбата с наркотиците и по регионални въпроси. Тръмп беше поканен на срещата на върха на АСЕАН (Асоциацията на държавите от Югоизточна Азия) и на Източноазиатската среща на върха в Сингапур, а също и на форума на АТИС (Азиатско-Тихоокеанското икономическо сътрудничество) в Папуа-Нова Гвинея. Той присъства на тези събития миналия ноември, припомня Ройтерс. По думите на Сандърс, Тръмп е помолил вицепрезидентът Майк Пенс да го представя на тези срещи, където ще представи \"визията на САЩ за отворен Индо-Тихоокеански регион, базиран на зачитането на суверенитета, върховенство на закона и принципите на свободна, справедлива и реципрочна търговия\".", "date": "2018.09.01", "title": "Белият дом: Тръмп ще посети Франция и Ирландия през ноември"}
{"url": "https://www.24chasa.bg/novini/article/7034551", "text": "Преговорите между САЩ и Канада за предоговаряне на Северноамериканското споразумение за свободна търговия (НАФТА) ще продължат на 5 септември. Това съобщи постоянният търговски представител на САЩ Робърт Лайтхайзър след четиридневни интензивни преговори на високо ниво, които завършиха вчера във Вашингтон без резултат, предаде БТА. Президентът Доналд Тръмп вчера информира Конгреса, че планира да подпише търговско споразумение с Мексико (и Канада, ако тя желае), до 90 дни, предаде Асошиейтед прес. Мексико и САЩ вече постигнаха предварително споразумение в началото на седмицата, което притиска Отава бързо да сключи своята сделка, отбелязва ДПА. Пълният текст на договореното между Вашингтон и Мексико се очаква да бъде представен на Конгреса на САЩ до 30 дни. Канадската министърка на външните работи Кристия Фриланд изрази увереност, че Отава може да постигне споразумение със САЩ за ревизиран търговски пакт. Пред репортери във Вашингтон Фриланд заяви, че се надява на споразумение, печелившо и за трите страни, като отново повтори, че Канада се стреми към \"добра сделка, а не просто каква да е сделка\", макар да призна, че \"още сме далеч от това\". Тя ще се срещне с Лайтхайзър отново следващата седмица, когато преговорите се възобновят след дългия уикенд заради банковия празник в САЩ. Мисля, че и трите страни работиха заедно много продуктивно и ние сме все повече въодушевени от резултатите, каза представител на американската администрация пред репортери. По време на преговоритге САЩ и Канада показаха ,че селското стопанство, особено субсидиите за млечните продукти, са трудно преодолима пречка. Отава настоява и за солиден механизъм за уреждане на спорове. \"Торонто стар\" вчера цитира изявление на Тръмп, че той \"няма да направи никакви компромиси\" на преговорите и че сделката с Канада ще бъде сключена \"изцяло при нашите условия\". Вестникът уточни, че коментарът бил направен \"извън протокола\" по време на интервю за агенция Блумбърг Нюз в Овалния кабинет през седмицата.", "date": "2018.09.01", "title": "Търговските преговори между САЩ и Канада продължават на 5 септември"}
{"url": "https://www.24chasa.bg/novini/article/7034172", "text": "Инициативата на “24 часа” “Да обновим великолепието на храм-паметника “Св. Александър Невски” набира сила. Вече имаме подкрепата на общественици, трите национални телевизии, духовенството. Определена е и банкова сметка за дарения на патриаршеската катедрала, която ще обявим скоро. Както “24 часа” съобщи в сряда, до средата на октомври ще приключи обследването на конструкцията. За целта правителството отпусна 395 хил. лв. през декември 2017 г. след среща между премиера Бойко Борисов и патриарх Неофит.  Влага, процепи в куполите и пукнатини в стените са част от проблемите на храма в центъра на София. Техническото задание на проекта за ремонт ще даде отговорите и какво трябва да се направи, за да се съхрани уникалната православна катедрала. Грубите сметки сочат, че ще са нужни поне 20 млн. лева. Естествено, държавата ще намери начин да финансира ремонта. Целта на инициативата на “24 часа” е да направи съпричастни и гражданите към това дело, както е било при изграждането на храма. След Освобождението хората събират 5,5 млн. лв. дарения.  Сега всеки, който помогне за ремонт и реставрация на храма, ще стане част от него, от православната вяра, от Бога. Благодарение на вярата българският народ е оцелявал в трудни времена. Храм-паметникът “Св. Александър Невски” е бил с отворени врати дори по време на Втората световна война, когато на метри от него са падали бомби. И там хората са намирали утеха и надежда.  Последният козметичен ремонт на патриаршеската катедрала е правен в края на 80-те. По времето на социализма църквата се опитва да поддържа сложната и огромна сграда. Нуждата от основен ремонт пък е още от 60-те години на миналия век. Той се отлага и през 90-те заради разкола и финансовите кризи. Тогава е поставено скеле за реставрация на стенописите. Тя обаче така и не започнала, след като се разбрало какво е истинското им състояние.  Еврофондовете за ремонт на храм-паметника идват като вариант през 2007 г., но тогава става ясно, че Светият синод няма нотариален акт за собственост, което е пречка при кандидатстване по проект. В кадастъра мястото още е записано като горски фонд. Храмът става собственост на Българската православна църква през 2014 г. при служебното правителство на проф. Георги Близнашки. През 2015 г. е създадена междуведомствена комисия от експерти в няколко институции, които се занимават с проблема. Така се стига до решението на Министерския съвет от декември 2017 г., с което се прави първата крачка за цялостното обновяване на храма. Малко поместни църкви могат да се похвалят с такава катедрала. Храмът е построен със средствата на всички българи. Би било много утешително, ако повече хора се включат в тази кампания, всеки според възможностите си.   От друга страна, ние не сме инициатори. Църквата не проси пари и не бяга от отговорност. Дано повече хора да участват. Сумата, която ще се събере, едва ли ще е достатъчна, но ще бъде крачка в положителна посока. Ще бъде добре да се събират средства за нещо конкретно. Например за почистването на окисленията по камъка.  Приветствам инициативата на “24 часа”. Знаем, че навремето всички храмове са били дело на общи усилия на църквата в лицето на духовниците и на нейния верен народ. Няма нищо по-добро от такава кампания.  Всички, които имат възможност, да сме съпричастни към възвръщането на благолепието на този катедрален храм, който е една от най-големите забележителности в София. Понякога хората са скептични, защото се правят много кампании. Но тук не трябва да се притесняват къде ще отидат тези пари. Трябва да се направи открито, с отчети, хората да знаят къде отива всяка стотинка.", "date": "2018.09.01", "title": "Да бъдем съпричастни с делото за ремонт на “Св. Александър Невски”"}
{"url": "https://www.24chasa.bg/novini/article/7034553", "text": "Единственото действащо летище в либийската столица обяви снощи, че прекратява всички полети заради боевете около Триполи, които от началото на седмицата взеха близо 40 жертви, предаде Франс прес. Общо 39 души са убити и стотина са ранени, повечето цивилни, през петте дни на сблъсъци между враждуващи милиции в южните квартали на Триполи, съобщи снощи министерството на здравопазването, предаде БТА. Боевете бяха стихнали за ден след споразумение за прекратяване на огъня, но се възобновиха още същата вечер и продължават спорадично. Според либийските спешни служби, ракети и снаряди са попаднали в редица райони на столицата и околностите й, причинявайки жертви сред цивилното население. Най-малко три ракети са стигнали близо до летище Митига, което принуди аерогарата да спре полетите поне за 48 часа от съображения за сигурност. Самолетите се пренасочват към летището на Мисрата, на 200 км източно от Триполи. Бившето военно летище Митига е разположено в източната част на столицата. То бе отворено за граждански полети след разрушаването на международното летище на Триполи в южната част на града по време на сблъсъците през 2014 г.", "date": "2018.09.01", "title": "Затвориха единственото действащо летище в Триполи за полети заради боеве около града"}
{"url": "https://www.24chasa.bg/novini/article/7034536", "text": "Повече от 700 компании от Китай и Евразийския регион участват на Шестото ЕКСПО „Китай-Евразия\", което отвори врати в Синдзян, предаде bulgarian.cri.cn. Изложителите от чужбина се възползват от шансовете, които ЕСКПО-то предлага, да разширят бизнеса си в Китай. На церемонията по откриването на изложението, заместник министърът на търговията Фу Дзъин каза, че търговското сътрудничество между Китай и страните от Евразийския регион се е разширило в рамките на инициативата „Един пояс един път\". „Миналата година, обемът на двустранната търговия на Китай с тези страни е достигнал 2.9 трилиона щатски долара, което съставлява около 70% от общата чуждестранна търговия на Китай. Взаимните инвестиции достигнаха 200 милиарда долара\", каза министърът. От регионален търговски панаир до международно събитие, ЕКСПО „Китай-Евразия\" се превърна в ключова платформа за стимулиране на търговията по икономическия пояс на Пътя на коприната. Миналата година в рамките му бяха подписани сделки в размер на 18 милиарда долара. Организаторите очакват тази сума да нарасне тази година.", "date": "2018.09.01", "title": "ЕКСПО „Китай – Евразия\" като ключова платформа за сътрудничество"}
{"url": "https://www.24chasa.bg/novini/article/7034569", "text": "От Специализираната прокуратура ще обявят кои от десетимата задържани след вчерашната акция в хотели в София и Пловдив на бизнесмена Ветко Арабаджиев ще бъдат обвинени за участие в организирана престъпна група за данъчни измами и пране на пари, предаде  . Днес трябва да стане ясно и дали сред обвинените ще са самият Арабаджиев и членове на семейството му, които, както обяви заместник-главният прокурор Иван Гешев, също са обект на разследване. \"Не е тайна, че основната дейност на кръга от фирми, контролирани от тези лица, за които говорите, се занимават със сегмента туристическа дейност. Да, част от разследването е в посока дейността на фирми, осъществяващи такава туристическа дейност, но не и дейността на този хотел. Към този момент има доказателства за три лица от това семейство, което посочихте, като дали и трите ще бъдат привлечени към наказателна отговорност, е преценка на наблюдаващите прокурори\".", "date": "2018.09.01", "title": "Спецпрокуратурата ще обяви обвиненията след акцията в хотелите \"Маринела\" и \"Марица\""}
{"url": "https://www.24chasa.bg/novini/article/7034564", "text": "Висшият електорален съд на Бразилия забрани на намиращия се в затвора бивш президент Луиз Инасио Лула да Силва да се кандидатира на президентските избори на 7 октомври поради присъдата му за корупция, предаде БТА. На заседание на съда, което продължи до ранните часове на деня, съдиите решиха с шест гласа срещу един, че бившият президент няма право да се кандидатира, предаде Асошиейтед прес. Неговата Партия на трудещите се заяви, че ще обжалва решението във Върховния съд, но практически няма шанс да успее. Очакваното решение на избирателния съд остави надпреварата без ясен фаворит. Лула да Силва остава най-популярният бразилски политик, ползващ се с подкрепата 39 процента от избирателите според социологическите проучвания, с голяма преднина пред съперниците си. Най-близкият от тях, кандидатът на крайната десница Жаир Болсонаро, разполага с 19 процента. Въпреки че бившият президент излежава 12-годишна присъда по обвинения в корупция, неговата Партия на трудещите го регистрира като кандидат, като заяви, че той е невинен. Лула да Силва няма право да се кандидатира за публичен пост по силата на закона \"Чиста държава\", който забранява участието на кандидати, ако техните присъди са потвърдени от апелативна инстанция. Съдията от Върховния съд Луиз Роберто Барозу, който даде първия глас против кандидатурата на бившия президент, заяви, че Партията на трудещите се трябва да смени своя кандидат в срок от 10 дни. Очаква се нейният кандидат за вицепрезидент Фернандо Адад да оглави листата. Съдът освен това постанови, че Лула да Силва няма право да се явява в предизборните телевизионни и радиореклами, докато листата не бъде променена официално. Предишния ден съдът отхвърли молбата на опоненти на бившия президент името му да бъде изключено от изследванията на общественото мнение.", "date": "2018.09.01", "title": "Блокираха кандидатурата на бившия бразилски президент Лула да Силва"}
{"url": "https://www.24chasa.bg/novini/article/7034575", "text": "В Испания започна остър дебат за правния статут на проституцията, след като подчертано феминисткото правителство откри с притеснение, че е одобрило първия в страната профсъюз на предоставящите секс услуги, предаде Асошиейтед прес. Сред групите за защита на правата на жените и политиците отдавна съществуват различни мнения дали легализирането на проституцията, която в момента не е законна, но се толерира, ще изведе от \"сенчестата икономика\" един печеливш и широкоразпространен бизнес, който често е придружаван от злоупотреби с работещите, предаде БТА. В Испания проституцията се толерира, но не е регулирана. Не е предвидено наказание за предлагането на платени сексуални услуги, стига това да не се извършва на публично място. Вместо това законите се фокусират върху борба с трафика на хора. Но тази седмица се появиха новини, че организацията на работещите в секс индустрията ОТРАС е получила официално позволение да стане профсъюз. Мнозина сметнаха това за промяна на политиката на управляващата Социалистическа партия и опит за узаконяване на проституцията, обаче министърката на труда Магдалена Валерио заяви, че е била заблудена и изрази изненада, че нейното министерство е дало подобно разрешение. Валерио подчерта, че документите за регистриране са били технически коректни, но добави, че правителството \"няма да подкрепи създаването на профсъюз за една незаконна дейност, нарушаваща основните права на мъже и жени, които поради бедност или други обстоятелства предоставят телата си на други, за да ги малтретират\". Премиерът Педро Санчес заяви в туит, че неговото феминистко правителство не планира да подкрепи която и да било организация, извършваща нелегална дейност, и вместо това предпочита премахването на проституцията. Отнемането на регистрацията обаче ще изисква испанското правителство да заведе дело, защото решението за нея вече е било публикувано в испанския \"Държавен вестник\". Конча Борел, генерална секретарка на ОТРАС, отправи критики срещу правителството, което \"се прикрива зад завесата на белия хетеросексуален буржоазен феминизъм, за да представи като нещо отвратително опита да се дадат трудови права на бедна и заклеймявана група хора\". \"За нас това е въпрос на справедливост\", добави тя в Барселона.", "date": "2018.09.01", "title": "Испански профсъюз разпали остър дебат за правния статут на проституцията"}
{"url": "https://www.24chasa.bg/novini/article/7034581", "text": "Знаете, че ГЕРБ има голяма отговорност. Когато се създава усещане, че нещо не е наред, поемаме политическа отговорност. Това заяви Цветан Цветанов пред журналисти във Варна. Той участва в официалното откриване на конференцията от 11-ия летен университет на Младежи ГЕРБ под мотото „Само истината, НЕ на фалшивите новини“. \"При управлението, отговорността се носи от ГЕРБ и колегите от \"Обединени патриоти\". Знаете, че не мислим, че тези министри носят някаква вина. Но когато си в политиката, трябва да носиш отговорност\", каза още Цветанов. \"Насреща си имаме креслива опозиция, която раздава морали. ГЕРБ е по-различна от столетницата. В БСП да се носи политическа отговорност - такова нещо няма\", коментира той.  \"Искам да попитам и президента, как дава оценка за случая в Своге и съвсем различна за случая с инцидента с баща му? Той каза, че имало раздухване, за да прикрием вината си. Нека президента да има доблестта и отговорността и да застане като държавен глава. Искам да направя едно уточнение. Какво щяхме да обясняваме, ако човекът от триколката беше загинал? Аз знам, срещал съм се с хора, пострадали при инциденти на пешеходни пътеки. Искам да попитам президента - иска ли да имаме институции, които да търсят вина от виновния или да търсят вината от пострадалия. Защото за мен девет дена да си мълчиш, да знаеш от твоя баща и да прикриваш случая - това ли е президента на България?\", пита Цветанов. \"След като направим съгласуване с коалиционните ни промени, ще има яснота за назначаването на новите министри. Смята, че трябва да бъдем отговорни и всеки да си тежи на мястото. Зает съм с партийни дейности\", така Цветанов отговори на въпрос би ли поел поста вътрешен министър.", "date": "2018.09.01", "title": "Цветанов: В БСП да се носи политическа отговорност - такова нещо няма (Видео)"}
{"url": "https://www.24chasa.bg/novini/article/7034595", "text": "Най-малко осем души са ранени тази сутрин след експлозия и последващ пожар в петролна рафинерия край град Инголщат в Южна Германия, предаде Франс прес, цитирайки местната полиция. Наредена е евакуацията на около 1800 жители, намиращи се в района на рафинерията като превантивна мярка поради гъстия черен дим от пожара. Те са настанени в училищни сгради далече от зоната на бедствието, предаде БТА. Жителите на район с радиус 20 км от рафинерията бяха призовани да държат прозорците си затворени поради дима. Трима от пострадалите със \"средни или тежки наранявания\" са хоспитализирани, каза полицейският говорител. Експлозията е станала в района на производствения сектор за газ и втечнен газ на компанията Байернойл в 5:30 ч. сутринта. Около 200 пожарникари са мобилизирани за борба с огъня. Причината за взрива засега не е изяснена.", "date": "2018.09.01", "title": "Най-малко 8 ранени след експлозия и пожар в рафинерия в Южна Германия"}
{"url": "https://www.24chasa.bg/novini/article/7034540", "text": "Един от водещите производители на злато, мед и цветни метали в Китай спечели обществения търг за стратегическо партньорство на държавната сръбска компания RTB Bor Group, потвърди министърът на енергетиката и минното дело Александър Антич на пресконференция след петъчната сесия на местния парламент, предаде bulgarian.cri.cn. Антич разкри, че китайската компания „Zijin Mining Group“ е направила най-добрата оферта сред общо трите кандидата, състезавали се за стратегическо партньорство с „RTB Bor Group“. По думите му, офертата предвижда продажбата на 65% от сръбската компания за 1.26 милиарда долара. Той отбеляза, че 350 милиона ще послужат за капиталова инжекция, а китайската компания ще инвестира други 200 милиона за уреждане на дълговете на сръбския производител. В сделката се предвижда също запазване на работните места на всички 5000 служители понастоящем работещи в компанията. Антич добави още, че партньорството с „Zijin Mining Group“ ще позволи откриването на нова мина както и модернизиране и увеличаване на капацитета на металургичния завод. „До три години очакваме да удвоим производството до 80 хиляди тона мед, а до пет години трябва да се увеличи на 120-150 000 тона“, каза още министърът. Финализирането на договора се планира за първата половина на септември.", "date": "2018.09.01", "title": "Китайска компания става стратегически партньор на единствения сръбски производител на мед и благородни метали"}
{"url": "https://www.24chasa.bg/novini/article/7034616", "text": "Министър-председателят Бойко Борисов инспектира строителните и ремонтни дейности на инфраструктурни проекти във Варна. Заедно с кмета на града Иван Портних, премиерът провери работата при пробива на бул. Сливница, съобщиха от пресцентъра на Министерски съвет. Правителството е отпуснало 4,5 млн. лв. за проекта, като с реализирането му ще бъде осигурен бърз достъп до автомагистрала „Хемус“. Вече са изградени битовата канализация, както и телекомуникационната мрежа. Основата на едното пътното платно вече е готова, поставени са бордюри и частично асфалтиране. Ремонтът на съществуващата част от булеварда се финансира по ОП „Региони в растеж“. Премиерът Борисов инспектира и строителните работи на бул. „Васил Левски“, който е най-големият инфраструктурен проект в града. За изграждането на новото трасе от ул. „Подвис“ до ул. „Девня“ правителството отпусна 80,5 млн. лв. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите. Работата по инфраструктурните проекти се изпълнява по график.", "date": "2018.09.01", "title": "Борисов отново провери как текат ремонтите на булевардите във Варна (Снимки)"}
{"url": "https://www.24chasa.bg/novini/article/7034613", "text": "Турският енергиен регулатор повишава цената на електроенергията с 14 процента за стопанските клиенти и с 9 процента за битовите считано от датата 1 септември. Това сочат данни, публикувани в турския държавен вестник, цитирани от Ройтерс. Увеличението на цената, което още повече ще подхрани двуцифрената инфлация, отразява още един аспект от влиянието на продължаващата криза в Турция с валутата, предаде БТА. Тази година лирата поевтиня с около 42 процента и това удари тежко производителите на енергия, тъй като Турция е почти изцяло зависима от внос на енергоносители за задоволяването на енергийните си нужди.", "date": "2018.09.01", "title": "Цената на тока в Турция скача с между 9 и 14 % от днес"}
{"url": "https://www.24chasa.bg/novini/article/7034634", "text": "Четири човека са пострадали при катастрофа на 105км. на автомагистрала „ Тракия“ край Пазарджик, съобщи говорителят на полицията Мирослав Стоянов. Инцидентът е станал преди час. Водачът на автомобил, пътуващ по посока София, е изгубил управление на колата си, вероятно заради засичане на пътя. Вследствие на това возилото се качва върху разделителната мантинела между двете платна. От петимата пътуващи в колата, четирима са ранени. Няма опасност за живота им, но се е наложило автомобилът да бъде разрязан от спасителен екип, за да бъдат извадени ранените. Заради тази катастрофа в същия район стават още два верижни пътни инцидента. Водач на турски ТИР намалил рязко скоростта, заради катастрофата и в него последователно се ударили още три турски леки автомобила. На отсрещното платно към Пловдив една в друга са се ударили още 4 коли, вероятно защото първата от тях е намалила рязко скоростта, за да види водачът какво е станало в съседното платно. При двете верижни катастрофи няма пострадали, а само материални щети. Движението в двете платна на 105 км. е затруднено и се регулира от полицейски екипи.", "date": "2018.09.01", "title": "Четирима пострадали при катастрофа на магистрала „ Тракия“ край Пазарджик"}
{"url": "https://www.24chasa.bg/novini/article/7034643", "text": "Не случайно Манфред Вебер ни вярва. Да види и да разбере, че Черно море е също толкова топло и проходимо като Средиземно море. Всички сме свидетели какво се случва по плажовете на Италия и Испания. Ние просто показахме как се прави .Това заяви премиерът Бойко Борисов. Той участва в летния университет на МГЕРБ \"Само истината, не на фалшивите новини\", който се провежда във Варна. \"Инфраструктурата ни отесня. Виновен съм, че не послушах Дянков. Той ми каза \"Остави една отсечка, българите забравят, нека има с какво да си припомнят какво е било\". Но аз не оставих, разказа премиерът. \"По-добре сме от колкото ви обяснявам. В археологията се развиваме много добре. Съветвам ви да отидете до Петрич. Уникално нещо се разкопава на няма и километър от рупите на Ванга. На 8 километра от АМ \"Струма\". Уникално нещо. Този град са го търсили. Гърците са казвали, че е в Гърция, сърбите - в Сърбия, а то си е там, под един хълм\", споделя Борисов. \"Разбира се, можем да имаме много упреци към тези преди нас. Давани са милиарди за оръжия. Сега пак трябва да се дават. След една нова година така ни изсмукаха милиарди директно от бюджета, такъв договор бяха направили\", разказва още Борисов. \"Много пъти съм си задавал въпроса защо така се случва, едва ли ще получа отговор. Всичко е купувано без нищо, без договори за поддръжка. Каракачанов се мъчи горкия да държи някакво положение. БСП накрая бяха поръчали два правителствени Еърбъс-а. Сега излизат и почват да говорят. Малко срам, малко памет да имат\", каза още той. \"Европа може да се противопостави на САЩ, на Китай, само ако сме единни. Нито Германия може сама, нито Франция може сама. Силата на Европейския съюз е обединението. Само тогава можем да се изправим пред останалите. Ние като партия работим в тази насока\", заяви премиерът. \"Най-големият враг на ГЕРБ сме си ние самите и когато допускаме грешки съм безкомпромисен. Струва ми безсъние и нерви. Хората, които отстраняваме, са кадри, допринесли много, но идва момент, в който трябва да се разделим. Защото ние не сме БСП. Два пъти в мандат на БСП падат банки. Виждате, навсякъде, където възникне проблем, изникват скрити клетки, които веднага провокират\", каза още Борисов. \"Може би се питате защо приех оставките на министрите. Министър Нанков е прекрасен специалист. Още им ремонтираме тяхното строителство, аз по никакъв начин не ги съдя. Те са опозиция, да си говорят. Ние си гледаме нашата работа\", заяви Борисов. \"Който иска да вози хора, ще даде пари и ще си купи седалки с колани. Ако не, няма да вози хора. Тук вече не трябва да се коментира дали браншът щял да загуби. Ако искаш да караш, трябва да бъдеш с колан. Това трябва да бъде незабавно въведено. Новият министър трябва да се погрижи за това. Много се направи и за шофьорските книжки, и за коланите, но не е достатъчно. Фактът е, че трима министри отговарят и това се е случило, и се размива отговорността. И аз мисля, че трябва да се поеме политическа отговорност за това. Като има проблем трябва да се носи отговорност\", категоричен е премиерът. \"За случая в Харманли не искам да коментирам. 45 минути мърлява работа. Идва една патрулка, чуди се. Чак на 25-та минута предприема някакви действия\", така Борисов коментира случая с инцидента между бащата на Румен Радев и инвалид в триколка.", "date": "2018.09.01", "title": "Борисов: Когато се допускат грешки съм безкомпромисен, но ми струва безсъние и нерви  (Видео)"}
{"url": "https://www.24chasa.bg/novini/article/7034638", "text": "Възрастна жена е с опасност за живота след пожар на газов котлон, а съпругът й е със сериозни изгаряния, съобщиха от врачанската полиция. В петък в полицейското управление в Козлодуй получили сигнал за приета за лечение 63-годишна жена. Столичанката Ивет Атанасова, живееща след пенсионирането си във врачанското с. Рогозен била с над 50 на сто изгаряния по тялото според лекарите. Съпругът й Любомир Атанасов също бил приет за лечение с по-леки изгаряния и без опасност за живота. При посещението си в селото разследващите разбрали, че е станал битов инцидент. При боравене с газов котлон, монтиран на бутилка, той паднал от масата, на която бил поставен върху бутилки с бензин. Избухналият пожар обгорил сериозно Ивет, а мъжът й получил изгаряния при опита си да потуши възникналия пожар с вода. По случая вече е започнало досъдебно производство, казаха още от полицията.", "date": "2018.09.01", "title": "Възпламенила се газова бутилка обгори съпрузи"}
{"url": "https://www.24chasa.bg/novini/article/7034660", "text": " вчера е загинал и неговият бодигард, а още 12 души са били ранени. Това съобщи днес министърът на здравеопазването на самопровъзгласената Донецка народна република Александър Опришченко, цитиран от ТАСС. Той добави, че петима от пострадалите са настанени в болница без пряка опасност за живота, а на седем е оказана амбулаторна помощ, предаде БТА. Захарченко бе убит при взрив в ресторант в центъра на Донецк снощи. Властите в ДНР са задържали няколко заподозрени за убийството, които, според ТАСС, казали, че Киев е причастен към престъплението. По-рано Украинската служба за сигурност отрече да има някакво отношение към атентата в Донецк. Изпълняващият длъжността лидер на другата проруска самопровъзгласила се Луганска народна република Леонид Пасечник обяви 3-дневен траур, считано от днес, във връзка с гибелта на Захарченко. А и.д. външният министър на ЛНР Владислав Дейнего заяви, че убийството на лидера на ДНР няма да повлияе на Минските споразумения. \"Мисля, че няма смисъл да се говори за това. Минските споразумения са единственият инструмент за мирно уреждане (на военния конфликт в Източна Украйна), и това, че един (човек) излезе от строя не означава, че движението напред няма да продължи\", каза той, цитиран от информационния център на ЛНР.", "date": "2018.09.01", "title": "При атентата в Донецк е убит и бодигарда на Захарченко, още 12 души са ранени"}
{"url": "https://www.24chasa.bg/novini/article/7034017", "text": "Директорите на училищата от учебната 2018/2019 г. вече ще могат да избират в какъв вид да се води дневникът - на хартия, в електронен вид или и по двете едновременно. Това стана възможно с промяна в наредбата за информацията и документите в системата на предучилищното и училищното образование от преди месеци, каза за “24 часа” Пенка Иванова, шеф на дирекцията за учебниците и училищната документация в министерството на образованието. Всяка институция сама ще избира софтуерните продукти за водене на дневниците, софтуерният продукт не се дава от МОН. Той трябва да осигурява обработването, наличието, контрола на цялата информация, която е отразена в реквизитите на хартиения вариант. Това осигурява съвместимост с националната електронна информационна система за предучилищното и училищното образование. От МОН искат да видят как ще се приложи електронният дневник в училищата, да се види колко ще се възползват от тази опция. До 2020 г. трябва да бъде изградена цялостна национална електронна информационна система, когато всичко трябва да бъде на електронен носител. Предстои да бъде обявена процедура по Закона за обществените поръчки за избор на изпълнител, за разработване, внедряване и поддържане на тази информационна система. Електронният дневник е само първият етап. Една от популярните платформи, които вече избират училищата, е наречена “Училище 365”. Тя е разработена от “Виваком” съвместно с “Уеб сървисис” и е базирана на Office 365 for Education. В партньорство с другата водеща компания в областта на образователните технологии - “Център за творческо обучение”, телекомът работи за внедряване на G suite, Google for Education. Платформата “Училище 365” има функционалности както за учителите и директорите, така и за родителите и учениците. Всъщност електронният дневник е само малка част от възможностите на платформата. Тя има опция и за онлайн тестове, които моагт да се решават през мобилно устройство, а резултатите да се получават в реално време. Допълнително в “Училище 365” могат да се импортират учебници и помагала, така че реално ученици и родители да имат достъп до тях по всяко време и от всякакво устройство. Пълната функционалност, която се базира на Office 365, позволява и получаването на известия от платформата на “Виваком” през имейл, поставянето на задачи, работа с всякакви електронни документи и пр. Информацията се съхранява в облак, което позволява домашните работи да се правят онлайн, както и дава възможност децата да работят в екипи по по-големи училищни проекти. “Виваком” е телеком операторът, който работи много активно по осигуряване на сигурна и гарантирана интернет свързаност до всички училища, за да се предостави възможността всяко училище да избере и реализира различни иновативни решения. На практика “Училище 365” е цялостно решение за умно и технологично училище. Решението на “Виваком” включва всичко необходимо - телеком среда, интегрирана образователна платформа, възможност за пълно или частично финансиране за оборудване, таблети за учениците, online система за изпитване и обратна връзка чрез тестове и анкети, а също така обучение на преподавателите на място. Друга популярна платформа за електронни дневници е Shkolo.bg. За използването ѝ се заплаща годишен абонамент, който започва от 400 лв. и нараства до 10 пъти в зависимост от предлаганите услуги и от броя на учениците. Тази платформа е уеб базирана. В Shkolo.bg се предлагат електронни дневници и онлайн родителски срещи, дори електронни разплащания към училищата, които работят със системата. Има пълен достъп до оценките, отсъствията, отзивите, програмата и дори домашните работи ежедневно и без да ходят до училището. Системата предлага изпращане на есемеси или друг тип съобщения на телефоните на родителите, автоматично въвеждане на събития в календарите им и дори записване и проследяване на извънкласни дейности. Децата днес буквално се раждат с телефон в ръцете. Много по-лесно е да накараш едно дете да учи на таблет, отколкото с хартиен учебник и тетрадка. Виртуално може да научи всичко, при това с много по-голямо желание и интерес, а визуализацията на уроците ще задържи вниманието много по-дълго. Дигитализацията все повече навлиза в учебния процес, което прави онлайн платформи като Уча.се и Кан Академия например много популярни и търсени. С помощта на видеоклипчета учебният материал се “превежда” на достъпен за децата език. Целта е урокът да се разбере, а не да се назубри. И двете системи работят на принципа на играта - всеки следващ урок или упражнение ти носят точки, с които минаваш на по-горно ниво. А така се гарантира трайно задържане на интереса на децата. “В световен мащаб такъв тип платформи стават абсолютен стълб в образованието. Както има учебници и дълги години се е учело само по такива, така тенденцията е след години да има основно образователни онлайн платформи”, казва Дарин Маджаров, създател на Уча.се. Това е може би най-популярната българска образователна платформа. Тя предлага над 12 хиляди видеоурока и упражнения по всички изучавани в училище предмети от 1-и до 12-и клас. Клиповете ѝ са гледани над 33 милиона пъти. Доказателство за успеха на онлайн образователните платформи е, че всяко второ училище в България (или над 1200 училища) преподава с помощта на Уча.се дори в класните стаи. “Много хора казват, че училищата са старомодни и не искат да се развиват, но ние сме доказателството, че това не е така”, казва Маджаров. При това видеоуроците и тестовете на Уча.се не са безплатни - и училищата, и всеки потребител трябва да плащат такса. Най-евтино излиза абонаментът на година от 99 лв., което е нищо на фона на цените на частните уроци. Екипът на Уча.се вече надхвърля 90 души. Има учители по отделни предмети, всеки от които се старае да представи разбираемо дори и най-сложните материи. А аниматори и специалисти заснемат видеата така, че да са интересни. Използват се дори актьори, като например Яна Маринова, която се включила в записването на урок по история. Децата научават повече с помощта на визуализацията. Доказано е в много експерименти, че когато чуеш нещо, шансът да го запомниш е много по-малък, отколкото ако го чуеш и го видиш, обяснява Маджаров. И дава пример как с урок за клетката в Уча.се ученикът може наистина да “навлезе” в клетката, да види всяка органела, а не да се мъчи да си го представи. Това дава възможност всеки ученик да учи със своето темпо и спрямо собствените си нужди, докато се забавлява. Този подход показва много по-ефективно изучаване на учебното съдържание, обяснява Маджаров. И прогнозира, че един ден децата ще учат уроците си от такъв тип платформи, а в час ще правят проекти и ще се развиват като личности. Така учителите ще се превърнат в ментори, които да ги учат на работа в екип, на лидерство, на всичко останало, което е нужно, за да бъде един млад човек със самочувствие и щастлив. Затова освен учебно съдържание платформата предлага и “уроци за живота” - дава съвети за придобиването на важни умения за успех в живота. Има секция, която помага на младите да се научат как да управляват парите си по-добре и такава със съвети как да кажат на техните, когато имат двойка, без да се притесняват, а не да крият бележника горе в лампата, както правеше герой от популярен детски филм. За разлика от Уча.се, който е създаден в България и е изцяло на български, платформата Кан Академия е по американската образователна система и уроците ѝ се превеждат. Сайтът работи с помощта на съмишленици, доброволци и стажанти, което го прави безплатен. Събират се дарения, но те са на доброволен принцип и не възпрепятстват използването на уроците. В платформата са включени над 10 хиляди видеоурока и повече от 100 хиляди упражнения по предмети от 1-и до 12-и клас, подготвителни модули от университетското образование и много теми от общокултурен характер. Академията се използва по цял свят от около 60 млн. потребители. Българският вариант на Кан Академия предлага уроци и упражнения основно по точни науки - математика, програмиране, биология, химия, астрономия и космология, дори здраве и медицина. Уроците са представени чрез кратки клипчета, които за най-малките са дублирани на български, но за учениците вече са на английски и със субтитри. Най-пълно разгърната е математиката - от задачи за детската градина до 8-и клас. Родителите и учителите играят ключова роля в обучението в тази академия. Родителят също има профил, чрез който може да следи напредъка на детето си. А ученикът може да включи към своя и учители, с които да се съветва онлайн. Кан Aкадемия е създадена през 2006 г. от Салман Кан, американец от бангладешки и индийски произход. Образователните клипове са гледани над 200 милиона пъти в YouTube.", "date": "2018.09.01", "title": "От 15.9. електронният училищен  дневник   е официален"}
{"url": "https://www.24chasa.bg/novini/article/7034676", "text": " е бил първият човек, пристигнал на местопроизшествието, съобщи руският министър на транспорта Евгений Дитрих. Дитрих е пристигнал на мястото и в момента ръководи заседание на оперативния щаб, предаде ТАСС. \"Ръководителят на комплексната смяна на летището в Сочи Владимир Бегиян е починал на мястото на произшествието със самолета \"Боинг 737-800\", каза Дитрих. Той поясни, че Бегиян е бил първият пристигнал на местопроизшествието, помагал е да бъдат евакуирани пътниците и е координирал работата на летищните служби, но сърцето му не е издържало, предаде БТА. Пристигналият през нощта срещу събота от Москва самолет на компанията \"ЮТеър\" излезе от пистата и се хлъзна в река, вследствие на което едно от крилата му и колесник бяха унищожени, а левият двигател се запали. На борда на самолета имаше 164 пътници и шестчленен екипаж. Осемнайсет души получиха наранявания.", "date": "2018.09.01", "title": "Починалият служител на летището в Сочи \nпърви пристигнал на мястото на инцидента"}
{"url": "https://www.24chasa.bg/novini/article/7034682", "text": "Към днешна дата 68500 кв.км от страната или 62 % от цялата й територия са покрити с кадастрална карта и регистри към нея. Това обяви изпълнителният директор на Агенцията по геодезия, картография и кадастър (АГКК) инж. Виолета Коритарова, съобщиха от пресцентъра на Министерство на регионалното развитие и благоустройството. Набраната информация в тях обхващаща приблизително 13 млн. недвижими имоти, включително поземлени имоти, сгради и данни за самостоятелните обекти в сградите. Изграден е кадастър за всички областни градове, 120 общински центрове и населени места и територии с активен пазар на имотите и инвестиционен интерес. Обхванати са цялото черноморското крайбрежие, планинските и балнеоложки курорти. „В процес на изработване на кадастрална карта са землищата на още 12 общински центрове и 84 населени места в различни области на страната, като населените места, за които има одобрена карта могат да се видят в сайта на АГКК“, каза инж. Коритарова. На 100% покритие с кадастрална карта е постигнато в 4 съдебни района – Несебър, Балчик, Ловеч и Троян, включваща всичките им населени места. Одобрена е кадастралната карта в общи 26 общини , сред които Априлци, Пловдив, Балчик и др. Коритарова добави, че през септември се планира обвяването на нови обществени поръчки за възлагане създаването на специализирани карти и регистри на още 8 общини и над 250 населени места. „Финансирането на дейностите по създаване, поддържане и съхраняване на кадастъра се осъществява със средства на държавния бюджет, средства на общините или по национални и регионални програми, включително и с финансиране от европейски фондове“, каза още изпълнителният директор на АГКК.. Цялостното покритие на страната с КК трябва да приключи до 2023 г., като това зависи и от осигуряването на ресурс за дейностите на кадастъра, кадровия и технически потенциал на агенцията. „Освен 100% покритие с цифров кадастър е важно и изготвянето на цифрова едромащабна топографска карта. Това ще осигури надеждна основа за редица дейности и проекти. Така ще имаме пълна, точна и вярна цифрова основа за пространствените данни на страната“, каза още инж. Коритарова. Стартиралият през 2016 г. процес на служебно преобразуване на картата на възстановената собственост в кадастрална карта, също съдейства за значително ускоряване процеса, добави още тя. Към 10 август са одобрени КК и регистри за неурбанизираните територии на 2380 землища, попадащи в различни области на страната, извън територията на София –град, където има 100% покритие с кадастър. „Очакваме дейностите по преобразуването да приключат догодина, с което ще постигнем 96% покритие на територията на страната с кадастрлна карта, като на практика ще остане за довършване създаването на кадастър за урбанизирнае територии на голям брой малки населени места“, обясни директорът. Виолета Коритарова добави, че сред приоритетите на АГК е след създаването на КК да започне изграждането с кадастрална информация и специализирани данни, които да са сигурна база за тематични нужни. КК ще се допълни със значителен обем специализирани данни от други институции, аеро и спътникови изображения, данни за пространство и време и т.н., както и изграждането на 3D и 4D кадастър nдържавата. „Кадастърът е основа за защита на собствеността и разривите на устойчивото планиране на инфраструктурата и строителството. Наличието на работеща система и Важен фактор за развитие на икономиката на държавата. Стимулира икономическия и финансов растеж. За нужните на планирането, проектирането на инфраструктурата и др.“, подчерта инж. Коритарова.", "date": "2018.09.01", "title": "62% от територията на България е покрита с кадастрална карта, обхващаща 13 млн. недвижими имоти"}
{"url": "https://www.24chasa.bg/novini/article/7034688", "text": "Пакистан временно затвори консулството си в източния афганистански град Джалалабад заради \"намеса\" на губернатора на провинцията и поради липса на сигурност, предаде Асошиейтед прес. В писмо до министерството на външните работи на Афганистан, пакистанското посолство в Кабул се оплака от \"интервенция\" на губернатора на провинция Нангархар и настоя той да се въздържа от намеса във функционирането на консулството. Пакистанската мисия настоя също властите на страната домакин да възстановят сигурността на консулството и заяви, че дотогава то ще остане затворено, предаде БТА. Затварянето на мисията в Джелалабад отразява напрежението в отношенията между двете съседни страни, които взаимно се обвиняват в покровителство на екстремисти в районите край слабо охраняваната граница.", "date": "2018.09.01", "title": "Пакистан временно затвори консулство в съседен Афганистан"}
{"url": "https://www.24chasa.bg/novini/article/7034697", "text": "\"Няма да има компромиси повече. Който иска да вози хора, ще си сложи колани. На 3 септември влиза това в парламента. Това заяви премиерът Борисов пред журналисти във Варна.  \"Новите министри ще ги съгласуваме с колегите от Обединения фронт. Имам идеи, имам предложение. Ще бъдат от ГЕРБ, това си е нашата флота. Имам претенции към още министри, това ще се обсъди като се съберем\", така Борисов отговори на въпроса, кой ще заеме местата на Нанков, Радев и Московски, които подадоха оставки вчера. Той посочи, че оставките на министрите са личен акт. \"След като съм ги поискал, значи има направени пропуски и, за съжаление, имаме 17 загинали, каза премиерът. Борисов добави, че са изпратени пет писма до фирмата да оправи пътя, но когато е имало сигнали, че пътят е опасен, министърът е длъжен ако трябва да стои на пътя и да го предотврати, заяви той. Затова се носи политическа отговорност \"Както действа полицията в Харманли, точно такова поведение не искам да виждам в полицията\", коментира още той. \"Както виждате няма обещание, което да не съм си спазил\", каза Борисов. \"Ние носим политическа отговорност и не случайно два пъти съм подавал оставки, за да се види тази отговорност\", допълни той.", "date": "2018.09.01", "title": "Борисов: Новите министри ще бъдат от ГЕРБ, ще ги съгласуваме с колегите от коалицията (Видео)"}
{"url": "https://www.24chasa.bg/novini/article/7034808", "text": "Двамата души, ранени вчера от нападател с нож на главната холандска железопътна гара в Амстердам, са американски граждани, които били туристи, предаде Асошиейтед прес. Агенцията се позовава на писмено изявление на американския посланик Пит Хукстра. Раните на пострадалите са сериозни, но няма опасност за живота им. Полицията продължава да разследва какви са били мотивите на нападателя -  Не се изключва възможността да става дума за проява на екстремизъм, предаде БТА. Късно снощи кметството на Амстердам заяви, че няма основания да се смята, че американците са били умишлено избрани за мишена на атаката. Задържаният афганистанец е разпитван в болницата, където е настанен. Според полицията той има германско разрешително за пребиваване.", "date": "2018.09.01", "title": "Двамата ранени вчера при нападения с нож на гарата в Амстердам са американци"}
{"url": "https://www.24chasa.bg/novini/article/7034816", "text": "Делегация от членове на Групата на ЕНП в Европейския парламент, ръководена от зам.-председателя на групата Андрей Ковачев (ЕНП-ГЕРБ), посети Босна и Херцеговина в рамките на проучвателна мисия между 29 и 31 август, съобщиха от пресцентъра на ГЕРБ. Сред основните цели на посещението бяха запознаване с нуждата от засилване на реформите, свързани с европейската интеграция на страната, по които не беше постигнат достатъчен напредък през последните месеци, както и дебата около избирателния закон. Осигуряване независимостта на медиите и сътрудничеството на партиите от трите общности също бяха сред обсъжданите теми. В делегацията се включиха евродепутати от Полша, Румъния и Хърватия. В рамките на мисията бяха проведени срещи с министър-председателя Денис Звиздич, с члена на председателството на Босна и Херцеговина Милан Иванич, както и с говорителите на двете камери на парламента - Палата на народа - Бариса Цолак и Палата на представителите - Младен Босич и Сафет Софтич. Обсъдени бяха текущите подготовки за парламентарните избори, които ще се проведат на 7 октомври. Въпросът за миграцията, който както в цяла Европа повдига сериозни притеснения, също бе дискутиран. Европейската комисия помага на Босна и Херцеговина да се справи с проблема. И министър-председателят Звиздич, и членът на председателството на Босна и Херцеговина Иванич изразиха благодарност към Българското председателство на Съвета на ЕС, което постави Западните Балкани отново сред водещите теми в дневния ред на Европейския съюз. Делегацията на Групата на ЕНП се срещна и с представители на основните партии в страната от трите общности, както и с представители на Босненската журналистическа асоциация и представители на гражданското общество. Ръководителят на мисията Андрей Ковачев, заяви „надявам се предстоящите парламентарни избори да дадат сериозен тласък на европейската интеграция на Босна и Херцеговина. Очаквам те да доведат до бързото сформиране на ефективно и действащо правителство, което да продължи с реформите по европейския път на страната. Босна и Херцеговина трябва да завърши процеса на отговор на допълнителни въпроси, отправени от Европейската комисия в най-скоро време, за да може страната да получи статут на страна кандидатка до края на мандата на тази комисия през 2019 г.“", "date": "2018.09.01", "title": "Андрей Ковачев: Групата на ЕНП подкрепя европейското бъдеще на Босна и Херцеговина"}
{"url": "https://www.24chasa.bg/novini/article/7034824", "text": "Децата, пострадали при взрива в Болоня, се прибраха в България. Общо 8 ученици от гимназия в Силистра се оказаха в близост до инцидента, при който мощна експлозия на цистерна срина магистрала до летището на италианския град. Двама души загинаха, а десетки бяха ранени, предава NOVA. Българчетата бяха приети в болница. Най-тежко пострадалото момче – 17-годишният Кристиан, имаше изгаряния по краката, ръцете и тила. Учениците от Професионалната гимназия по Механотехника в Силистра били на практически стаж в италианска фирма. Въпреки инцидента, нито един от тях не пожела да се върне преди да приключи стажа си. „20 момчета тръгнаха от това училище и 20 момчета се прибраха, и то в добро физическо състояние. Естествено, лечението ще продължи до пълното им възстановяване”, каза директорът на училището Татяна Кинджакова.", "date": "2018.09.01", "title": "Пострадалите при взрива в Болоня българчета се прибраха (Видео)"}
{"url": "https://www.24chasa.bg/novini/article/7034847", "text": "Азербайджан е купил от Русия военна продукция за над 5 милиарда долара. Това заяви азербайджанският президент Илхам Алиев след разговори в Сочи с руския си колега Владимир Путин, предаде ТАСС. \"Обсъдихме по-нататъшното сътрудничество във военно-техническата сфера. То вече има големи традиции. Закупената от Азербайджан от Русия продукция с военно-техническо предназначение е за над 5 млрд. долара и има тенденция за увеличаване\", каза Алиев. Той заяви, че \"Азербайджан продължава да модернизира въоръжените си сили, а Русия е най-важният световен производител и доставчик на военна продукция на международните пазари\", предава БТА. Путин и Алиев определиха приоритетни направления за сътрудничество и подписаха съвместна декларация. В нея те потвърждават \"неизменния си ангажимент да разширяват и задълбочават двустранното сътрудничество на основата на принципите на действащия Договор за приятелство, сътрудничество и взаимната сигурност\" между двете страни. Двамата държавни глави заявяват, че имат намерение да изведат търговско-икономическите връзки на качествено ново равнище, отговарящо на съвременното развитие. Путин изрази надежда, че подписаната от двамата лидери декларация в отношенията между Москва и Баку ще даде нов тласък на двустранните отношения. \"Убеден съм, че днешните разговори, в които участваха ръководителите на ключови ведомства и представители на бизнеса, ще придадат допълнителен импулс на целия спектър от руско-азербайджанските отношения\", заяви руският президент. \"Именно към това е насочена подписаната с президента на Азербайджан Съвместна декларация, както и солидният пакет междуправителствени и междуведомствени споразумения\", каза Путин пред журналисти след разговорите с Алиев. Москва и Баку подписаха над десет документа за разширяване на сътрудничеството в различни области. Путин и Алиев констатираха, че взаимодействието между Москва и Баку е на високо равнище. \"Нашите срещи имат редовен характер. Това, естествено, е доста обширно взаимодействие, което ние наричаме стратегическо партньорство\", каза руският президент, посрещайки колегата си в Сочи. Путин добави, че \"отношенията се развиват както по политическа, така и по икономическа линия\". Русия възнамерява да продължи да съдейства за уреждане на конфликта в Нагорни Карабах, каза Путин. \"Разменихме мнения за международни и регионални проблеми. В частност, разбира се, засегнахме и проблема с Нагорни Карабах. Като съпредседател на минската група Русия ще продължи да оказва цялото възможно съдействие за мирното уреждане на този конфликт\", добави руският президент.", "date": "2018.09.01", "title": "Азербайджан е купил от Русия военна продукция за 5 милиарда долара"}
{"url": "https://www.24chasa.bg/novini/article/7034860", "text": "След убийството на \"президента\" на самообявилата се Донецка народна република (ДНР) Александър Захарченко не може и да става дума за среща на т.нар. нормандска четворка. Това заяви днес пред журналисти руският външен министър Сергей Лавров, съобщиха Ройтерс и ТАСС. \"В настоящата ситуация е невъзможно да се разговаря за скорошни срещи в нормандския формат, както искат много от нашите западноевропейски партньори\", каза Лавров. Той отбеляза, че Москва все още анализира създалата се \"сериозна ситуация\". По думите на руски първи дипломат убийството на Захарченко е провокация на властите в Киев, целяща да подкопае Минските мирни споразумения, които украинските власти и без това не изпълняват, предава БТА. Нормандската група е съставена от представители на Германия, Русия, Франция и Украйна. Александър Захарченко загина на 31 август след експлозия в ресторант в центъра на Донецк. В атентата бе убит неговият телохранител и бяха ранени още 12 човека, някои от които тежко. Правоохранителните органи на ДНР заявиха, че Киев има връзка с покушението, но украинските власти заявиха, че нямат нищо общо.", "date": "2018.09.01", "title": "Лавров: Немислима е скорошна среща на нормандската четворка след убийството на Захарченко"}
{"url": "https://www.24chasa.bg/novini/article/7034869", "text": "Украинката Наталия Йелина и молдовецът Еуджениу Бабин оцеляха като по чудо при срутването на моста „Моранди” в Генуа. Двамата пресичали виадукта с колата си, точно когато той падна. „Тези дни решихме да се оженим”, казва в интервю за в.”Кориере дела сера” двойката. И Наталия, и Еуджениу, все още се възстановяват от раните и от травмите си в болницата в Генуа. Двамата се запознали преди 13 г. в Италия. Живеели в Санта Мария Капуа Ветере, до Казерта, област Кампания. Озовали се на моста „Моранди”, тъй като точно в този момент пътували за мечтаната си ваканция към Лазурния бряг. Колата им полита към пропастта, зейнала под виадукта, и се озовава на дъното заедно с части от асфалт, пилони и тиранти от моста. Двамата оцеляват, тъй като се намират в празно пространство от 50 см. Четири часа стоят в мрака сред отломките, докато един пожарникар не ги отмества парче по парче. За късмет, техните викове са чути навреме от спасителите. По чудо двамата не загубили нито съзнание, нито кръв при трагедията. Еуджениу смята за чудо и факта, че с тях в колата не бил синът на Наталия. „Мостът започна да се повдига, и разбрах, че се случваше нещо ужасно. Когато свършихме полета си към земята под нас и когато спряхме да се търкаляме, си казахме – още сме живи. Най-много се страхувахме от мисълта, че няма да ни открият. В този момент си мислех за родителите ми и за сина ми, които щяха да останат сами”, казва Наталия. „Започнах да раздвижвам краката и ръцете си и казах и на Наталия да прави същото. След това започнахме да натискаме клаксона, докато не се изтощи акумулаторът. Когато чухме гласове, долитащи отдалече, започнахме да викаме”, допълва Еуджениу.", "date": "2018.09.01", "title": "Украинка и молдовец лежали заровени под отломките на моста „Моранди”, сега се женят"}
{"url": "https://www.24chasa.bg/novini/article/7034935", "text": "Турция повиши днес цените на природния газ до 14 процента, съобщи Ройтерс, като се позовава на два източника. Същевременно турският енергиен регулатор повишава цената на електроенергията с 14 процента за стопанските клиенти и с 9 процента за битовите, считано от 1 септември, посочва агенцията, като се позовава на данни, публикувани в турския държавен вестник. Енергийният регулатор повиши цените на електроенергията със същите проценти миналия месец, припомня агенцията. Увеличението на цената, което още повече ще подхрани двуцифрената инфлация, отразява още един аспект от влиянието на продължаващата криза в Турция с валутата, предава БТА. Турската лира поевтиня с 42 процента спрямо долара тази година, засегната от опасения за контрола на президента Реджеп Тайип Ердоган върху монетарната политика и задълбочаващите се разногласия със САЩ заради задържането на американския пастор Андрю Брънсън, отбелязва агенцията. Икономистите са особено загрижени от неспособността на централната банка да обуздае инфлацията, която през юли достигна близо 16 процента на годишна база - най-високото равнище от 14 години насам. Държавна компания за петрол и газ БОТАШ е увеличила с 14 процента цената на природния газ за индустриални нужди и с 9 процента - за битови нужди, считано от днес, посочиха два източника пред Ройтерс. Официални представители на БОТАШ за момента не са достъпни за коментар. Миналия месец БОТАШ увеличи цената на природния газ за производство на електричество с 50 процента и с 9 процента - за битови потребители. Турция е зависима от внос за почти всички свои енергийни нужди.", "date": "2018.09.01", "title": "Турция повиши цените на природния газ\nи електроенергията"}
{"url": "https://www.24chasa.bg/novini/article/7034944", "text": "Нощни проверки на такситата в Бургас в започнаха по искане на общински съветници заради оплаквания за надписани сметки и отказани курсове, предава  . От 20 проверени таксита в града снощи 5 са с нарушения, установи съвместна проверка на Автомобилната администрация и полицията. Най-често става въпрос за изтекло удостоверение за таксиметрова дейност, липса на документ за психологическа годност, некоректно попълнени пътни книжки. Някои шофьори се оказаха с по няколко нарушения.", "date": "2018.09.01", "title": "Проверки на такситата в Бургас заради надписани сметки и отказани курсове"}
