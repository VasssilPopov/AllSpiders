{"url": "https://www.24chasa.bg/novini/article/6443819", "text": "“Ей Джи кепитъл” е на път да придобие изцяло “Полиграфия офис център” АД - фирмата, която притежава едноименната офис сграда на булевард “Цариградско шосе”. Това става ясно от уведомление, което “Ей Джи кепитъл” са изпратили до Комисията за защита на конкуренцията. С него се иска регулаторът да се произнесе за предстоящата концентрация. От “Ей Джи кепитъл” казаха, че става въпрос за придобиване на пълен контрол върху дружеството, след като един от съдружниците в него - британският гражданин Реймънд Джон Терафранка, е решил да продаде дела си. Той притежава миноритарен дял, мажоритарен собственик на дружеството е “Ей Джи Кепитъл”. “Полиграфия офис център” притежава две от сградите в комплекса на булевард “Цариградско шосе”, които бяха изградени преди десетина години, както и новострояща се сграда в същото каре, която също ще бъде офис сграда. В собствеността не влиза сградата, чиято фасада гледа към булеварда. Тази част от построения през 1954 година Полиграфически комбинат “Димитър Благоев” от 2014 г. е собственост на друго дружество. КЗК вече е установила, че придобиващото и придобиваното дружество не участват на един и същи продуктов пазар, тъй като “Ей Джи кепитъл” работи в областта на инвестициите в недвижими имоти, а “Полиграфия офис център” отдава под наем само собствената си сграда. Поради това сделката няма да окаже въздействие върху пазара, пишат от КЗК. Въпреки това до 7 дни от датата на публикуването на съобщението - 12 септември 2017 г., трети заинтересовани лица могат да предоставят свои становища за готвената сделка. ", "date": "2017.09.12", "title": "“Ей Джи кепитъл” придобива изцяло “Полиграфия офис център”"}
{"url": "https://www.24chasa.bg/novini/article/6443718", "text": "„Не съм аз човекът, който ще каже дали Иван, Петкан или Драган е собственик на „Дунарит”, каза бившият министър на икономиката Божидар Лукарски в студиото на „Лице в лице” по  . Според него не влиза в работата на Министерството на икономиката и на министъра да казват кой е собственик на предприятието. Той също отказа да назове кой е собственик на „Дунарит”. „Би трябвало да питате ДАНС или Агенцията по вписванията”, смята Лукарски. „Апелирам да не раздухваме скандалите, защото не е добре за българската икономика”, каза още той. По думите на Лукарски военната промишленост е много деликатен сектор и подобни скандали могат да изплашат инвеститорите.", "date": "2017.09.12", "title": "Лукарски: Не съм човекът, който ще каже кой притежава „Дунарит”"}
{"url": "https://www.24chasa.bg/novini/article/6443738", "text": "Учени от Европейската южна обсерватория съобщиха за бавната смърт на Вселената, след като количеството на енергията във всички галактики непрекъснато намалява, съобщава сайтът Лайф, цитиран от БТА. Астрономите изучили над 220 хиляди галактики. При всички тях са регистрирани низходящи показатели на излъчваната енергия във всички спектри от началото на наблюденията. По думите на авторите на изследването основната причина за този процес са ниските темпове на звездообразуване. Те по същество са сравними със стареенето на човешкия организъм. За да оценят темповете на изгасване на Вселената, специалистите са оценявали количеството отделяна енергия, като са определили общото число на изпусканите фотони. Те са сравнили тези показатели с по-рано изхвърлените и разсеяните в пространството частици.", "date": "2017.09.12", "title": "Учени: Вселената бавно умира"}
{"url": "https://www.24chasa.bg/novini/article/6443739", "text": "Японски учени изобретиха умни домове, които да направят живота на възрастните хора по-лесен. Това е един от начините да се положи грижа за бързо застаряващото население на страната, предаде Ruptly, цитиран от  Къщите ще бъдат „обзаведени” с роботи, благодарение на които възрастните им обитатели ще могат да живеят самостоятелно и активно. Изобретени са машини, които да помагат при изправяне, разходки и други движения. Изобретателите смятат, че роботите за мобилност не са достатъчни, тъй като хората в по-напреднала възраст се нуждаят от социализиране и общуване. За да се справят с този въпрос, те са създали т.нар. CommuTV (телевизор за комуникация), с когото може да се осъществи и „човешка връзка”. ", "date": "2017.09.12", "title": "Японци изобретиха \"умни\" домове (Видео)"}
{"url": "https://www.24chasa.bg/novini/article/6443761", "text": "Евродепутатът от ЕНП/ГЕРБ Емил Радев стана част от специалната комисия на Европейския парламент за борба срещу тероризма. Той беше избран за заместник член и заедно с колегите си ще анализира и оцени данните, които ще бъдат представени от страните от Европейския съюз и експерти, ще оценят и степента на терористична заплаха в Европа, съобщиха от пресцентъра на ГЕРБ. \"Тази комисия беше договорена още със споразумението между ЕНП и АЛДЕ - да бъде съставена и да действа за подобряване на ситуацията с борбата срещу тероризма, за да може да бъдат компенсирани всички недостатъци, които открихме при работата на службите за сигурност по време на терористичните актове. Да се провери цялото европейско законодателство за борба с тероризма и то да бъде адаптирано към новите условия, да стане по-ефикасно. Да може по-добре да си сътрудничат помежду си службите за сигурност, всички правоохранителни органи. Накрая тази комисия ще излезе със специален доклад, така че наистина да се обобщи цялата ситуация във връзка с борбата с тероризма и да не се допускат повече терористични актове в сърцето на Европа. Целта е европейските граждани да бъдат предпазени от терористична заплаха по най-добър начин\", заяви Радев.", "date": "2017.09.12", "title": "Евродепутатът Емил Радев избран в антитерористичната комисия на ЕП"}
{"url": "https://www.24chasa.bg/novini/article/6443785", "text": "\"Една нация има бъдеще, когато се възпитава в национален дух, любов към родината и всеотдайност. Когато използва по най-добрия начин потенциала на своите граждани. Историята е доказала, че държавата просперира тогава, когато е имало връзка между народ и военнослужещи. Вие имате задачата да поддържате тази връзка\". Така президентът Румен Радев поздрави офицерите и сержантите от запаса и резерва по повод 110 години от създаването на Съюза им. \"Силата на една армия не се измерва със силата и качествата на оръжията, а със силата на бойния дух и традициите. Вие сте хората, които носите през поколенията този боен дух. Трябва да следите пулса на това, какво става в обществото, да сте хората, които да разяснят целите, задачите и необходимостта от съществуването на армия. Трябва да предавате и обществените настроения\", допълни президентът. \"Желая ви много здраве, твърд боен дух и успех във вашата високопатриотична дейност\", завърши Радев. Поздравление отправи и вицепремиерът по отбраната Красимир Каракачанов, който пожела на военните да продължават да поддържат българските ценности и да ги предават на поколенията.", "date": "2017.09.12", "title": "Румен Радев: Една нация има бъдеще, когато се възпитава в национален дух"}
{"url": "https://www.24chasa.bg/novini/article/6443769", "text": "Преподавателят по корпоративна сигурност и бивш съветник в ДАНС Алексей Петров хвърли бомбата във вторник, заявявайки пред ПИК, че някогашният зам. главен прокурор и шеф на националното следствие Бойко Найденов е истинският мозък на Наглите. Бившата барета обяви, че Найденов покрил следите на бандата за отвличания. По-късно той бе потърсен за коментар “24 часа”. “Тази чудовищна форма на насилие (отвличанията - б. р. ) за мен представлява интерес поради три причини. Първо, като гражданин се възмущавам, второ, като жертва, защото срещу мен е имало чудовищна клеветническа кампания и, трето, като експерт със самочувствие съм я изследвал. Дългогодишните ми проучвания и анализи ме навеждат на тези данни, които съм съобщил”, заяви той. “Ако г-н Найденов иска да се срещнем в съда, ще го изчакам и там, подчертавам - и там”, добави Петров. Той не конкретиза какво точно има предвид, казвайки, че е бил жертва на клеветническа кампания. През 2011 г. обаче, когато се водеше делото срещу Наглите, името на бившия съветник от ДАНС бе набъркано в сложна плетеница от слухове. Тогава една от жертвите на Наглите - наркобосът Васил Маникатов-Маниката, с лекота обяви пред Софийския градски съд, че Алексей Петров бил замесен в отвличането му. Това той научил в затвора от друг арестант - Вальо Каратиста от Варна. “Ще водя дело срещу Алексей Петров за клевета. Целият ми живот е минал в прокуратурата и поне едно име ми е останало, така че няма как да си позволя да го подмина”, каза пред “24 часа” бившият зам.-главен прокурор Бойко Найденов. Той не знаел защо Алексей Петров “хвърля” тези обвинения в този момент. “Може би има връзка с това, че нашата служба водеше разследването срещу него, но ние сме водили дела срещу много хора”, добави той. Делото срещу Петров, добило популярност като “Октопод”, се гледа в спецсъда. “Не съм мозъкът на Наглите, по делото има СРС, всичка е направено”, добави още Найденов. Бившият зам. главен прокурор бе сред основните разследващи срещу Наглите. ", "date": "2017.09.12", "title": "Алексей Петров: Бивш зам. главен прокурор е мозъкът на Наглите. Бойко Найденов: Ще го съдя за клевета"}
{"url": "https://www.24chasa.bg/novini/article/6443801", "text": "Белият дом назначи 28-годишната Хоуп Хикс за директорка на комуникациите, предаде Асошиейтед прес. Хикс е отдавнашна помощничка на президента Доналд Тръмп. Тя беше говорителка на президентската му кампания. Преди няколко седмици пое временно поста директор на комуникациите. Президентският прессекретар Сара Сандърс съобщи, че от днес Хикс е назначена за постоянно. Предишният директор, Антъни Скарамучи, остана на поста само две седмици и Тръмп го уволни заради неприлични изявления по адрес на тогавашния началник на канцеларията на Белия дом Райнс Прибъс и главния президентски стратег Стивън Банън, които също бяха уволнени.", "date": "2017.09.12", "title": "Белият дом назначи 28-годишната Хоуп Хикс за шеф на комуникациите"}
{"url": "https://www.24chasa.bg/novini/article/6443834", "text": "В Босна и Херцеговина не се веят знамена на \"Ислямска държава\", заяви днес босненският премиер Денис Звиздич, отхвърляйки твърденията на някои европейски лидери, че радикалните босненски мюсюлмани представляват терористична заплаха за Европа, предаде Ройтерс, цитирана от БТА. Босненските мюсюлмани като цяло се придържат към умерената форма на исляма, но някои от тях са възприели идеите на радикалното салафитско течение от чуждестранните бойци, воювали на страната на мюсюлманите по време на босненската война от 1992-1995 г. Някои босненски мюсюлмани се присъединиха към \"Ислямска държава\" в Сирия и Ирак, но полицията твърди, че през последните 18 месеца не е заминал нито един нов доброволец, а повече от половината от завърналите се са изпратени в затвора според закон, забраняващ участието в чуждестранни конфликти. Чешкият президент Милош Земан каза, че има риск \"Ислямска държава\" да си създаде европейска база в Босна и Херцеговина, където \"в няколко града вече се веят черните й знамена\". Хърватският президент Колинда Грабар Китарович от своя страна предупреди за \"хиляди бойци, връщащи се в Босна от Сирия и Ирак\", а хърватското списание \"Глобус\" миналата седмица писа, че радикалните мюсюлмани в Босна са от 5 до 10 хиляди. Звиздич каза, че подобни твърдения са неоснователни и политически мотивирани и могат да навредят на Босна и Херцеговина като дестинация за туризъм и инвестиции. \"В Босна и Херцеговина не се веят знамена на \"Ислямска държава\", каза Звиздич пред журналисти след среща с министъра на сигурността и ръководителите на 5 служби за сигурност и разузнаване. Звиздич изтъкна, че скоро не са заминавали нови доброволци, а в страната няма никакви инциденти, които могат да се свържат с тероризъм, докато в през последните две години терористичните нападения в Европа са били често явление. Според босненските служби за сигурност от 2012 г. общо 240 босненски граждани са заминали да се бият за \"Ислямска държава\", а 160 от тях още са в Сирия или Ирак. От общо 44 завърнали се 23 са в затвора.", "date": "2017.09.12", "title": "Босненският премиер: У нас не се веят знамена на \"Ислямска държава\""}
{"url": "https://www.24chasa.bg/novini/article/6443842", "text": "Прокуратурата на Каталуния нареди днес на всички полицейски структури в областта да попречат на референдума за самоопределение, свикан от регионалното правителство и забранен от правосъдието, предадоха световните агенции. \"Служителите на полицията ще предприемат необходимите мерки за изземане на средствата или инструментите, предназначени за подготовката или организацията на незаконния референдум\", насрочен за 1 октомври, каза прокуратурата. В частност те трябва да конфискуват урни, пликове с бюлетини, наръчници с инструкции за служителите в изборните секции, изборни списъци и други материали. Регионалното правителство на Каталуния начело със сепаратиста Карлес Пучдемон казва, че е решено да организира допитването, въпреки че бе забранено от Конституционния съд и въпреки съпротивата на централното правителство на Мариано Рахой. Конституционният съд на Испания преустанови действието на закона, предвиден да бъде временна конституция на североизточния регион, ако се самообяви за отделна държава. Съдът вече блокира закона за организирането на референдума. И двата нормативни акта бяха гласувани в сряда от каталунския регионален парламент.", "date": "2017.09.12", "title": "Прокуратурата на Каталуния: Да се конфискуват урните и бюлетините за референдума"}
{"url": "https://www.24chasa.bg/novini/article/6443639", "text": "Единадесетгодишно момче и родителите му загинаха днес, след като паднаха в кратера на вулкан, близо до Неапол, предаде Франс прес. Семейството се е разхождало в района на Солфатара, един от основните кратери на Флегрейските полета, в северозападната част на Неаполския залив. \"Още се опитваме да разберем какво е станало. Прескочили са огражденията за сигурност и са паднали в дупката\", каза по телефона за АФП длъжностно лице, отговарящо за посещенията на обекта, цитира БТА. Според италианската преса детето първо е преминало през загражденията и е паднало. Бащата и майката са опитали да го извадят. Дупката е плитка, така че е възможно тримата да са се задушили от газовите изпарения. Седемгодишното братче, останало зад загражденията, е невредимо, но в шок. Флегрейските полета са обширна вулканична зона с около 30 кратера, посещавана от туристи от цял свят.", "date": "2017.09.12", "title": "11-годишно момче и родителите му паднаха в кратера на вулкан в Италия и загинаха"}
{"url": "https://www.24chasa.bg/novini/article/6443652", "text": "Френският президент Еманюел Макрон и холандският крал Вилем-Александър посетиха опустошените от урагана Ирма Антилски острови и се опитаха да успокоят гражданите, недоволни от организацията на спасителните дейности, предаде Франс прес. Очаква се британският външен министър Борис Джонсън да посети британските Виржински острови и Ангуила. Живеещите на Антилите британци също са недоволни от реакцията на Лондон след урагана, причинил смъртта на най-малко 40 души във Флорида и на Карибите. Местните населения обвиняват френското, холандското и британското правителства , че са се забавили с изпращането на помощ и полицейски сили на островите, където настъпи хаос и се стигна до мародерства. След пристигането си в Поант-а-Питр, на френския остров Гваделупа, президентът Макрон заяви, че правителството му е реагирало веднага след получаването на информацията, както и през цялото време на кризата. Той направи това изявление пред медиите на пистата на летището. Макрон подчерта, че връщането към нормален живот е основен приоритет и заяви, че подкрепя създаването на парламентарна комисия за разследване, както поискаха опозиционни партии. Но сега е моментът за национално единство и трябва да запазим достойнство, призова той. Макрон ще посети и френско-холандския остров Сен Мартен и френския остров Сен Бартелми, които са сред най-засегнатите от бедствието. Антуражът на френския президент признава, че не очаква особено топло посрещане на Сен Мартен. Преминаването на Ирма доведе до смъртта на най-малко 11 души и няколко изчезнали във френската част на острова. В холандската част загиналите са четирима. Местни жители се оплакват, че не са получили помощ в продължение на дни и е трябвало сами да се защитават от въоръжени нападатели. Франция и Холандия организираха въздушни и морски \"мостове\". Корабите и летателните апарати пренасяха храна и помощи в едната посока, а на връщане евакуираха най-уязвимите. Вече са доставени 85 тона храна, 1 милион литра вода и 2,2 тона медикаменти, отбелязва АФП. Холандският крал Вилем-Александър ще прекара нощта в холандската част на остров Сен Мартен, а утре ще посети островите Саба и Синт Еустациус. Придружаван от вътрешния министър Роналд Пластерк, кралят се срещна с местни жители и присъства на раздаването на хуманитарна помощ. Вилем-Александър изрази смайването си и заяви, че е виждал война и други природни бедствия, но никога подобна гледка. \"Всичко е опустошено\", каза той пред Холандската радиопредавателна корпорация. \"Хората ми казаха, че работят заедно, за да се възстановят, да изградят отново острова. Те вярват в бъдещето\", добави холандският крал.", "date": "2017.09.12", "title": "Макрон и холандският крал посетиха опустошените от Ирма Антилски острови"}
{"url": "https://www.24chasa.bg/novini/article/6443643", "text": "Европа трябва да направи нещо повече за страните от външните си граници, каквито са България и Италия. Te поемат основната тежест на миграцията. Това заяви вицепрезидентът Илияна Йотова по време на работна среща с губернатора на област Венето, Италия, Лука Дзая. Нашите връзки трябва да са много засилени по тази тема, защото само след няколко месеца България ще председателства Съвета на ЕС, допълни вицепрезидентът на Република България. По думите на Илияна Йотова предстои реформа в Дъблинското споразумение, а в системата за убежищата страните от външната граница на ЕС трябва да имат особен статут, тъй като проектът, който е предложен, не работи в интерес на страни като България и Италия. Лука Дзая посочи, че България получава голяма възможност с предстоящото председателство, но то е и сериозно предизвикателство. „Истинското предизвикателство за България ще бъде да препозиционира центъра на европейската политика към нови форми на съюз със средиземноморските страни и страните от Източна Европа. Само така ще може да се защити истинската Европа - Европа на гражданите, допълни губернаторът. Предстоящите избори в различни страни на ЕС, като Германия и Италия, и промените, които ще настъпят след тях в Европа като цяло, със сигурност ще повлияят и на българското председателство. Затова мисля, че е добра идея представителите на българските институции да посетят всички страни от ЕС преди старта му, за да се запознаят на място с променената обстановка, коментира още по темата Лука Дзая. Илияна Йотова и Лука Дзая обсъдиха и двустранните икономически отношения. Двамата изразиха мнение, че те трябва да се задълбочат. „Имаме 600 000 фирми и предприятия. За много от тях България представлява сериозен интерес и си сътрудничат с български компании. Считам, че от основна важност е да продължим да развиваме тези отношения и да ги задълбочим“, коментира Дзая. По време на работния разговор вицепрезидентът на Република България се обърна за съдействие към губернатора на Венето за популяризиране на изучаването на български език в Университета във Венеция. Лука Дзая изрази доброто си отношение към българската общност в региона и сподели, че мечтае да посети Долината на розите в нашата страна. Губернаторът на Венето получи реплика на ритон “Конче” от Боровското съкровище, както и албум „Българско архитектурно наследство“. По време на посещението си в Италия вицепрезидентът Илияна Йотова се срещна и с кмета на Лидо ди Йезоло Валерио Дзоджа, домакин на Десетия фестивал на изкуствата за деца и младежи “Орфей в Италия”. Международният конкурс се провежда под патронажа на Вицепрезидента на Република България. “В мое лице имате много сериозен съюзник и ще направя всичко възможно този фестивал да пребъде през времето”, каза Илияна Йотова и благодари за гостоприемството на домакините. Вицепрезидентът и Валерио Дзоджа обсъдиха възможности за бъдещо сътрудничество в областта на туризма и различните проблеми, пред които са изправени хотелиерите в двете страни. Дискутирана бе и необходимостта от обмяна на опит и прилагане на добри практики у нас. “Особено важни са отношенията ни с България не само от икономическа, но и от културна, интелектуална и образователна гледна точка”, каза кметът на Лидо ди Йезоло. Валерио Дзоджа получи почетния знак на вицепрезидента на Република България, както и албум “Българско архитектурно наследство”.", "date": "2017.09.12", "title": "Илияна Йотова: Европа трябва да направи повече за страните от външните си граници"}
{"url": "https://www.24chasa.bg/novini/article/6443655", "text": "На 13 септември, сряда, държавният глава Румен Радев ще удостои с орден „Мадарски конник“ първа степен посланика на Черна гора в България Миломир Михалиевич. Дипломатът ще получи държавното отличие за своя принос в развитието на българо-черногорските отношения и двустранното сътрудничество. Церемонията ще се състои от 11.00 часа в Гербовата зала на „Дондуков“ 2.", "date": "2017.09.12", "title": "Румен Радев ще удостои с орден „Мадарски конник“ първа степен посланика на Черна гора"}
{"url": "https://www.24chasa.bg/novini/article/6443671", "text": "В опит да заобиколят мерките на ЕС за спиране на миграцията през централното и източното Средиземноморие мигрантите откриват нови маршрути през Испания и Румъния, заяви представител на Международната организация по миграцията, предаде БТА. Еудженио Амбрози, директор на регионалния клон на организацията за ЕС, заяви, че броят на мигрантите, пристигащи по тези нови маршрути, е относително малък, но те са сигнал, че каналджиите търсят алтернативи за достигане до страните от ЕС. Според Международната организация по миграцията почти 10 300 души са пристигнали в Испания по море само през 2017 г. Амбрози посочи, че това не „огромен брой\"”, но все пак е четири пъти над този от 2016 г. Той отбеляза, че няколкостотин мигранти са пристигнали в Румъния, прекосявайки Черно море. „Това е ясен знак, че трафикантите и каналджиите търсят алтернативи (...), за да продължат бизнеса си”, посочи Амбрози. Той добави, че това е сигнал също така, че политиката на ЕС за спиране на миграцията е неефективна. Досега през 2017 г. до бреговете на Европа през Средиземно море са достигнали общо 130 000 мигранти. Броят на пристигащите по море намалява от 2015 г., когато беше отчетен рекордът от един милион души, пристигнали през Средиземноморието.", "date": "2017.09.12", "title": "Нови миграциони маршрути се появяват през Испания и Румъния"}
{"url": "https://www.24chasa.bg/novini/article/6443646", "text": "Преработвателите на земеделски суровини могат да повишат своята конкурентоспособност с пари от Европа след 20 октомври т.г., когато ще бъде отворена за втори прием подмярка 4.2 на Програмата за развитие на селските райони в периода 2014-2020 година. Дотогава ще бъдат публикувани в \"Държавен вестник\"  Наредбата за промени в сега действащата Наредба по прилагане на подмярката, чийто проект в момента се обсъжда публично. По тази подмярка са предвидени 100 милиона евро. Това съобщи зам.-министърът на земеделието, храните и горите Лозана Василева, която участва в дискусия в рамките на националната кампания \"Европейски пари за по-конкурентоспособен преработвателен сектор /ПРСР - подмярка 4.2/\", организирана от вестниците \"24 часа\" и \"Български фермер\" с подкрепата на обединени СИБАНК и ОББ и с партньорството на \"Проактив консултинг\" и СИБОЛА. Василева съобщи още, че досега по новата Програма за развитие на селските райони у нас вече са договорени проекти за 784 млв. евро, което е 27% от целия бюджет на програмата за страната ни. Изплатените пари са над 395, 9 милиона евро. По време на първия прием само по подмярка 4.2 в област Стара Загора са представени 28 проекта със заявено финансиране за 77 милиона лева. \"Ако искате да се включите в новия прием и досега не сте започнали да изготвяте проекта си, значи сте закъснели\", обявиха къде на шега, къде наистина експертите по време на дискусията. Пред фермери и банкови специалисти от района на Стара Загора и Хасково те обясниха, че при новия прием по подмярка 4.2 \"таванът\" на стойността на проектите се сваля от 3 на 2 милиона евро с цел да има повече кандидати. Срокът за прием на документите ще бъде по-дълъг - 3 месеца, за да няма опашки в последните дни, а административната тежест по нужните бумаги се намалява. Документите на кандидатите ще могат да се подават изцяло по електронен път чрез системата ИСУН. С предимство ще се ползват проекти за преработка на суровини от приоритетните сектори, каквито са плодове и зеленчуци, животновъдство и етерично-маслени и медицински култури. Преработвателите на биологични суровини, които произвеждат биологични продукти, също ще имат предимство. Друг приоритет на подмярката е възстановяването на връзката производител - преработвател, бе обяснено на дискусията. През 2016 г. в България са преработени 87,9 хиляди тона пресни плодове и 103,1 хиляди тона пресни зеленчуци, което е с 4% увеличение в сравнение с предната година. От тази продукция 40 на сто се реализира в страната, а 27 процента се изнася в страни на Европейския съюз, посочи в резюмето си Димитър Манов от фирма СИБОЛА, партньор на кампанията. Парите от подмярка 4.2 ще засилят конкурентоспособността на фирмите у нас и на външните пазари. Това е важно, тъй като сега домакинствата в България харчат 21% от бюджета си за храни и напитки, стана ясно по време на дискусията.", "date": "2017.09.12", "title": "100 милиона евро от Европа в помощ на преработвателите на земеделски суровини"}
{"url": "https://www.24chasa.bg/novini/article/6443430", "text": "Израел е важен и перспективен партньор за страната ни. Нашите очаквания са всички положени усилия да доведат до задълбочаване на доброто ни сътрудничество и увеличаване броя на туристите между двете страни. Това каза министърът на туризма Николина Ангелкова при разговора си с Ярив Левин, министър на туризма на Държавата Израел, съобщиха от пресцентъра на Министерството на туризма. Двамата проведоха работна среща в рамките на 22-рата Генерална асамблея на Световната организация по туризъм (СОТ) в китайския град Чънду. Трябва да отбележим, че двустранните отношения между България и Израел през последните години значително се активизираха и се задълбочиха като прераснаха в стратегическо партньорство, посочи още министърът и допълни, че фактор за това са официалните визити на високо равнище, които се провеждат от няколко години. Положителна е и тенденцията в туристическите посещения в двете страни. В периода от януари до юли пътуванията от Израел към България нарастват с 10% спрямо същите месеци на миналата година, като достигат до 113 хил. А за 2016 г. посещенията са били повече от 183 хил., което е с 18,4% повече спрямо година по-рано. Основната част от израелските туристи пристигат у нас със самолет, а чартърни полети се извършват до основните ни летища в София, Варна, Бургас и Пловдив. Най-често при посещенията си избират културни обекти, заради което в последно време Пловдив е много популярна дестинация за тях. Посолството на Израел активно помага да се популяризира туризма ни, като в предходните две години то беше сред двигателите на инициативите „Мислиш си, че познаваш България“, и „Вкусовете на света“, подчерта министър Ангелкова. И допълни, че предвид огромната важност на Израелския пазар за България Министерството на туризма редовно участват на туристическото изложение IMTM в Тел Авив, Израел. Освен това ведомството ежегодно организира журналистически опознавателен тур за медии от Израел. В момента се провежда процедура по избор на организатор на туровете за тази година и след приключването им ще можем да предоставим повече информация, посочи още министър Ангелкова. В момента Израел развива инициативата „Йерусалимска градина“, заедно със Столична община. Тя предвижда изграждане на детска площадка в Южния парк, при бул. Витоша, като трябва да е завършена през 2018 г, след което ще бъде собственост на Столична община.", "date": "2017.09.12", "title": "Ангелкова: Израел е важен и перспективен външен партньор за страната ни"}
{"url": "https://www.24chasa.bg/novini/article/6443431", "text": "Осмокласник от Нова Загора застава утре пред съда заради нападение с метален бокс срещу друго момче от града, съобщиха от Апелативна прокуратура Бургас. Инцидентът е станал на 16 юли т.г., но тъй като извършителят Александър Т. е непълнолетен, наказанието се редуцира. Поради тази причина прокуратурата е внесла в съда постановление за освобождаване от наказателна отговорност и налагане на административна санкция спрямо тийнейджъра. Бруталното нападение е извършено около 22.30 ч. на 17 юли. Пострадалият Д. С. изпращал приятелката си през парк, който не бил осветен. На една от пейките видели осем момчета, които пушели цигари и си говорили. Сред тях бил и Александър Т. Групата поискала огънче от пострадалия и приятелката му, но момчето на два пъти отговорило, че няма запалка. Тогава осмокласникът Александър, който носел в себе си метален бокс, застигнал Д.С. и го ударил в гръб по главата с бокса. Раненото момче е откарано в болница с разкъсно-контузна рана в тила, а малко по-късно биячът е задържан. Срещу него е повдигнато обвинение за хулиганство с нанасяне на лека телесна повреда.", "date": "2017.09.12", "title": "Осмокласник бие момче с метален бокс, отказало му огънче"}
{"url": "https://www.24chasa.bg/novini/article/6443464", "text": "Всяка държава от ЕС, която изпитва криза на снабдяването с газ, ще може да поиска трансгранична помощ от съседите си по силата на нови правила за сътрудничество, приети от европарламента (ЕП). Това се казва в съобщение от пресслужбата на ЕП, цитирано от \"Фокус\". Приоритет ще бъде даден на снабдяването с газ на домакинствата, централното отопление и основни обществени услуги като болниците. Всяка държава членка ще може да активира механизма на солидарност, за да избегне недостиг. Регионално сътрудничество за справяне с газови кризи Новите правила установяват четири „рискови групи“ държави членки, които ще си сътрудничат и предприемат съвместни оценки на риска, както и съвместни превантивни и спешни мерки. Ще има три нива на криза на снабдяването с газ: ранно предупреждение, тревога и извънредна ситуация. Държавите членки могат да обявят всяко едно от тях чрез информиране на Европейската комисия и компетентните власти в съответната рискова група и съседните държави. Прозрачност на договорите Европейската комисия ще има право на достъп до всеки договор за доставка на газ от значение за сигурността на снабдяването, което означава 28% от годишното потребление на газ в съответната държава членка. Комисията също така може да поиска информация относно други търговски споразумения от значение за функционирането на договора за доставка на газ, включително договори относно газовата инфраструктура. Докладчикът Йежи Бузек (ЕНП, Полша) каза: „Нашите граждани не трябва никога да остават без газ в домовете си. Държавите членки се наемат да си помагат взаимно при нарушаване на доставките на газ за гражданите. Новият регламент ще подсили регионалното сътрудничество в планирането за извънредни ситуации и предотвратяване на кризи и ще направи договорите за доставка на газ по-прозрачни.“ Регламентът беше приет с 567 гласа „за“ срещу 101 „против“, 23 „въздържал се“. След като бъде одобрен от Съвета, регламентът за гарантиране на сигурността на доставките на газ ще бъде публикуван в Официалния вестник на Европейския съюз и ще влезе в сила 20 дни след публикуването. Този регламент представлява основна част от пакета мерки за устойчива енергийна сигурност, представен от Европейската комисия през февруари 2016 г. Заедно със законодателството относно междуправителствените споразумения (прието през март 2017 г.) този пакет увеличава прозрачността на газовия пазар и подсилва устойчивостта на ЕС при нарушаване на снабдяването с газ. Приложение I към регламента съдържа изчерпателен списък на държавите членки, включени в четирите рискови групи.", "date": "2017.09.12", "title": "Всяка държава от ЕС ще може да поиска помощ от съседи при криза с газа"}
{"url": "https://www.24chasa.bg/novini/article/6443445", "text": "Предложението на Европейската комисия за насърчаване на свързаността на гражданите чрез интернет – инициативата WiFIi4EU, беше обект на пленарен дебат на комисаря по въпросите на цифровата икономика и общество Мария Габриел с членовете на Европейския парламент. Една от стратегическите цели на Съюза до 2025 г., е местата, на които се предоставят публични услуги / общинските администрации, библиотеките и болниците/ да имат свободен безжичен Интернет достъп, се казва в съобщение от пресслужбата на ЕК. „Преди една година председателят на ЕК Жан-Клод Юнкер заяви в речта си за състоянието на Съюза, че всеки трябва да се възползва от интернет връзката в обществените пространства в цяла Европа. Днес инициативата Wifi4EU е конкретна стъпка и може би решаващ елемент в тази посока. През следващите 3 години тя ще осигури достъп до Интернет на жителите и посетителите на над 8 хиляди местни общности в целия ЕС.”, заяви комисар Мария Габриел. Тя приветства съгласието и подкрепата на Европейския парламент, Съвета, Комитета на регионите и Икономическия и социален комитет за предоставянето на високоскоростен достъп до Интернет на европейските граждани. “Тази инициатива ще даде възможност на всички европейски граждани да се възползват от предимствата на свързаността от следващо поколение”, бе категорична комисар Мария Габриел. Достъпът до мрежата ще бъде опростен - след първоначална регистрация потребителите ще могат автоматично да се свързват към всяка точка за достъп WiFi4EU в Европа. Така хора от различни европейски градове ще могат да се свързват едни с други. Инициативата ще е отворена и към нея ще могат да се присъединяват и съществуващи до момента обществени мрежи. „Тази инициатива слага силен акцент и върху съдържанието. Ние искаме да насърчим развитието на все повече и по-добри цифрови услуги в различни сфери на дейност, като например онлайн туризма, електронното здравеопазване и електронното правителство.” Мария Габриел допълни, че е изключително важно да има баланс в географското разпределение на финансирането. Ще бъде заложен принципът “първи дошъл, първи обслужен”, т.е. първите общини, подали заявление за финансиране на безплатен wifi достъп, ще са и първите, които ще получат своите ваучери. Самите общински администрации ще преценят къде на територията им ще се предоставя безплатният интернет - обществена библиотека, кметство, центрове за местни грижи, площади, паркове и други. „Ние се надяваме да бъдем в състояние да предоставим първите хиляда ваучера на европейските общини в началото на 2018 година.“, заяви комисарят Мария Габриел. Общият бюджет на инициативата е 120 милиона евро.", "date": "2017.09.12", "title": "Мария Габриел: През следващите 3 години над 8 хил. общности в ЕС ще имат безплатен интернет"}
{"url": "https://www.24chasa.bg/novini/article/6443487", "text": "Голям пожар избухна във вилна зона „Воден камък” в Хисарско, съобщи инспектор Цвятко Дешев, говорител на Регионална дирекция „Пожарна безопасност и защита на населението” в Пловдив, за \"Фокус\". Сигналът е подаден 14.19 часа. На място са изпратени седем противопожарни автомобила. Засегнати са около четири масивни вили и и три бараки. „Заради усложнената обстановка хората, живеещи във вилната зона, са евакуирани”, каза Дешев. Пожарът се е разпрострял на голяма площ. В момента е ограничен периметърът на пожара и се гаси във вътрешността. „Няма опасност от разпространението му”, каза Дешев. Причините са в процес на изясняване.", "date": "2017.09.12", "title": "Голям пожар гори във вилна зона край Хисаря, жителите й са евакуирани"}
{"url": "https://www.24chasa.bg/novini/article/6443502", "text": "Районна прокуратура – Разлог предаде на съд белгийският гражданин Л.Ж. за противозаконно отнемане на чуждо моторно превозно средство, кражба на парична сума и лишаване от свобода на двама свои сънародници, съобщиха от пресцентъра на Апелативна прокуратура-София. През април 2017 г. обвиняемият Ж. временно пребивавал в апартамента, ползван от гражданите на Белгия – Д. М. и Е. М., в жилищен комплекс в Банско. В нощта на 17 април 2017 г. тримата били у дома, като консумирали алкохол, като Л. Ж. изпил около едни литър вино. Към 4 ч сутринта Д. М. и Е. М. легнали да спят, а обвиняемият останал буден. Под въздействие на изпития алкохол той решил с автомобила на Д.М. да стигне до язовир Доспат, въпреки факта, че сънародникът му не позволявал да го ползва. На тръгване Ж. взел контактния ключ на лекия автомобил БМВ и 950 евро, които забелязал на бюрото в хола. За да осуети възможността да бъде разкрит, както и Д. М. и Е. М. да излязат от апартамента, прекъснал интернет-връзката в апартамента, взел със себе си стационарния телефон и ключовете от входната врата и излязъл. След като се качил в паркирания пред жилищната сграда лек автомобил, той потеглил към Якоруда. На сутринта, в района на местността \"Бърдуче\" в землището на Сърница, Л.Ж. се отклонил от главния път поради пияното състояние, в което се намирал, и изгубил управлението върху моторното превозно средство. Колата се отклонила от черния път и навлязла в крайпътното дере, след което последователно се ударила в дървета и храсти. Накрая последвал сблъсъкът с дърво и спирането на автомобила. В резултат на случилото се, на превозното средство били причинени множество деформации и счупвания на отделни части и елементи. Обвиняемият излязъл от БМВ-то без да вземе ключовете, както от автомобила, така и от апартамента. Тръгнал пеш, оставяйки колата без наблюдение. От 4 до 10 ч пострадалите Д.М. и Е. М. останали заключени в апартамента без да имат възможност да излязат. По-късно те се свързали с дружеството, отговарящо за стопанисването на жилищната сграда, чийто представител съдействал на чужденците с помощта на резервен ключ. От назначената на досъдебното производство автотехническа и оценителна експертиза размерът на вредите на автомобила възлиза на 6644 лв. Понастоящем обвиняемият Л.Ж. е с мярка за неотклонение \"подписка\". Предстои съдът да насрочи разглеждане на делото.", "date": "2017.09.12", "title": "Съдят белгиец за кражба на кола и пари, и лишаване от свобода на свои сънародници в Банско"}
{"url": "https://www.24chasa.bg/novini/article/6443558", "text": "Ураганът „Ирма“ е разрушил една четвърт от къщите в района на архипелага Флорида Кийс, първото място, което бе достигнато от бурята в САЩ, докато още урагана беше със сила от четвърта степен, предаде AFP, позовавайки се на думите на директора на Службата за бързо реагиране на САЩ Брок Лонг. „Първоначалните оценки показват, че 25 процента от къщите във Флорида Кийс са напълно разрушени, а по 60 процента от домовете има щети и това е причината, поради която накарахме хората да се евакуират и да не остават в домовете си при пристигането на бурята“, заяви той. „Като цяло, всяка къща в района е засегната по един или друг начин“, добави Лонг.", "date": "2017.09.12", "title": "Една четвърт от къщите във Флорида Кийс са разрушени"}
{"url": "https://www.24chasa.bg/novini/article/6443583", "text": "Седмичното правителствено заседание ще се проведе както обикновено – в сряда, 13 септември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО Внася: министърът на образованието и науката 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №236 НА МИНИСТЕРСКИЯ СЪВЕТ ОТ 2017 Г. ЗА УТВЪРЖДАВАНЕ НА БРОЯ НА ПРИЕМАНИТЕ СТУДЕНТИ И ДОКТОРАНТИ ВЪВ ВИСШИТЕ УЧИЛИЩА И НАУЧНИТЕ ОРГАНИЗАЦИИ НА РЕПУБЛИКА БЪЛГАРИЯ ПРЕЗ УЧЕБНАТА 2017-2018 Г. Внася: министърът на образованието и науката 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОСИГУРЯВАНЕ НА СЪВРЕМЕННА ОБРАЗОВАТЕЛНА СРЕДА“, ОДОБРЕНА С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. Внася: министърът на образованието и науката 4. ПРОЕКТ НА РЕШЕНИЕ ЗА ИЗМЕНЕНИЕ И ДОПЪЛНЕНИЕ НА РЕШЕНИЕ №631 НА МИНИСТЕРСКИЯ СЪВЕТ ОТ 2002 Г. ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА ПРЕДОСТАВЯНЕ НА ИМУЩЕСТВО – ПУБЛИЧНА И ЧАСТНА ДЪРЖАВНА СОБСТВЕНОСТ, ЗА ПОЛЗВАНЕ И УПРАВЛЕНИЕ НА ДЪРЖАВНО ПРЕДПРИЯТИЕ „ТРАНСПОРТНО СТРОИТЕЛСТВО И ВЪЗСТАНОВЯВАНЕ“ – СОФИЯ Внася: министърът на транспорта, информационните технологии и съобщенията 5. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ И ЧАСТИ ОТ ИМОТИ – ПУБЛИЧНА ДЪРЖАВНА СОБСТВЕНОСТ, НА ДЪРЖАВНАТА КОМИСИЯ ПО СИГУРНОСТТА НА ИНФОРМАЦИЯТА Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ГЕОРГИ ДАМЯНОВО, ОБЛАСТ МОНТАНА Внася: министърът на регионалното развитие и благоустройството 7. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ НАЦИОНАЛНАТА АГЕНЦИЯ ЗА ПРИХОДИТЕ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА НА ПРАВИТЕЛСТВЕНАТА ЧАСТ И НА СЪСТАВА НА ДЕЛЕГАЦИЯТА НА РЕПУБЛИКА БЪЛГАРИЯ ЗА УЧАСТИЕ В ДЕСЕТАТА ЕВРОПЕЙСКА РЕГИОНАЛНА СРЕЩА НА МЕЖДУНАРОДНАТА ОРГАНИЗАЦИЯ НА ТРУДА, КОЯТО ЩЕ СЕ ПРОВЕДЕ ОТ 2 ДО 5 ОКТОМВРИ 2017 Г. В ИСТАНБУЛ Внася: министърът на труда и социалната политика 9. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СТРОИТЕЛНИ МАТЕРИАЛИ – ПЯСЪЦИ И ЧАКЪЛИ, ОТ НАХОДИЩЕ „ЯКОВИЯ ЧИФЛИК“, ОБЩИНА АСЕНОВГРАД, ОБЛАСТ ПЛОВДИВ Внася: министърът на енергетиката 10. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ДЕЙНОСТТА, СТРУКТУРАТА И ОРГАНИЗАЦИЯТА НА РАБОТА НА МЕЖДУВЕДОМСТВЕНИЯ СЪВЕТ ПО ПРОСТРАНСТВЕНИ ДАННИ, ПРИЕТ С ПОСТАНОВЛЕНИЕ №332 НА МИНИСТЕРСКИЯ СЪВЕТ ОТ 2010 Г. Внася: заместник министър-председателят 11. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА КАСОВОТО ИЗПЪЛНЕНИЕ НА КОНСОЛИДИРАНАТА ФИСКАЛНА ПРОГРАМА ЗА ПОЛУГОДИЕТО НА 2017 Г. Внася: министърът на финансите 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ЧАСТНА ДЪРЖАВНА СОБСТВЕНОСТ, ЗА ИМОТИ – ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕДОСТАВЯНЕ ЗА УПРАВЛЕНИЕ НА НАЦИОНАЛНА КОМПАНИЯ „ЖЕЛЕЗОПЪТНА ИНФРАСТРУКТУРА“ ЗА ИЗГРАЖДАНЕТО НА НАЦИОНАЛЕН ОБЕКТ „МОДЕРНИЗАЦИЯ НА ЖЕЛЕЗОПЪТНАТА ОТСЕЧКА СЕПТЕМВРИ – ПЛОВДИВ – ЧАСТ ОТ ТРАНС-ЕВРОПЕЙСКАТА ЖЕЛЕЗОПЪТНА МРЕЖА“, ПОЗИЦИЯ 2: „МОДЕРНИЗАЦИЯ НА ЖЕЛЕЗОПЪТНА ОТСЕЧКА ПАЗАРДЖИК – СТАМБОЛИЙСКИ“, ПЪТЕН НАДЛЕЗ „ТРИВОДИЦИ“, ОБЩИНА СТАМБОЛИЙСКИ, ОБЛАСТ ПЛОВДИВ Внасят: министърът на транспорта, информационните технологии и съобщенията министърът на регионалното развитие и благоустройството 13. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА УСЛОВИЯТА, РЕДА И НАЧИНА ЗА ИЗГОТВЯНЕ И ВЕРИФИКАЦИЯ НА ДОКЛАДИТЕ НА ДОСТАВЧИЦИТЕ НА ГОРИВА И ЕНЕРГИЯ ЗА ТРАНСПОРТА Внася: министърът на околната среда и водите 14. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 15 И 16 СЕПТЕМВРИ 2017 Г. В ТАЛИН Внася: министърът на финансите 15. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕРГЕТИКА НА ЕВРОПЕЙСКИЯ СЪЮЗ, КОЕТО ЩЕ СЕ ПРОВЕДЕ НА 19 И 20 СЕПТЕМВРИ 2017 Г. В ТАЛИН Внася: министърът на енергетиката", "date": "2017.09.12", "title": "Вижте какво решава кабинетът утре"}
{"url": "https://www.24chasa.bg/novini/article/6443569", "text": "Недостигът в бюджета на Здравната каса е контролируем. Това увери в предаването „Лице в лице” по   управителят на НЗОК проф. д-р Камен Плочев по повод доклада на зам.-финансовия министър Кирил Ананиев, че в Касата има 285 млн. лева недостиг. Очаквам приходи – около 200-220 млн. лв., каза проф. Плочев, като уточни, че става въпрос за пари от НАП и от договори с различни фирми. „Има сключени договори, които в момента не са доизплатени, и имаме пълна гаранция, че ще получим парите. Все пак сме септември, до декември има още време и мисля, че ще попълним тази дупка. Дори амбицията ми е да завършим на баланс”, подчерта той. „Ще дисциплинираме болниците. Ще им кажем: Ние от вас сме купили здравни услуги за толкова пари, ще ви платим, колкото сме купили, а че вие сте изработили медицински услуги вместо за 1000 лв. за 10 000 лв., това не е наш проблем”, каза още проф. Плочев. Утре Надзорният съвет ще дискутира тази информация до каква степен е обективна и до каква степен имаме лостове да я направим в рамките на нормалното и да успокоим обществото, допълни той. Управителят на НЗОК беше категоричен, че за него е престъпление да се затваря болница. „Начини и средства винаги могат да се намерят. Ако затворим болници, какво ще правят тези хора? Обричаме ги на смърт? Това означава, че ги изправяш до стената и ги разстрелваш. Не може да се затварят болници”, подчерта той.", "date": "2017.09.12", "title": "Камен Плочев: Недостигът в Здравната каса е контролируем, ще запълним дупката"}
{"url": "https://www.24chasa.bg/novini/article/6443621", "text": "- Благодаря ви, много сме радостни, че сме със момчето си и той е жив и здрав. - Вижте, синът ми е жив и здрав. Не ме карайте да коментирам спекулации. - По-добре е, но не сме говорили за отвличането. Не искаме да го товарим. - Това са детайли, които не искам да издавам. Мога само да кажа, че подскочих, когато чух гласа на сина си в слушалката, когато се обади и карахме възможно най-бързо, докато сигнем до бензиностанцията и прегърнем детето си. - Предпочитам засега да не издавам такива подробности. - Поинтересува се, да. В интерес на истината той повече се е притеснявал за нас, отколкото за себе си по време на похищението. - Емоционално, като всяка майка. Разплака се и нямаше търпение да стигнем до него, за да го види и прегърне. - Да, приятелите му идват. Всички искат да са около него, да се уверят, че е добре. Той си е същото момче въпреки случилото се. - Не, засега Адриан трябва само да си почива. Има време да се стигне и до излизания и да се върне към нормалния си начин на живот. - Да, доста изменощял се прибра. Загубил е поне 5-6 килограма по време на плена си.", "date": "2017.09.12", "title": "Тони Златков пред \"24 часа\": Адриан е отслабнал 5-6 кг по време на плена си"}
{"url": "https://www.24chasa.bg/novini/article/6443606", "text": "Браншовите организации от сектора \"Земеделие\" се обединиха около единна позиция по Общата селскостопанска политика /ОСП/ след 2020 г. Тя е изготвена след задълбочен диалог в рамките на три месеца, съобщи пресцентърът на Министерството на земеделието, храните и горите, цитиран от БТА. \"Поздравявам ви за позицията, това е стартът на поне едногодишна работа занапред. Изразявам мнение, че сте израснали страшно много с този документ, който представяте, докоснали сте се до всяко едно нещо, което включва ОСП\", е заявил министърът на земеделието, храните и горите Румен Порожанов. Той е подчертал, че е важно да се запази нивото на финансиране и след 2020 г. Министър Порожанов е благодарил за усилията на бранша и е пожелал добрият диалог да продължи и в бъдеще. Неправителствените организации от земеделската общност в България приеха и декларация до премиера Бойко Борисов, до вицепремиера Томислав Дончев, финансовия министър Владислав Горанов и до министъра на земеделието, храните и горите Румен Порожанов, в която призовават правителството да защити силна и адекватно финансирана Обща селскостопанска политика след 2020 г., съобщават от МЗХГ.", "date": "2017.09.12", "title": "Земеделските организации се обединиха по общата селскостопанска политика след 2020 г."}
{"url": "https://www.24chasa.bg/novini/article/6443641", "text": "Лидерът на БСП Корнелия Нинова бе задържана за няколко часа в болница след катастрофата, съобщиха пред \"24 часа\" хора от ръководството на партията. Както по-рано съобщихме, на път за червената централа мерцедес удари на кръстовище шкодата, с която соцлидерката пътува. Вследствие на удара Нинова почувствала болка във врата. \"Още я чакаме в централата, но е на легло в болница. Не искаме да я безпокоим и не я търсим по телефона\", уточниха още от партията. Вероятно шефката на БСП е задържана заради съмнения за мозъчно сътресение, но информацията още не е потвърдена, гадаят на \"Позитано\" 20. От \"Пирогов\" потвърдиха, че Нинова има мозъчно сътресение. Тя вече е изписана и си е вкъщи. С шина на врата е. Лекарите са я посъветвали да полежи известно време и да не ходи на работа. Хората, които я познават, се съмняват, че тя ще се съобрази с препоръката.  ", "date": "2017.09.12", "title": "Корнелия Нинова с мозъчно сътресение и шина на врата след катастрофата"}
{"url": "https://www.24chasa.bg/novini/article/6443398", "text": "Окръжна прокуратура – Ямбол предаде на съд иранския гражданин Сирус Рушан (на 52 год.). Той е обвинен за това, че на 7 февруари 2017 г. около 9 часа на ГКПП „Лесово“ с товарен автомобил марка „Волво“ и полуремарке към него, без надлежно разрешително пренесъл през границата на страната от Турция към България 2 921,160 гр. високорисково наркотично вещество – опиум. Това съобщиха от пресцентъра на Окръжната прокуратура. За това престъпление се предвижда лишаване от свобода от 10 г. до 15 г. и глоба от 100 000 до 200 000 лв. Наркотиците са били разпределени в пакети, опаковани с тъмно фолио, които са били укрити на различни места в каросерията на камиона, управляван от иранския гражданин. Те са открито в резултат на отличните действия на митническите служители на ГКПП – Лесово, които са извършили щателна проверка на превозното средство. Окръжен съд – Ямбол е насрочил заседанието си за 14 септември 2017 г.", "date": "2017.09.12", "title": "Предадоха на съд иранец, пренесъл през границата ни 3 кг опиум"}
{"url": "https://www.24chasa.bg/novini/article/6443324", "text": "Британското правителство одобри днес план за изграждане на тунел близо до древния мегалитен комплекс Стоунхендж, предадоха Ройтерс и Франс прес. Стоунхендж, който е в списъка на световното наследство на ЮНЕСКО, се намира в югоизточната част на Англия. Годишно обектът привлича над един милион туристи, хипита и защитници на древната келтска култура и традиции. Много хора идват там особено в дните на лятното и зимното слънцестоене. Камъните на Стоунхендж са подредени така, че те оформят перфектна рамка за изгряващото слънце в средата на лятото и за залязващото слънце в средата на зимата, като това допринася за мистичния характер на мястото, предава БТА. Но от десетилетия насам тази мистичност бе нарушавана от шума и \"аромата\" на изгорели газове от автомобилите от съседния път А303. Той е особено натоварен, тъй като е част от основната магистрала, свързваща Лондон с графствата Девън и Корнуол. След години на дебати и консултации правителството най-накрая одобри план за прокопаването на тунел с дължина от около 3 километра. През него именно ще минава този участък от пътя А303, който сега минава покрай Стоунхендж. Проектът ще струва 1,6 милиарда паунда (1,8 милиарда евро). Според британския държавен секретар по транспорта Крис Грейлинг тунелът ще направи придвижванията в района по-бързи и няма да има задръствания. Въздухът в района ще стане по-чист и това ще е от полза за населението и за туристите, прииждащи към Стоунхендж, твърди правителственият представител. Критици на проекта твърдят, че прокопаването на тунела може да повреди някои от археологическите обекти от неолита и бронзовата ера, с които е осеян районът около Стоунхендж. Правителството твърди, че е взело тези опасения предвид. Тунелът ще следва трасето на досегашния път, но ще е с 50 метра по-далече от Стоунхендж, за да се избегне именно нанасянето на щети върху археологическите обекти. Планът за тунела породи и друго безпокойство. Мястото, на което трябваше да е входът за тунела, щеше да наруши гледката към залязващото слънце в средата на зимата. След протести в плана бяха внесени промени, така че гледката да се запази. Стоунхендж е построен на етапи между е 3000 и 2300-ата година преди Христа.", "date": "2017.09.12", "title": "Британското правителство одобри плана за тунел край Стоунхендж"}
{"url": "https://www.24chasa.bg/novini/article/6443308", "text": "Преди 3 години, по време на втория ни мандат, правителството отпусна целево 490 000 лева за изграждането на Център по природо-математически науки към Профилирана природо-математическа гимназия „Никола Обрешков“ в Казанлък. Днес новата придобивка вече е факт и от 15 септември учениците и учителите ще могат да се възползват от 5 допълнителни учебни кабинета, лаборатория по физика и астрономия, лаборатория по химия и биология. Това написа премиерът Бойко Борисов във фейсбук.  Тази сутрин бе открит новия Център по природо-математически науки. Центърът е газифициран, на 800 кв.м. разгърната застроена площ за децата са изградени 5 допълнителни учебни кабинета, лаборатория по физика и астрономия, лаборатория по химия и биология, хранилища, санитарни възли. Специален асансьор осигурява достъпа за хора с увреждания. Водосвет за здраве и успехи на ученици и преподаватели отслужи Негово Високопреосвещенство Старозагорският митрополит Киприан в съслужие с казанлъшки духовници и пожела на всички в новото школо „Да бъдат спасителни в своето дело!“.", "date": "2017.09.12", "title": "Борисов: Преди 3 години отпуснахме 490 000 лева за Център по природо-математически науки в Казанлък"}
{"url": "https://www.24chasa.bg/novini/article/6443343", "text": " Разпилени електродетонатори са открити в землището на врачанското село Косталево, съобщиха от полицията в града. Районна прокуратура пък разследва общоопасно престъпление, допълниха от ОД на МВР с нарочно съобщение. Сигнал за намерени електродетонатори в м. Грамадлив шумак в землището на с.Косталево е бил получен в РУ във Враца сутринта в неделя. Отзовалите се незабавно на място униформени заградили района. Специализирана група е установила, че на територията на каменна кариера в землището на селото, използвана за унищожаване на взривни вещества и боеприпаси, частна фирма подготвя за унищожаване детонатори, част от които били разпилени в района. Полицията предприела необходимите действия за обезопасяване на мястото, като са предупредени и жителите на Косталево и околните села. По случая от районната прокуратура във Враца е образувано досъдебно производство. Както вече писахме, от началото на август в бившата кариера край Косталево се унищожават излезли от употреба капсул-детонатори, за което частна фирма има всички необходими разрешителни. Тогава обаче реакция от полиция и прокуратура нямаше, а само кметът на населеното място Любомир Христов опита да намали терора над съселяните си.", "date": "2017.09.12", "title": "Откриха разпилени електродетонатори край врачанското село Косталево"}
{"url": "https://www.24chasa.bg/novini/article/6442763", "text": "Германски прокурори поискаха днес доживотна присъда за Беате Цшепе, която е обвинена в съучастие в поредица от убийства, мотивирани от расова омраза, извършени от неонацистка терористична група, предаде ДПА, цитирана от БТА. Процесът срещу 42-годишната Цшепе за съучастие в убийствата на осем турски имигранти, на гръцки гражданин и на германска полицайка в периода между 2000 и 2007 г., продължи около 4 години. Убийствата са извършени от групировката Националсоциалистическа нелегалност (с немските инициали НСУ). Цшепе следва да получи наказание за всяко едно от убийствата, каза федералният прокурор Херберт Диймер пред съда в Мюнхен. Обвиняемата отрича каквато и да е причастност към убийствата, като прехвърли вината върху другите двама членове на НСУ - Уве Мундлос и Уве Бьонхард, които починаха при очевидно убийство-самоубийство през 2011 г.", "date": "2017.09.12", "title": "Поискаха доживотен затвор за неонацистка, заподозряна за серия от расистки убийства"}
{"url": "https://www.24chasa.bg/novini/article/6442774", "text": "Италия обяви, че туризмът през лятото е достигнал рекордни стойности в страната. Според министъра на културните ценности Дарио Франческини най-голям бум регистрират морските курорти, където през юни, юли и август е имало ръст от 16% в туризма, в сравнение със същия период на предишната година. Близо 90 млн.туристи са посетили морските курорти през летните месеци. Най-голям е ръстът на туризма в областите Пулия и Емилия-Романя (25%). Броят на чуждите туристи по морските курорти на Ботуша се е увеличил с 5 на сто, според Франческини. Туризмът с цел музеи и култура също отбелязва небивал ръст – 12,5%, като най-високо е насрастването в Пулия.", "date": "2017.09.12", "title": "Рекорден брой туристи посетиха Италия през лято 2017"}
{"url": "https://www.24chasa.bg/novini/article/6442782", "text": "Следствен експеримент, извършен от специалисти от Националния институт по криминология и криминалистика, както и нова трасологична експертиза обръщат делото за убийството на несебърския готвач Никола Колев. Той бе застрелян на 17 април м.г. в двора на ресторант \"Принц Кирил\" от работодателя си и дългогодишен приятел Кирил Христов, известен сред местните като Киро Принца. Именно новите данни от тройната съдебно-трасологична експертиза и следствения експеримент стават причина обвинението срещу Киро Принца да бъде преквалифицирано от умишлено убийство в причиняване на смърт по непредпазливост, за което законът предвижда едва до 6 г. затвор, разкриват източници на \"24 часа\". Новата експертиза е извършена след като Апелативна прокуратура в Бургас връща делото за допълнително разследване. \"Следственият експеримент е установил, че събитието е настъпило при непредпазлива форма на вината. Станало е, когато Кирил Христов е затварял предната дясна врата на автомобил с лявата си ръка, след като пострадалият Никола Колев вече е бил на задната седалка. При това затваряне Кирил е държал пистолета с лявата си ръка и при съприкосновението на ръката с ръба на колонката, която разделя предна и задна врата, е произведен изстрел през отворения прозорец на задната дясна врата\", заяви адв.Благой Потеров, защитник на Кирил Христов. 62-годишният готвач е застрелян почти от упор. Фаталният инцидент става след пиянски запой между Киро Принца, столичен бизнесмен и жертвата. На съпругата Стоянка първоначално съобщават, че мъжът й е издъхнал от инфаркт. След кратък оглед на трупа личната лекарка на Колев потвърждава диагнозата. Малко по-късно обаче от тялото започват да се стичат капки кръв и районът почернява от полиция. На следващия ден е задържан Кирил Христов. Очаква се делото да бъде внесено в съда съвсем скоро и да се гледа до края на годината.", "date": "2017.09.12", "title": "Следствен експеримент преобръща дело за убийство в Несебър"}
{"url": "https://www.24chasa.bg/novini/article/6442831", "text": "Северна Корея отхвърли  , и заяви, че САЩ скоро ще бъдат изправени пред „най-ужасната болка\", с която някога са се сблъсквали, предава Ройтерс, цитирана от БТА. „Моята делегация осъжда най-строго и категорично отхвърля последната незаконна резолюция на Съвета за сигурност на ООН\", заяви посланикът на Пхенян, Хан Тае Сонг, на конференция в Женева, посветена на разоръжаването. Хан Тае Сонг обвини администрацията на САЩ, че „разпалва политическа, икономическа и военна конфронтация\" и че е \"обсебена от дивата игра за спиране на развитието на ядрената мощ на Северна Корея, която вече е достигнала фаза на завършване\". „Предстоящите мерки на Северна Корея ще накарат САЩ да претърпят най-ужасната болка в историята си\", допълни дипломатът.", "date": "2017.09.12", "title": "Северна Корея заплаши САЩ с \"най-ужасната болка в историята им\""}
{"url": "https://www.24chasa.bg/novini/article/6442859", "text": "На българо-румънската граница трафикът е интензивен. На ГКПП \"Дунав мост-Видин\" на изход има образувана 3 км колона от товарни автомобили, на ГКПП \"Дунав мост-Русе\" - 1 км, сочат данни към 13.30 часа, публикувани към сайта на ГД \"Гранична полиция. Трафикът на всички контролно-пропускателни пунктове на границите със Сърбия, Македония, Гърция и Турция е нормален.", "date": "2017.09.12", "title": "Интензивен е трафикът на границата с Румъния"}
{"url": "https://www.24chasa.bg/novini/article/6442869", "text": "Състав на Окръжен съд - Добрич остави в ареста 38-годишен мъж, разследван за изнасилване на възрастна жена. Окръжните магистрати потвърдиха като правилно и законосъобразно определението на Районтия съд - Добрич, с което е оставено без уважение искането на Андрей Ив. от село Лясково, област Добрич, за изменение на наложената му мярка за неотклонение от „Задържане под стража” в по-лека. Срещу мъжа е предявено обвинение за това, че през месец май т.г. в село Лясково на два пъти е изнасилил възрастна жена, като използвал срещу жертвата сила и заплашване.. Адвокатът му заяви, че „мъжът има постоянно местоживеене, адрес, има дете, което предстои да бъде ученик, за което ще се грижи, поради което и по житейска логика е изключена възможността той да се отклони и да затрудни по някакъв начин разследването“. Окръжните магистрати счетоха, че с оглед съдебното минало на Иванов, който е осъждан за кражба, изключително лошите характеристични данни, високата обществена опасност на извършеното и възрастта на жертвата, първата инстанция правилно е заключила, че при прилагане на по-лека мярка на процесуални принуда съществува реална опасност обвиняемият да се укрие и да извърши друго престъпление. Според съдебния състав, семейното положение на обвиняемия и фактът, че той следва да се грижи за малолетен, не са обстоятелства, които са му попречили да извърши процесното посегателство, нито са годни да осуетят възможността да се укрие или извърши друго престъпление. Определението на Окръжен съд – Добрич, е окончателно.", "date": "2017.09.12", "title": "Изнасилвач иска да излезе от ареста, за да гледа сина си"}
{"url": "https://www.24chasa.bg/novini/article/6442906", "text": "370 мм валежи е отчела метеорологичната станция Задар-Земуник за последните 24 часа, предава хърватското електронно издание Index, като се позовава на информация на кризисния щаб в Истрия. Изданието съобщава, че за възстановяването на града през цялата нощ са работили 70 спасителни екипа. Kurir пише, че ден след незапомнения потоп в Задар не работят болницата и училищата. Vecernje novosti съобщава, че в Задар продължава отводняването на обществените и частните сгради, докато в Нин е пристигнала амфибия. Радио В-92 предава в извънредна емисия, че Истрия продължава да бъде под вода.", "date": "2017.09.12", "title": "Метеорологичната станция Задар-Земуник отчете 370 мм валежи за 24 часа"}
{"url": "https://www.24chasa.bg/novini/article/6442907", "text": "Осем са вече жертвите на наводненията в италианския град Ливорно, предаде Франс прес, като се позова на източници от спасителните екипи. След издирване бяха намерени телата на 67-годишен мъж и на 34-годишна жена, които бяха в неизвестност от неделя. От общо осемте жертви, четири са от едно семейство. В нощта на събота срещу неделя проливните дъждове причиниха наводнения и водата заля партерния етаж, в което живееше семейството. От него успя да се спаси само 3-годишно момиченце, информира БТА. Жителите на Ливорно упрекват местните власти, че носят вина за трагедията. Те казват, че през 2015 г. не е била свършена добра работа за регулирането на течението на преминаваща през града река, която е отчасти вкарана под земята, преди да се влее в морето. Джовани Масини, директорът на службата за Гражданска защита в областта Тоскана, в която се намира Ливорно, твърди, че наводненията са в \"резултат на наистина изключително /метеорологично/ събитие\".", "date": "2017.09.12", "title": "Осем жертви взеха наводненията в италианския град Ливорно"}
{"url": "https://www.24chasa.bg/novini/article/6442903", "text": "Катастрофа между два тира затруднява движението през Прохода на републиката, съобщиха от МВР в Търново. Катастрофата е станала в района на с. Вонеща вода. По първоначални данни са се ударили странично камиони с турска и унгарска регистрация. Шофьорът на унгарската машина има разкъсно-контузна рана в областта на окото. На място се очаква екип на спешна помощ, за да уточни състоянието му и при нужда да го транспортира до търновската болница. Движението се осъществява в едната лента, на място има екипи на полицията. Около обед пешеходка е блъсната на ул. \"Краков\" във Велико Търново. Няма данни за състоянието й.", "date": "2017.09.12", "title": "Два тира се сблъскаха в прохода\nХаинбоаз, шофьор е пострадал"}
{"url": "https://www.24chasa.bg/novini/article/6442910", "text": "Германската полиция проведе мащабна операция за разкриването на фиктивни бракове с мигранти, сключени с цел получаване на право на пребиваване в страната, съобщава ежедневникът Die Frankfurter Allgemeine Zeitung, цитиран от Фокус. Около 400 полицейски служители са задействани в акцията, проведена на територията на няколко федерални провинции, като само в Берлин са претърсени 41 жилища, извършени са и пет ареста, поясни говорител на правоохранителните органи. Властите разполагат с данни за най-малко 70 случая на фиктивни бракове. Разкрита е схема, която предлага възможност на мъже от Нигерия да получат разрешително за престой в Германия чрез сключване на брак с португалки.", "date": "2017.09.12", "title": "Разкриха мащабна схема за фиктивни бракове с мигранти в Германия"}
{"url": "https://www.24chasa.bg/novini/article/6442825", "text": "“Еко България” купува 12 обекта на  “България лизинг”. За намеренията си компанията, собственик на верига бензиностанции, е уведомила Комисията за зашита на конкуренцията. “Еко България” ЕАД притежава 86 бензиностанции и 4 петролни бази в цялата страна. “България Лизинг” предлага финансов лизинг на МПС, машини, недвижимо имущество и др., но притежава и 12 бензиностанции. “Сделката ще позволи на компанията да оптимизира пазарното си присъствие”, казаха за “24 часа” от “Еко България”.", "date": "2017.09.12", "title": "“Еко България” купува 12 бензиностанции от  “България лизинг”"}
{"url": "https://www.24chasa.bg/novini/article/6442948", "text": "15 разговора е провел Лазар Влайков с жена си Мими след като ресторантьорът Наско Тонкев паднал прострелян в сърцето в ресторанта си на 31 август. Общото времетраене на разговорите било почти половин час. Това показва разпечатката от разговорите на Влайков във фаталната вечер, разкри окръжният прокурор Васил Малинов по време на делото, в което държавното обвинение настоява пред Окръжния съд в Пазарджик да бъде отменен домашният арест на Влайков и той да бъде задържан под стража.  Пред съда прокурор Малинов обяви, че вече е готова физико-химическата експертиза от натривките за барутни частици от ръцете на 6-годишното момченце, за което се смята, че е убило ресторантьора, Лазар Влайков и починалия Наско Тонкев. Експертизата е показала, че по ръцете и ръкавите на Влайков и детето има еднакви по химически състав барутни частици, докато по ръцете на убития Тонкев са съвсем други. По това от държавното обвинение правят заключение, че бойният пистолет \"Глок\" е бил държан от Влайков, който го е дал на детето зареден.  От съдебно-медицинската експертиза стана ясно, че раневият канал, през който е проникнал куршумът, е от ляво на дясно и отдолу нагоре. Според прокурор Малинов има свидетел, който твърди, че детето е стояло отдясно на убития Тонкев, така че няма как то да е простреляло ресторантьора. В съдебната зала в Пазарджик присъстват съпругата, дъщерята и сина на починалия Наско Тонкев. Те заявиха, че искат справедливост и да видят Лазар Влайков в затвора. Пред съда Влайков единствено посочи, че иска да бъде запазена сегашната мярка за неотклонение \"домашен арест\".  Очаква се решението на съда. ", "date": "2017.09.12", "title": "Прокурор Малинов: Няма как детето да е простреляло Тонкев, ако е било от дясно"}
{"url": "https://www.24chasa.bg/novini/article/6442964", "text": "Соцлидерката Корнелия Нинова е претърпяла лека катастрофа с колата си и в момента е на преглед в болницата. Това потвърдиха от \"Позитано 20\". Шкодата, в която се вози Нинова, е била ударена от Мерцедес на път за червената централа. Ударът е бил отзад и вследствие от него Нинова почувствала болка във врата. Затова тя е решила да потърси и медицинска помощ. Катастрофата е станала в центъра на столицата докато соцлидерката пътувала за \"Позитано 20\". Колата й била спряла на кръстовище, когато дошъл ударът. Нинова трябваше да даде пресконференция в 14:00 ч. Брифингът закъсня с около 10 минути, след което заместничката й в партията Деница Златева обясни, че по неотложни причини лидерката няма да присъства. Официално обаче не бе съобщено за инцидента. Вижте още:", "date": "2017.09.12", "title": "Корнелия Нинова в болница, шкодата й ударена от мерцедес"}
{"url": "https://www.24chasa.bg/novini/article/6443006", "text": "Насилието срещу мюсюлманите рохинги в Мианмар бележи смъртта на Нобеловата награда за мир, заяви иранският върховен водач аятолах Али Хаменей в критика към мианмарската лидерка Аун Сан Су Чжи, която стана носител на тази награда през 1991 г., предаде Франс прес. \"Жестоко правителство, ръководено от жестока жена, която е получила Нобеловата награда за мир, убива и изгаря беззащитни хора, опожарява къщите им, и няма никаква същинска реакция. Осъждат, публикуват изявления, но каква полза? Трябва да се действа. Това бележи смъртта на Нобеловата награда за мир\", заявява Хаменей във видеоклип, който е пуснат в официалния му сайт, предаде БТА.  Хаменей отхвърля идеята, че кризата с рохингите е религиозен конфликт между будисткото мнозинство и мюсюлманското малцинство в Мианмар, въпреки че по думите му \"са намесени някои религиозни екстремисти\".  \"Случаят е политически, защото действията се водят от правителство\", заявява той. \"Мюсюлманските правителства трябва да действат. Не казваме, че трябва да се пратят войски. Трябва обаче да се окаже политически и икономически натиск\" върху правителството на Мианмар за прекратяване на насилието, казва Хаменей. Той поиска заседание на Организацията за ислямско сътрудничество за вземане на мерки срещу Мианмар. Редица Нобелови лауреати за мир, сред които пакистанката Малала Юсафзаи, южноафриканецът Дезмънд Туту и Далай Лама напразно призоваха Аун Сан Су Чжи да се намеси в подкрепа на рохингите. Според ирански медии Иранският Червен полумесец е приготвил пратка от 100 тона хуманитарна помощ за Бангладеш в помощ на рохингите. Над 370 000 рохинги са потърсили убежище в Бангладеш от 25 август.", "date": "2017.09.12", "title": "Али Хаменей: Кризата с рохингите бележи смъртта на Нобеловата награда за мир (Снимки)"}
{"url": "https://www.24chasa.bg/novini/article/6443113", "text": "В реч, изнесена във вторник в рамките на 67-та сесия на Световната здравна организация (СЗО) в Будапеща, министър-председателят Алексис Ципрас подчерта, че Гърция е направила всичко възможно, за да отговори на европейската бежанска криза със „солидарност и достойнство\", съобщава електронното издание Ekathimerini, цитирано от БТА. „Единственият начин да защитим нашата страна е да направим всичко възможно да гарантираме, че уязвимите социални групи и бежанците имат достъп до здравни грижи\", отбеляза гръцкият премиер. Ципрас заяви, че правителството му се е опитало да предприеме няколко инициативи за подобряване на качеството на здравеопазването и достъпа на гражданите до него, като добави, че предстои „да се свърши много по-трудна работа\".", "date": "2017.09.12", "title": "Ципрас: Гърция реагира със солидарност на мигрантската криза"}
{"url": "https://www.24chasa.bg/novini/article/6443141", "text": "Министърът на отбраната Красимир Каракачанов ще присъства на заключителния етап от военнополицейското учение \"Отвъд хоризонта 2017\" утре на учебния полигон \"Ново село\", където ще бъде ден за посещение на официални гости и медии. Това съобщиха от министерството на отбраната. От българска страна в учението участват военнослужещи от службата \"Военна полиция\" и служители от Специализирания отряд за борба с тероризма в МВР. В учението ще участват и 22-ма военнослужещи от Румъния с щатно оръжие и техника. Всички те ще демонстрират способности пред официалните лица и медиите. Командно-щабното учение \"Отвъд хоризонта 2017\" е част от подготовката на рота \"Военна полиция\", декларирана пред силите за отговор на ЕС, посочват от МО. То се извършва от 10 до 16 септември т.г.", "date": "2017.09.12", "title": "Каракачанов ще гледа утре военнополицейско учение на полигона в Ново село"}
{"url": "https://www.24chasa.bg/novini/article/6442357", "text": "Детска игра с огън запали селскостопанска постройка в с. Долна Липница, пожарникари успяха да спасят 2 сгради. Сигналът за пожара бил получен в 10.58 часа в оперативен център - гр. Велико Търново от тел. 112. на мястото бил изпратен специализиран автомобил от Павликени с четирима огнеборци. Те успели да овладеят пламъците, преди да опожарят две сгради. Огънят е унищожил обаче 10 бали фураж и 200 кг зърно. Като причина се сочи опасна игра от страна на сина на собственичката. Същия ден пожарникарите са спасявали и котка, влязла зад гипсокартон на стенна обшивка в кафе-аперитив във Велико Търново. Дежурен екип успял да извади котката невредима.", "date": "2017.09.12", "title": "Дете с кибрит запали при игра\nселскостопанска постройка в Павликенско"}
{"url": "https://www.24chasa.bg/novini/article/6442427", "text": "Германия е преустановила всички големи оръжейни експорти към Турция заради влошаването на положението с човешките права в страната и обтягане на отношенията помежду им, каза германският външен министър, цитиран от агенция Ройтерс и БТА. Коментарите на Зигмар Габриел идват след като говорител на външното министерство в Берлин съобщи, че още една германска двойка изглежда е арестувана в Турция по политически обвинения. \"Спрели сме всички големи заявки /за оръжеен експорт/, които Турция ни е изпратила, а те наистина не са малко\", каза Габриел. Той изтъкна, че Берлин е длъжен да праща оръжие на натовски съюзник, при поискване. Но той каза, че това в момента не е възможно, така че почти целият оръжеен експорт е преустановен. Габриел каза, че има само малки изключения, като например правителствени решения, обвързани с международни спогодби или заявки за износ на превозни средства, а не на оръжие. По данни на министерството на икономиката на Германия между януари и август са извършени 99 доставки на оръжие към Турция на стойност поне 25,36 милиона евро. Обемът на доставките е значително по-малък в сравнение с миналата година, когато за същия период е имало общо 158 доставки на стойност 69,3 милиона евро.", "date": "2017.09.12", "title": "Зигмар Габриел: Германия спря почти целия износ на оръжия към Турция"}
{"url": "https://www.24chasa.bg/novini/article/6442429", "text": "Производството на електроенергия за периода от 1 януари до 10 септември 2017 г., съпоставимо със същия период на миналата година, е нараснало с 3.36 на сто. Това сочат оперативните данни на Електроенергийния системен оператор (ЕСО). От началото на годината са произведени 31 361 720 мегаватчаса ток в сравнение с 30 343 383 мегаватчаса за аналогичния период на 2016 г., информира БТА. Потреблението на електроенергия също расте - от 25 919 269 мегаватчаса за сравнявания период на 2016 г. - до 27 427 968 мегаватчаса през настоящата година, което прави ръст от 5.82 на сто. Данните на ЕСО показват още, че износът на електроенергия е с 11.08 на сто по-малко за разлика от първите девет месеца на миналата година. В производството на ток от централите на биомаса, присъединени към преносната мрежа, продължава да се отчита сериозен растеж. От началото на годината до 10 септември, в сравнение със същия период на миналата година, производството на ток от този вид централи е нараснало с 64.81 на сто. С 10.01 повече е участието на възобновяемите енергийни източници (ВЕИ) в преносната мрежа, докато в разпределителните мрежи ръстът е с 3.44 на сто. За сравнявания период с 28.33 на сто по-малко е токът, произведен от водноелектрическите централи.", "date": "2017.09.12", "title": "Расте производството и потреблението на ток"}
{"url": "https://www.24chasa.bg/novini/article/6442400", "text": "В последния си брой авторитетният лондонски всекидневник \"Файненшъл таймс\" развива интересна теза за развоя на руско-американските отношения във връзка с избирането на Доналд Тръмп за президент на САЩ и разследванията дали това е станало с руска помощ, предаде БТА. Ако Путин наистина е помогнал за влизането на Тръмп в Белия дом, това би било върховният успех на (руското) разузнаване, пише авторът Гидиън Рахмън. То обаче може да се окаже и най-нещастният му автогол. Една операция, замислена с цел да се облекчи натиска върху управлението на Путин чрез настаняване на приятелско лице в Белия дом, вместо това доведе до затягане на санкциите срещу Русия и до опасно засилване на вътрешния политически натиск върху руския президент, отбелязва вестникът. Що се отнася до Тръмп, предполагаемата задкулисна колаборация с Русия може да е помогнала за изборната му победа, но с риск за проваляне на неговото президентство. Би била много странна ирония на съдбата, ако близостта между лагерите на Путин и Тръмп в крайна сметка срине президентските политически кариери и на двамата. Разбира се, заклетите защитници на двамата продължават да отричат, че такава колаборация е имало. Американските разузнавателни служби обаче са категорични, че Русия стои зад хакването на имейлите на Демократическата партия. По време на цялата си предизборна кампания Тръмп се отнасяше с изявена симпатия към Кремъл. Дали той бе мотивиран от идеология, инвестиции или някаква компрометираща тайна, все още не е ясно. Но така или иначе руската връзка отприщи верига от събития, които могат в крайна сметка да провалят президентството му, пише авторът на \"Файненшъл таймс\". Що се отнася до Путин, моментът, когато стана ясно, че неговият скрит замисъл може да се превърне в бумеранг, бе, когато Тръмп се оказа принуден да уволни първия си съветник по националната сигурност - генерал Майкъл Флин, поради това, че е прикрил контактите си с руското правителство. От този момент нататък стана политически невъзможно за Тръмп да помогне за Кремъл за облекчаване на санкциите. Напротив, надигналата се вълна от гняв срещу руската намеса в изборите в САЩ доведе до засилване на санкциите и дори до решението на възмутения Конгрес да отнеме на Тръмп пълномощията да отменя сам тези санкции. Това, че доминираният от републиканците Конгрес става все по-твърд спрямо Русия, като че ли се превръща в заместваща проява на твърдост спрямо Тръмп. И така, вместо подобряване на отношенията с Русия при Тръмп, сега те са на най-ниското си равнище от края на Студената война, отбелязва всекидневникът. Разбирайки, че администрацията на Тръмп няма да бъде способна да вдигне санкциите, Кремъл прибягва до масово изгонване на американски дипломати в отговор на предишно изгонване на руснаци от администрацията на Обама. Перспективата САЩ да доставят оръжия на Украйна става все по-реална. Русия пък започва поредица от големи военни учения в Източна Европа, което още повече ще засили американските страхове. Очакваното публикуване на доклада за разследването на \"руската връзка\" от комисията, оглавявана от ексшефа на ФБР Робърт Мълър, вероятно ще доведе до нов изблик на гняв срещу Русия. Най-пряката заплаха от това ще бъде за Тръмп, но непряка заплаха има и за Путин. Той (както се очаква), ще се бори за преизбиране на вота през март догодина и се изправя срещу една засилваща се опозиция, водена от популярния и настъпателен опозиционер Алексей Навални. Влошава се и състоянието на руската икономика, което все по-сериозно се отразява на руските потребители. Макар че малцина очакват Путин да загуби изборите, про-Путинската еуфория от преди две години очевидно се топи. В руските медии вече се появяват статии за епохата след Путин. Особено съществено е, че хора с мощни икономически интереси в Русия разбират, че вече няма светлина в тунела на санкциите. Нещата, всъщност, най-вероятно ще се влошават. Само нещо радикално може да доведе до отмяната на санкциите. И тази промяна може да бъде отстраняването на Путин от Кремъл. Така че само когато и Тръмп, и Путин напуснат сцената, може наистина да стане възможно \"презареждане\" на руско-американските отношения, заключава авторът във \"Файненшъл таймс\".", "date": "2017.09.12", "title": "\"Файненшъл таймс\": Путин май си вкара най-нещастния автогол, помагайки на Тръмп"}
{"url": "https://www.24chasa.bg/novini/article/6442382", "text": "Белгия изпадна в шок, след като 71-годишният кмет на Мускрон Алфред Гаден бе убит по особено жесток начин на гробището в града, предаде \" \". Гаден бе открит с прерязано гърло и врат на гробището на близо 60 хилядното промишлено градче. Мускрон се намира недалеч от френската граница и от град Лил. Белгийският премиер Шарл Мишел заяви, че е ужасен от смъртта на кмета.", "date": "2017.09.12", "title": "Заклаха белгийски кмет на гробище (Снимки)"}
{"url": "https://www.24chasa.bg/novini/article/6442444", "text": "Турската полиция арестува 25 души по подозрение, че са бойци на Ислямска държава при операция в Истанбул, съобщи Анадолската агенция. Трима от задържаните са \"високопоставени членове\" на групировката, отбелязва агенцията. Двадесет и двама от задържаните са с чужда националност, съобщи БТА. Анкара арестува повече от 5000 вероятни бойци на Ислямска държава и депортира 3290 чуждестранни бойци от 95 различни държави в последните години, отбелязва агенция Ройтерс.", "date": "2017.09.12", "title": "25 вероятни бойци на \"Ислямска държава\"\nса арестувани в Истанбул"}
{"url": "https://www.24chasa.bg/novini/article/6442442", "text": "Броят на засегнатите от отравяне с газ в Югоизточна Турция е достигнал 152-ма души, които са приети за лечение, съобщи турската частна телевизия НТВ. По данни на министерството на здравеопазването 92-ма от пострадалите са настанени в болница, а 60 са под наблюдение в палатки на Червения полумесец. Министерството уточни, че газът, от който са пострадали хората в местното село Акташ, е хлор. Жителите в селото са с оплаквания като гадене и повръщане. Към момента няма опасност за живота на пострадалите, се посочва още в съобщението на министерството. Най-малко 23-ма от тях са деца. Валията на Сиирт каза, че изглежда изтичането е станало през канелка на варела, за който не е ясно откъде се е появил в селото. \"Засега не става въпрос за някакво сериозно положение. Взели сме необходимите мерки в селото, за да могат гражданите да продължат живота си без опасност за здравето им\", посочи валията Али Фуат Атик.", "date": "2017.09.12", "title": "Над 150 са вече засегнатите от отравяне с газ в Турция"}
{"url": "https://www.24chasa.bg/novini/article/6442459", "text": " Полицай пострада при опит да спре бой между трима пияни в размирното врачанско с. Галиче. Минути преди полунощ бил получен сигнал за скандал и побой между трима в селото. Полицейските служители са задържали са срок до 24 часа Г.К., на 34г. и Д.О., на 20г. При намесата си за предотвратяване на побоя, нараняване е получил служител на РУ в Бяла Слатина. За случая е информирана и районната прокуратура. Образувано било и досъдебно производство.", "date": "2017.09.12", "title": "Полицай пострада при опит да спре бой в Галиче"}
{"url": "https://www.24chasa.bg/novini/article/6442518", "text": "Градски младежи от цялата страна ще живеят един месец в с. Лъжница. Инициативата на община Гоце Делчев и сдружение \"Фабрика за идеи\", е под името \"Резиденция Баба 2017\".  Между 5-и и 25-и септември професионалисти от различни градове на страната и области - педагози, културолози, еколози, финансист, икономисти, етнолог, редактор, студентка по режисура - ще живеят и помагат в селата в региона, учейки от местните хора традиции и занаяти, запазени до днес.  Преди заминаването си за селото участниците преминаха през задълбочено обучение с организаторите, което им даде подготовка и умения да събират и документират ценен фолклор, но и да наблюдават и виждат актуалните нужди в селата, за да дискутират решенията и започнат заедно с местните хора социално-предприемачески инициативи, отговарящи на нуждите на хората в региона. Възрастта на участващите е между 21 и 40 години. Те ще живеят в домакинства в село Лъжница, но ще работят и в съседните села в стремеж да открият и запазят ценен фолклор, да помогнат в решаването на местни предизвикателства и да са в помощ на домакинствата, които ги приеха с отворени обятия. Междувременно вече обръщат сено, учат се да правят халва, кори (юфка) и шупла с праз с помощта на местните жени, а местната мъжка певческа група им показа стари песни от местния фолклор, включиха се и в големите хора, отбелязващи Курбан Байрам. \"Избрахме Лъжница, защото във време на разделение между поколения, религии, града и селото, само чрез истинска и сърдечна среща имаме шанс да покажем, че на чисто човешко ниво човеколюбието е реалност в България - но трябва да имаме сърце и очи да го видим без воалите, които медиите и политиката слагат като преграда между обикновените хора. Защото именно човеколюбието е основен актив на обикновените хора във време на криза на отчуждението и изкуствени разделения\", споделя Янина Танева, иницатор на “Резиденция Баба”. Тя благодари на община Гоце Делчев и кмета Владимир Москов за подкрепата, която оказват. Селото домакин - Лъжница - не е обезлюдяващо се, за разлика от досега избираните в Резиденция Баба села (Средни Родопи - Джурково, Дряново, Югово, Манастир; Северозападна България - Паволче, Челопек, Косталево), което позволява да бъдат изследвани така важните условия, които могат да поддържат една селска общност жизнена. Селото същевременно е изключително богато откъм запазен фолклор и занаяти. Лъжница е българомохамеданско село в полите на Пирин, запазило древни обичаи и традиции, но, за съжаление, рядко посещавано от туристи въпреки уникалната си природа и запазени обичаи. Между 20 и 25 септември, преди да си тръгнат от селото домакин, резидентите ще организират, заедно с местните хора, прощално събитие - празник, на което са поканени всички. ", "date": "2017.09.12", "title": "Младежи от страната ще живеят месец в гоцеделчевско село"}
{"url": "https://www.24chasa.bg/novini/article/6442511", "text": "Върховният комисар на ООН по правата на човека Зейд Раад ал Хюсеин поиска от Турция да не удължава за проведен път в края на този месец срока на извънредното положение в страната, информира електронното издание на вестник „Джумхуриет\", цитирано от Фокус. Зейд Раад ал Хюсеин призова правителството на Партията на справедливостта и развитието (ПСР) демонстрираната чувствителност и загриженост по отношение на правата на човека на мюсюлмани в различни места по света, да бъдат проявявани и спрямо гражданите вътре в Турция. Върховният комисар посочи, че в Турция конкретна цел на атаките са групите, ангажирани и обединени в левите движения и кюрдските проблеми. Според него предприеманите срещу тези групи мерки са „несъразмерни и произволни”. „Има голям брой арестувани журналисти, съдии, представители на академичните среди, държавни служители, правозащитници; продължават масовите уволнения и специално наблюдение на инакомислещите; под безмилостен натиск са свободата на волеизявления и за информираност в резултат на заплахите и насилието”, посочва още върховният комисар на ООН по правата на човека, цитиран от „Джумхуриет”.", "date": "2017.09.12", "title": "ООН към Турция: Прекратете вече извънредното положение в страната"}
{"url": "https://www.24chasa.bg/novini/article/6442581", "text": "Не бива да се затваря вратата за евентуално членство на Турция в Общността, обяви в студиото на \"Европа сутрин\" вицепремиерът и министър на външните работи Екатерина Захариева. Южната ни съседка, обаче трябва да спази основните изисквания на Брюксел за присъединяване, като правата на човека и върховенство на закона. Екатерина Захариева - вицепремиер и министър на външните работи: \"Чуват се гласове от някои от държавите, че трябва веднага да се прекратят преговорите за членство с Турция. България счита, че има процедури, има правила и те трябва да се спазват. Каквито са изискванията на всички кандидат-членове на ЕС, казвам това е доброволно членство, кандидатства се за него, ЕС никого не кара на сила да стане част от това семейство, такива трябва да бъдат и за Турция. Ние считаме че да - има доста какво да се желае там , да - има доста път да извървят, но би трябвало да бъдат на европейския път, и това е добре за ЕС. Това е най-големия съсед, съюзник в НАТО на ЕС, но нека не си затваряме очите за предизвикателствата, които се срещат в преговорите с Турция. Това, като че ли е мнозинството в мненията, вие чухте и в Талин доста от министрите се изказаха, повечето бяха на мнението на България - добре е да се продължават преговорите, но не бива да си затваряме очите за предизвикателствата, които се срещат там по отношение на правата на човека. \" - Въпросът е до колко са чисти намеренията на Турция и до колко е въпрос на прокарване на лична политика? Екатерина Захариева - вицепремиер и министър на външните работи: \"От тях зависи колко бързо ще се водят преговорите и в крайна сметка дали ще изпълняват препоръките. Знаете че има 35 глави и никак не са прости за изпълнение нещата. Всичко е свързано и новият подход който се прилага в ЕК - това са главите за правата на човека и за върховенство на правото и те се отварят последни. Може да си мислиш, че всичко друго си изпълнил - като икономическа, като финансова, като околна среда, като земеделие - изключително много, но тези двете, те се затварят последни и докато там няма пълно единодушие, че са постигнати тези неща, няма как, такава е процедурата. Така че нека да видим какво ще стане. Не сме обсъждали такова решение с външните министри, не е било тема това. Да имаше представителство на 6 + Турция, но темата беше сигурност и как ще се борим с радикалния ислям и с тероризма. Това беше темата, която обсъждахме с външните министри на тези държави.\" - Ако трябва да погледнем по-тясно в темата за България как ще бъде по-добре - с Турция в ЕС или не? Екатерина Захариева - вицепремиер и министър на външните работи: \"Аз считам че България ще е най-добре да бъде заобиколена от демократични, развити сигурни и стабилни европейски държави. \" Външният министър беше категорична, че по основни външнополитически въпроси, страната ни има единна позиция в синхрон между правителството и президента.", "date": "2017.09.12", "title": "Захариева: Преговорите за влизане на Турция в ЕС трябва да продължат"}
{"url": "https://www.24chasa.bg/novini/article/6442585", "text": "Най-висшата съдебна институция в Ирак издаде смъртна присъда срещу руски гражданин, обвинен в членство в близкоизточната радикална групировка „Ислямска държава“, предава TACC, цитирана от Фокус. Съответната информация бе разпространена от телевизионния канал Al Sumaria. Пояснява се, че руският джихадист е заловен от иракските власти в Мосул.", "date": "2017.09.12", "title": "Осъдиха на смърт предполагаем руски джихадист в Ирак"}
{"url": "https://www.24chasa.bg/novini/article/6442575", "text": "Българо-руските отношения в туризма се развиват много успешно, а постигнатите през тази година резултати се очертава да надхвърлят рекордните от миналата година. Това заяви министърът на туризма Николина Ангелкова на среща с Олег Сафонов - ръководител на Федералната агенция по туризъм на Руската федерация, съобщиха от пресцентъра на Министерството на туризма. Разговорът се състоя в китайския град Чънду в рамките на 22-рата Генерална асамблея на Световната организация по туризъм към ООН. Министър Ангелкова подчерта, че Русия е един от стратегическите туристически пазари за България и съобщи, че за периода януари-юли 2017 г. туристите от Руската федерация у нас са близо 365 хил. и това е близо 2% ръст в сравнение със същия период на миналата година. Само през юли Русия заема второ място в класацията за входящ туризъм в страната ни с общо 155 хил. посещения. През 2016 г. България получи наградата на National Geographic travel-Русия за най-добро направление за семейна почивка на руските туристи. Николина Ангелкова акцентира, че министерството работи много успешно с туристическите администрации не само на Москва, но и на редица руски региони, особено Уралския край. Олег Сафонов благодари на българското правителство, лично на премиера Бойко Борисов и на министър Ангелкова за бързата им реакция при настъпилите форсмажорни обстоятелства с руски деца в някои лагери по Черноморието. Става дума за случай от месец юли, когато след внезапна смърт на собственик на лагер \"Чавдар\" в Обзор се оказа, че банковите му сметки са изпразнени. Тогава със съдействието на премиера Борисов и спешната визита и намесата на министър Ангелкова на място, почивката на децата продължи по план, дори бяха приети други, вече планирани групи. Компетентните органи работят ефективно и в резултат децата са изкарали добре почивката си и се прибраха без проблеми в родината, поясни днес Сафонов. Министър Ангелкова увери, че освен масовите форми на почивка двете страни имат голям потенциал да развиват успешно и балнео- и СПА и религиозния туризъм. Съвместно с руските партньори започваме реализацията на поклоннически маршрути. Предстои във Варна да се състои през октомври конференция с участието на руски представители, на която ще се обсъди сътрудничеството в поклонническия и културно-историческия туризъм, стана ясно от думите на министъра. По тези въпроси ще се проведе и съвместна конференция на изложението „Интурмаркет“ в Москва. Също така ще направим изложение в Москва и Санкт Петербург в рамките на Дни на България, каза още тя. Ще задълбочим партньорството си и за развитието на детския и санаторно-курортния туризъм, в който Русия има големи традиции и си партнира с Европейската СПА асоциация. Добри са перспективите да привличане и на повече инвалиди и спортисти за лечение, рехабилитация и подготовка у нас, поясни още Николина Ангелкова. Тя изтъкна значението на увеличаващите се руски инвестиции в България и даде за пример уникалната за района на цялото Черноморието ледена пързалка в Кранево, където чудесно се съчетава летен туризъм със зимни и плувни спортове. Олег Сафонов изрази задоволство, че морето на България е много чисто и предлага чудесни условия за почивка. За разлика от други страни тук не е имало бум на рота вируси, а страната е известна сред руснаците като сигурен и спокоен маршрут. Това е факт благодарение усилията на правителството да гарантира спокойствието на туристите и изградените пречиствателни станции, обобщи министър Ангелкова. Тя покани събеседника си отново да посети страната ни и да се запознае на място по-подробно с условията за отдих и пътешествия.", "date": "2017.09.12", "title": "Ангелкова: Българо-руските отношения в туризма се развиват изключително успешно"}
{"url": "https://www.24chasa.bg/novini/article/6442594", "text": "Телевизионният продуцент Бранко Салич е приет вчера по спешност в благоевградската болница. Инцидентът с популярния сърбин, който с тв водещата Ани Салич има две деца – син и дъщеря, станал около обяд в Благоевград. На тел. 112 е подаден сигнал около 13,00 часа вчера, че Бранко Салич се почувствал зле в заведение, намиращо се в района на месокомбинат КФМ в Благоевград. Той изведнъж почувствал силна болка в корема,  На място му е оказана първа помощ от екип на Спешен център. След лекарския преглед е установено, че се нуждае от изследвания и с линейка е транспортиран до МБАЛ – Благоевград. „При направените консултации е установен възпалителен процес, пациентът е настанен в гастроентерология, остава под лекарско наблюдение, провеждат се допълнителни изследвания за диагностично уточняване”, каза директорът на МБАЛ – Благоевград д-р Огнян Митев. Каква е причината за посещението на Бранко Салич вчера в Благоевград не се разбра.", "date": "2017.09.12", "title": "Съпругът на Ани Салич приет по спешност в болница"}
{"url": "https://www.24chasa.bg/novini/article/6442598", "text": "Всичките 2400 училища на територията на страната ще отворят врати на 15 септември. Това обяви пред журналисти в Казанлък министърът на образованието и науката Красимир Вълчев, цитиран от БТА. По думите му има малко училища, в които продължават ремонти, но учебните занятия ще започнат и там. За първи път от десетилетия средната учителска заплата ще бъде над средната за страната, декларира министърът. Министър Красимир Вълчев е в града за откриването на първия у нас Национален център по природоматематически науки.", "date": "2017.09.12", "title": "Красимир Вълчев: Всички училища в страната отварят врати на 15 септември"}
{"url": "https://www.24chasa.bg/novini/article/6442231", "text": "Пожарът, който избухна вчера след 2 ч. в цех за пластмасови отпадъци на територията на екозавода край Шишманци, е загасен, съобщи говорителят на огнеборците Цвятко Дешев. Разследващите ще установяват каква е причината за огненото бедствие. Една от версиите е за палеж, тъй като за втори път за последните 3 месеца въпросният склад гори. Първият пожар бе на 2 юни. За него е образувано досъдебно производство, което още не е приключило. От РИОСВ съобщиха, че в края на юли е бил прекратен регистрационния документ на оператора - фирма \"Мишовски\".", "date": "2017.09.12", "title": "Потушиха пожара в екозавода край Шишманци (Обновена)"}
{"url": "https://www.24chasa.bg/novini/article/6442102", "text": "По-ниските ставки по ДДС за някои стоки са възможни, но глупави. Така икономистът Емил Хърсев коментира исканията на синдикатите, извънпарламентарни партии и граждани за по-ниско ДДС за книги, лекарства и храни. Искането е ставката да е 9%, колкото се прилага за туризма, каза икономистът от КТ \"Подкрепа\" Ваня Григорова в интервю за Нова телевизия. Държавите в ЕС активно прилагат диференцираното ДДС, каза тя. Според Григорова намаленото ДДС ще намали цената на хляба с 10 ст., а загубата на бюджета от данъчен приход ще е 58 млн. лв. Само от завъртането на спестените от хората пари обаче ще се покрият 20% от загубите на бюджета, твърди Григорова. Според Хърсев обаче това е механизъм за кражби от ДДС.", "date": "2017.09.12", "title": "Емил Хърсев: По-ниското ДДС за хляб, лекарства и книги е глупост"}
{"url": "https://www.24chasa.bg/novini/article/6408014", "text": "Mобилната версия на „24 часа“ за първи път е мобилен новинарски сайт номер 1, показват новите данни на Gemius - за юли  . Причина за това е новият, рекорден за лятото ръст на мобилният сайт на \"24 часа\" -    . Така той изпревара конкуренцията в категория мобилни новинарски сайтове. Необичаен за лятото ръст бележи и целият сайт 24chasa.bg .   Близо милион уникални потребители е имал сайтът на вестник \"24 часа\" през юли ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 30 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без спад в десктоп версията, потребителите на която продължават да се увеличават. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Apple, Samsung, Huawei и Lenovo. Всеки ден средно 200 000 уникални потребители посещават 24chasa.bg и  , показват и данните на Google Analytics.  Сериозен ръст бележи и нашият  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2017.09.12", "title": "Мобилният сайт на “24 часа” вече е номер 1 сред новинарските (Видео)"}
{"url": "https://www.24chasa.bg/novini/article/6442123", "text": "Отвличането на Адриан Златков е по маниера на \"Наглите\" дори някои от твърденията за размера на платения откуп се покриват със сумите от последните отвличания на бандата. Това коментира в интервю за Нова телевизия Тихомир Безлов от Центъра за изследване на демокрацията. Златков бе отвлечен от автомобила си на 30 септември, а бе върнат след плащането на откуп в неделя вечерта. Възможно е обаче и отвличането да е извършено от чисто нова група, а не от някои от хората от стари групи, за чието осъждане не са стигнали доказателствата, допълни той. МВР и прокуратурата втори ден мълчат, а трябва да съобщят някаква официална информация. Заради това мълчание всеки човек, който има деца, започва да се притеснява, коментира още Безлов. Ако след този случай няма арестувани, бизнесът с отвличания ще се завърне, предрече експертът.", "date": "2017.09.12", "title": "Тихомир Безлов: Отвличането на Адриан е по почерка на \"Наглите\""}
{"url": "https://www.24chasa.bg/novini/article/6442113", "text": "Ураганът Ирма е причинил смъртта на най-малко 10 човека в югоизточната част на САЩ, предаде Асошиейтед прес, като се позова на местните власти. Смята се, че стихията е взела шест жертви във Флорида, три в Джорджия и една в Южна Каролина. Няколко от тях са били убити от паднали дървета, а други са се удавили. Природното бедствие причини смъртта на общо над 40 човека на Карибите, отбелязва ТАСС, цитирана от БТА. Ирма вече загуби характеристиките си на буря и отслабна до тропическа депресия, продължавайки своето придвижване над югоизточната част на САЩ. Стихията се намира над границата между щатите Джорджия и Алабама и се движи на северозапад с около 23 километра в час. Скоростта на съпътстващите ветрове достига приблизително 56 км/ч. Тропическата депресия обаче продължава да носи със себе си силни ветрове и проливни дъждове, предупредиха метеоролозите. Основният удар в САЩ понесе щатът Флорида, който Ирма връхлетя в неделя като ураган от четвърта категория по петстепенната скала на Сафир-Симпсън. Над 6,3 милиона местни жители бяха евакуирани - една от най-големите по рода си операции в историята. Над 6,5 милиона абонати в щата с население от около 20 милиона души останаха без електроснабдяване, посочва ТАСС. АП отбелязва, че 13 милиона човека във Флорида остават без ток. Над 180 000 души остават в центрове за временно настаняване. Най-тежка остава ситуацията на архипелага Флорида Кийс, южно от Флорида, който първи понесе удара на Ирма. Властите изпратиха на място самолетоносач и други военни кораби, за да помогнат на операциите за издирване на пострадали и подпомагане на местното население.", "date": "2017.09.12", "title": "Най-малко 10 загинали заради \"Ирма\" в САЩ, стихията вече е тропическа депресия"}
{"url": "https://www.24chasa.bg/novini/article/6442133", "text": "Четирима са загинали при 22 катастрофи в страната през изминалото денонощие, ранените са 24, от които един човек е с опасност за живота, съобщи МВР, предаде БТА. В София са станали три тежки и 174 леки пътни произшествия, при които са били ранени трима души.                                                                                                                                                                                                                                                                                                                       ", "date": "2017.09.12", "title": "Четирима са загинали при катастрофи в страната през изминалото денонощие"}
{"url": "https://www.24chasa.bg/novini/article/6442126", "text": "Имаме над 80 акции срещу педофили през изминалата година, каза пред БНТ началникът на отдел \"Трансгранична организирана престъпност\" в ГДБОП Явор Колев. \"Хакерите много лесно манипулират децата и достигат до тях. Първо се свързват с тях в социалните мрежи. Те подхождат добронамерено и достигат до тях и в \"Скайп\". Точно през тази мрежа те скланят децата да правят видео с неприлично съдържание. А след това го използват, за да ги изнудват да продължат\", обяснява той. \"Широко разпространено е споделянето на файловете със сексуална злоупотреба с деца. Педофилите започват своята дейност именно по този начин - с обмен на файлове с такова съдържание. В последствие се стига и до реален контакт с дете, което води и до среща и посегателство над детето\", допълва Колев.", "date": "2017.09.12", "title": "Явор Колев: Там където има деца, има и педофили"}
{"url": "https://www.24chasa.bg/novini/article/6442139", "text": "Близо 40 души, сред които 23 деца, са пострадали от отравяне с газ в Югоизточна Турция, съобщи турската агенция ИХА, цитирана от ТАСС. Случаят е станал в окръг Сиирт. Всички пострадали са били откарани в болница. По предварителни данни хората са се отровили с хлор и въглероден оксид. Местните власти са евакуирали другите жители до установяване на причината за изтичането на газ, предаде БТА.", "date": "2017.09.12", "title": "23 деца са пострадали от отравяне с газ в Турция"}
{"url": "https://www.24chasa.bg/novini/article/6442142", "text": "Най-малко 11 човека са били убити при престрелка между венецуелски военни и неизвестна въоръжена група в източната част на страната, предаде ТАСС, като се позова на властите. Генералната прокуратура съобщи, че сблъсъкът е станал в неделя. Тя не уточни кои са убитите, като се ограничи да каже, че е бил ранен един военнослужещ, предаде БТА. Започнало е разследване на случая.", "date": "2017.09.12", "title": "11 са убити при престрелка между военни и неизвестна група в Източна Венецуела"}
{"url": "https://www.24chasa.bg/novini/article/6442155", "text": "Силни бури обхванаха част от Балканския полуостров, предизвиквайки хаос в Хърватия, Сърбия и Босна и Херцеговина, предава македонската електронна медия „Плюс Инфо“, цитирана от \"Фокус\". В следобедните часове на понеделник в Хърватия бе издаден предупредителен червен код за опасност от наводнения, след като Адриатическото крайбрежие бе залято от проливни дъждове. Под вода се оказаха Задар, остров Хвар и части от Адриатическата магистрала. Най-засегнат от силните дъждове бе град Задар, където паднаха дъждове, два пъти по-високи от средната норма за септември. Силен вятър, придружен от дъжд на няколко места, връхлетя Босна и Херцеговина. В столицата Сараево бе съобщено за паднали дървета и повредени покриви. Затруднения в трафика имаше и в района на Мостар. Федералната хидрометеорологична служба на Босна и Херцеговина издаде оранжев предупредителен код за поява на силен вятър. Буря порази Белград и няколко града в Сърбия във вечерните часове на понеделник, а в Нови Пазар падна градушка с размерите на орех. Около 19 часа бурите удариха отделни части на Белград, а температурата на въздуха падна с 10 градуса по Целзий, или от 29 до 19 градуса.", "date": "2017.09.12", "title": "Силни бури обхванаха част от Балканския полуостров"}
{"url": "https://www.24chasa.bg/novini/article/6442172", "text": "Банско е сред 10-те най-добри ски курорти в света, твърди британското издание \"Дейли Мирър\". Джули Делахей го е поставила на седмо място сред 15-те, които препоръчва. \"Най-добрият ски курорт в България има всичко, което е необходимо за забавляваща почивка на разумни цени. Ще намерите перфектни места за спане на ниски цени. Това е съчетано с разумни разходи за храна. Колкото до ските, очаквайте завлядяваща гледка, достатъчно писти, от такива за начинаещи до най-тежките. Придвижването до планината е бързо, за да имате да прекарате повече време там\", се казва в описанието на Банско. И се подчертава, че обикновено може да се кара от декември до април без проблеми. Както да се използват летищата в София и Солун. Цената на седмична карта е само 238 лева или по-малко от 119 евро. Ето и пълната класация на \"Мирър\": 1. Мерибел (Франция) 2. Червиня (Италия) 3. Ревълсток (Канада) 4. Куршевел (Франция) 5. Вербие (Швейцария) 6. Лех (Австрия) 7. БАНСКО 8. Вейл (САЩ) 9. Цермат (Швейцария) 10. Кортина (Италия) 11. Тин (Франция) 12. Аспен (САЩ) 13. Парк Сити (САЩ) 14. Риксгрансен (Швеция) 15. Бормио (Италия)", "date": "2017.09.12", "title": "Банско в топ 10 на ски курортите в света според \"Мирър\""}
{"url": "https://www.24chasa.bg/novini/article/6442171", "text": "10 000 къса цигари без бандерол са иззети при проверка на лек автомобил в ж.к. \"Меден Рудник\". Това съобщиха от ОДМВР - Бургас, предаде \"Фокус\". Вчера служители от сектор \"Икономическа полиция\" при ОДМВР - Бургас извършили проверка на лек автомобил с бургаска регистрация, паркиран пред бл. 14, вх. 6 в ж.к. \"Меден Рудник\", собственост на 41-годишен мъж с инициали А. К. от Бургас. При извършената проверка на задната седалка на автомобила са намерени и иззети 50 стека (10 000 къса) цигари, без наличен акцизен бандерол. По случая е образувано досъдебно производство.", "date": "2017.09.12", "title": "Иззеха 10 000 къса цигари без бандерол при проверка на кола в Бургас"}
{"url": "https://www.24chasa.bg/novini/article/6442210", "text": "Турция вече е платила депозит на Руската федерация за закупуването на зенитно-ракетните комплекси С-400. Това увери държавният глава Реджеп Тайип Ердоган, подчертавайки, че Анкара и Москва са поели ангажимент да реализират сделката за продажна на високотехнологичното оборудване за отбрана, съобщава вестник Хюриет, цитиран от Фокус. „Нашите приятели вече са подписали споразумение за С-400. Освен това, доколкото ми е известно, е платен депозит. Процесът ще продължи с прехвърлянето на кредит от Русия към нас. Както  Путин, така и аз сме решителни по този въпрос\", заяви Ердоган пред журналисти при завръщането си от Казахстан. Забележките на Ердоган опровергаха някои от новините, публикувани в различни медии, според които Турция ще се откаже от закупуването на руските системи, тъй като те няма да бъдат оперативно съвместими с радарите на НАТО. Но Ердоган отрече тези доклади, като подчерта, че никоя друга страна няма право да обсъжда суверенните и независими решения на Турция за повишаване на отбранителните й способности. „Ние сме тези, които ще вземат решения относно нашата независимост. Ние сме отговорни за предприемането на мерки за сигурност за защита на нашата страна“, категоричен бе турският лидер.", "date": "2017.09.12", "title": "Ердоган: Турция вече е направила депозит за руските С-400"}
{"url": "https://www.24chasa.bg/novini/article/6442178", "text": "Археолози откриха в южна Гърция непокътната гробница с размера на малка къща, която е принадлежала на благородник от бронзовата епоха, предаде Асошиейтед прес. Министерството на културата на Гърция обяви, че гробницата е на около 3 350 години и е принадлежала на мъж, който е починал на възраст между 40 и 50 години. Тя е намерена близо до Орхоменос, който е бил важен център за микенската цивилизация, предаде БТА. Площта на гробницата е 42 кв.м., като е била използвана само веднъж. Това е благодат за археолозите, които опитват да разгадаят находките, защото повечето гробове се използват многократно през годините и по-старите предмети се разбъркват или биват заграбени, посочва АП. В тази гробница са намерени керамични съдове с метални обвивки, бронзови юзди за коне, елементи от лъкове и стрели.", "date": "2017.09.12", "title": "В Гърция бе открита непокътната гробница\nот бронзовата епоха"}
{"url": "https://www.24chasa.bg/novini/article/6442103", "text": "Сънародниците ни признаха, че са отишли в града заради урагана „Ирма” Компания българи, събрали се на купон в Маями, се превърна в хит в социалните мрежи. Причината – младежите заявиха в ефира на  , че са избрали именно този град, за да празнуват рождените дни на трима от тях. И то не кога да е, а в разгара на урагана „Ирма”. След като стихията премина през Маями, сънародниците ни застанаха отново пред камера. Разказаха, че „Ирма” по никакъв начин не е развалила доброто им настроение. Въпреки че прекарали няколко дни без ток и интернет в хотела.", "date": "2017.09.12", "title": "Българи празнуват рожден ден по време на \"Ирма\""}
{"url": "https://www.24chasa.bg/novini/article/6442220", "text": "Британският премиер Тереза Мей приветства гласуването в парламента, с което бе подкрепен законопроектът за прекъсване на връзките с ЕС, като заяви, че решението на депутатите означава, че сега Лондон може да продължи с преговорите, стъпил \"на здрави основи\", предаде Ройтерс, цитирана от БТА. След дебати, продължили повече от осем часа, Камарата на общините гласува на второ четене с 326 срещу 290 гласа в подкрепа на правителствения законопроект за отмяна на европейското законодателство на територията на Обединеното кралство. Сега предстои осемдневно обсъждане на законопроекта в комисиите. \"Рано тази сутрин парламентът взе историческо решение да подкрепи волята на британския народ и гласува за законопроект, който ще даде сигурност и яснота преди излизането ни от Европейския съюз\", заяви Мей. \"Макар че остава още много за вършене, това решение означава, че можем да продължим с преговорите, стъпили на здрави основи, и ние продължаваме да насърчаваме законодателите от всички части на Обединеното кралство да работят заедно в подкрепа на този жизненоважен законопроект\", се казва в изявлението на британския премиер.", "date": "2017.09.12", "title": "Тереза Мей: Гласуването за отмяна на законодателството на ЕС е историческо"}
{"url": "https://www.24chasa.bg/novini/article/6442223", "text": "Канцлерът на ФРГ Ангела Меркел отправи нова критика към Унгария чрез интервю във вестник Die Berliner Zeitung, заявявайки, че управляващите в Будапеща трябва да се съобразят с решението на Европейския съд за солидарното разпределение на мигранти сред страните от Общността. „Това, че правителството заяви, че не се интересува от решението, е неприемливо“, категорична бе Меркел, цитирана от Фокус. На въпрос дали Унгария трябва да напусне Европейския съюз, след като отказва да се съобразява с Брюксел, кацлерът заяви: „Това означава, че е засегнат един много фундаментален въпрос. За мен Европа е зона на правото. Ще трябва да говорим за това в рамките на следващата среща на върха през октомври“. Миналата седмица Европейският съд в Люксембург отхвърли жалбата на Унгария и Словакия срещу квотите на ЕС, съгласно които всяка страна трябва да приеме определен брой бежанци. Според Меркел обаче миграционната политика на Будапеща не представлява заплаха за другите членки на Общността. „От 28 държави само три или четири отхвърлят строго принципа за солидарно разпределение. Всички останали са се съгласили да дадат своя принос, а след присъдата на Европейския съд – дори и словашкият министър-председател Роберт Фицо\", припомни германският канцлер.", "date": "2017.09.12", "title": "Меркел: Унгария трябва да се съобрази с Европейския съд за мигрантите"}
{"url": "https://www.24chasa.bg/novini/article/6442222", "text": "Двама души са пострадали при катастрофа на ул. ”Гео Милев” във Видин. Сигналът за пътното произшествие е получен вчера, в 11.30 часа, съобщиха от ОДМВР-Видин. При огледа на местопроизшествието разследващите установили, че лек автомобил „Субару”, шофиран от Й. Х. /83 г./ от село Арчар не заобиколил спрелия пред него лек автомобил „Рено” и ударил стоящите зад него двама видинчани. Мъжете – на 49 и 50 години, били транспортирани в МБАЛ-Видин. Единият, с охлузни рани и натъртвания, е освободен. Другият е транспортиран за лечение в столичната болница „Пирогов” с фрактури на долни крайници и опасност за живота. Водачът и двамата пострадали са тествани с дрегер, не било отчетено наличие на алкохол. На шофьора е взета и кръвна проба. Работата по случая продължава, образувано е досъдебно производство.", "date": "2017.09.12", "title": "Кола блъсна двама във Видин, единият от тях е с опасност за живота"}
{"url": "https://www.24chasa.bg/novini/article/6442234", "text": "Американски федерални прокурори настояват двама роднини на венецуелския президент Николас Мадуро, признати за виновни в сговор с цел контрабанда на наркотици в САЩ, да бъдат осъдени най-малко на по 30 години лишаване от свобода, предаде ТАСС, цитирана от БТА. Двама от племенниците на Силия Флорес, съпругата на Мадуро - 32-годишният Франки Франсиско Флорес де Фрейтас и 30-годишният Ефраин Антонио Кампо Флорес - бяха задържани в Хаити през ноември 2015 г. По данни на местните власти те са планирали да доставят в САЩ над 700 кг кокаин. Хаити екстрадира двамата венецуелци в Ню Йорк. Американската прокуратура ги обвини в опит да се възползват от политическите си връзки за финансови облаги, като използват едно от летищата във Венецуела, за да изпратят в Хондурас кокаин, който да бъде прехвърлен в САЩ. По данни на прокуратурата през октомври 2015 г. Флорес де Фрейтас и Кампо Флорес потърсили във Венецуела съдействие от свое доверено лице, за да обсъдят своя план. Това обаче бил агент на Федералната агенция на САЩ за контрол над наркотиците, работил под прикритие. Той продал пробно на венецуелците 1 кг кокаин. Тази и други срещи били заснети на видео и записите - включени към делото. През ноември миналата година подсъдимите бяха признати за виновни. Още не се знае кога ще бъде постановена присъдата.", "date": "2017.09.12", "title": "Искат 30 г. затвор за роднини на Николас Мадуро, обвинени в наркотрафик"}
{"url": "https://www.24chasa.bg/novini/article/6442233", "text": "Турският президент Реджеп Тайип Ердоган опроверга информации за тайна среща между него и сирийския държавен глава Башар ал Асад в Астана, съобщава турският в. \"Хюриет\", предаде БТА. Ердоган говори пред журналисти на връщане в Истанбул след посещение в Казахстан. \"Не съм се срещал (с Асад). Нямам и намерение\", лаконичен бе Ердоган. В изказването си той засегна и редица други злободневни въпроси. Президентът съобщи, че Турция вече е платила депозит на Русия за покупката на руските зенитно-ракетни системи С-400 въпреки възраженията на съюзниците й от НАТО. Той подчерта, че както Турция, така и Русия са решени да доведат до край процеса. Ердоган заяви също, че ще обсъди ключови въпроси с президента на САЩ Доналд Тръмп покрай Общото събрание на ООН по-късно този месец. \"Съгласихме се, че ще е от полза да разговаряме по всички въпроси лице в лице\", каза той в отговор на въпрос за телефонния си разговор с президента на САЩ на 9 септември, пише \"Хюриет\". По време на разговора по телефона двамата лидери изтъкнаха важността на по-нататъшното засилване на двустранните отношения и повишаването на стабилността в региона, бе посочено в изявление на турското президентство. В. \"Акшам\" пише, че Ердоган е отправил критики към САЩ заради отказа им да продават оръжие на Турция и заради сътрудничеството им със сирийските кюрдски Сили за защита на народа, смятани от Анкара за терористична организация, свързана с ПКК (Кюрдската работническа партия). \"За терористите безплатно, за нас няма и с пари\", посочва в заглавие \"Акшам\", като уточнява, че такъв е бил отговорът на Ердоган във връзка с реакцията на САЩ за покупката от Анкара на руските системи С-400. Ердоган изтъкна също, че нежеланието на партньорите на Турция да й продават оборудване за нуждите на нейната армия е довело до собствения й технологичен напредък. \"За съжаление не можахме да се сдобием с безпилотни самолети от нашите приятели, искаха много висока цена, при това ние не сме ги искали безплатно. На терористичната организация раздават танкове, оръдия, бронирани машини, а ние, макар че даваме пари, не можем да покрием някои свои нужди. Какво стана в крайна сметка? Стана така, че нашият народ да произвежда безпилотни самолети\", каза Ердоган. Президентът бе помолен да коментира също отношенията с Германия и дали очаква нормализиране на двустранните връзки след изборите в тази страна. Ердоган подчерта, че Турция няма никакви проблеми с германския народ, а проблемите произтичат от \"погрешния подход\" на властите в Германия. Той не скри \"разочарованието\" на Анкара от германското ръководство и добави, че Турция не може да приеме за нормално, че Германия се е превърнала в страна, оказваща подкрепа на тероризма.", "date": "2017.09.12", "title": "Ердоган: Не съм срещал с Асад. Нямам и намерение"}
{"url": "https://www.24chasa.bg/novini/article/6442243", "text": "Опашката от тежкотоварни автомобили с дълбина от 2 км се е образувала на ГКПП \"Дунав мост 2\", съобщи за „Фокус“ дежурният служител на пункта. Той посочи, че опашката се е образувала на изход от страната, на вход няма чакащи автомобили. На останалите два гранични пункта в областта със Сърбия – „Връшка чука“ и „Брегово“ трафикът е спокоен, няма образували се опашки от автомобили. Спокойно се преминава и от двете страни на границата.", "date": "2017.09.12", "title": "2 км опашка от тирове се е образувала на ГКПП \"Дунав мост 2\""}
{"url": "https://www.24chasa.bg/novini/article/6442249", "text": "Турските власти издадоха заповеди за арести на 63 души, включително бивши служители на Националната разузнавателна агенция (МИТ), заради предполагаеми връзки с живеещия в САЩ Фетхуллах Гюлен, обвинен от Анкара в оркестриране на миналогодишния опит за държавен преврат, предава Ройтерс, цитирана от Фокус. Местните медии съобщиха, че е проведена полицейска операция на територията на 21 турски провинции. След неуспешния пуч повече от 50 хил. души бяха вкарани в затвора в очакване на процес за предполагаеми връзки с движението на Гюлен. Около 150 хил. души бяха уволнени от работа в публичния и частния сектор по същата причина.", "date": "2017.09.12", "title": "Турските власти издадоха заповеди за арести на 63-ма за връзки с Гюлен"}
{"url": "https://www.24chasa.bg/novini/article/6442254", "text": "Слънчевата активност няма да се отрази на полета на кораба \"Союз МС-06\" с екипажа на новата експедиция до Международната космическа станция /МКС/, предвиден за 13 септември, предаде ТАСС. Агенцията цитира думите на руския космонавт Александър Мисуркин, командир на екипажа. По време на предполетната пресконференция той сподели, че са съществували известни опасения, свързани с повишената слънчева активност. Тя нагрява атмосферата, която от своя страна се разширява и може да промени балистиката на полета. Но тези фактори няма да се отразят съществено на полета и той ще се състои, както е предвидено на 13 септември в 00:17 часа българско време, предаде БТА. Серията от слънчеви изригвания започна на 4 септември. Отначало се състояха пет малки изригвания, след което на 6 септември последваха две мощни изригвания. На 7 септември бяха регистрирани още 4, на 8 септември, още 2, а на 10 септември към 19:00 часа последва още едно мощно изригване. Корабът \"Союз МС-06\" ще достигне до МКС по кратката схема след 4 обиколки на Земята. На 13 септември в 05:58 часа е планирано скачването му с орбиталната станция.", "date": "2017.09.12", "title": "Корабът \"Союз МС-06\" ще полети за МКС, въпреки слънчевата активност"}
{"url": "https://www.24chasa.bg/novini/article/6442284", "text": "Австралия иска да изясни с национален референдум дали бракът между хомосексуалисти трябва да бъде разрешен в страната, пише германският вестник Die Frankfurter Allgemeine Zeitung, цитиран от Фокус. Първите писма до гражданите бяха изпратени във вторник. До края на октомври около 16 милиона австралийци ще могат да изразят мнението си по въпроса. Резултатите ще бъдат обявени в средата на ноември. Според последното проучване, повече от две трети от австралийците подкрепят идеята за еднополовите бракове. Резултатът от гласуването обаче няма задължителен характер за законодателната власти – последната дума има парламентът.", "date": "2017.09.12", "title": "В Австралия започва референдум за браковете между хомосексуалисти"}
{"url": "https://www.24chasa.bg/novini/article/6442314", "text": "Средният осигурителен доход за страната за юли е 811,75 лева, обяви Националният осигурителен институт. Средномесечният осигурителен доход за страната за периода от 1 август 2016 г. до 31 юли 2017 г. е 797,70 лв. Определеният средномесечен осигурителен доход за страната за посочения период служи при изчисляване на размерите на новоотпуснатите пенсии през август 2017 г., съгласно чл. 70, ал. 2 от Кодекса за социално осигуряване, напомнят от НОИ.", "date": "2017.09.12", "title": "Средният осигурителен доход за страната за юли е 811,75 лева"}
{"url": "https://www.24chasa.bg/novini/article/6442248", "text": "Русия и България сключиха споразумение за ремонт на хеликоптери, използвани в Афганистан. Това заяви Владимир Кожин, помощник на руския президент Владимир Путин по въпросите на военнотехническото сътрудничество, цитиран от ТАСС. \"На изложения у нас присъстваха и страни, които с оглед политическата обстановка по идея би трябвало да отсъстват, тъй като са членки на НАТО. С делегация от България например бе подписано споразумение за ремонт на хеликоптерна техника, използвана в Афганистан\", каза Кожин пред ТАСС, предаде БТА. По-рано заместник-генералният директор на \"Рособоронекспорт\" Сергей Гореславски посочи пред агенцията, че Русия може да ремонтира около 200 афганистански военни хеликоптера, ако се споразумее за това със САЩ и ремонтни предприятия от Източна Европа. По думите му през ноември 2015 г. Държавният департамент е замразил действието на санкциите срещу Русия за случаите, засягащи ремонта на тези хеликоптери. В края на октомври 2016 г. Игор Чечиков от ръководството на холдинга \"Хеликоптери на Русия\" съобщи за ТАСС, че Русия участва в ремонта на хеликоптерната техника, купена от САЩ за афганистанската армия. По-късно говорителката на руското външно министерство Мария Захарова информира, че Москва и Кабул са постигнали споразумение за поддръжка и ремонт на хеликоптери руско и съветско производство.", "date": "2017.09.12", "title": "Русия и България се споразумяха за ремонт на хеликоптери, използвани в Афганистан"}
{"url": "https://www.24chasa.bg/novini/article/6442322", "text": "Сградата на бул. “Ген. Михаил Скобелев”, известна като Военното НДК, ще заработи като съд от 2 октомври, съобщиха от Софийския районен съд (СРС). Там ще се помещават Наказателното отделение и бюро “Съдимост”. Дотогава обаче гражданите ще си получават свидетелствата за съдимост в сградата на бул. “Драган Цанков”. До последно там ще се гледат и наказателни дела. Все още не е ясно кога ще е официалното откриване на новата съдебна палата, но ще е този месец. В нея има 35 съдебни зали, 60 кабинета за съдиите, 119 за прокурорите и подземен паркинг с над 200 места. От 2015 г. пък Гражданската колегия се намира в сградата на бившето ГУСВ на бул. “Цар Борис III”. ", "date": "2017.09.12", "title": "Военното НДК става съд на 2 октомври"}
{"url": "https://www.24chasa.bg/novini/article/6442321", "text": "Кражба на пари и документи от жилище в с. Бутово, разкриха служители на полицейското управление в Павликени, съобщиха от МВР в Търново. Престъплението е извършено на 16 април тази година. По данни на тъжителя от жилището били откраднати 2 800 лв. и лични документи. От проведените действия по разследването е установено, че извършител на престъплението е 23-годишния В. А. от същото село, известен на полицията и осъждан. Той е бил задържан за срок до 24 часа по ЗМВР. По случая е образувано досъдебно производство. Вчера В. А. е привлечен, като обвиняем. Наложена му е мяка за неотклонение „задържане под стража“. За броени минути служители на РУ – Г. Оряховица разкриха кражба на 50 лв. Вчера сутринта в управлението е получен сигнал от 32-годишен мъж от с. Нова Върбовка, който обяснил, че му е била извършена кражба на 50 лв. По данни на тъжителя престъплението е извършено на пътя между с. Драганово и Д. Оряховица. Изпратеният на мястото полицейски екип е установил, че потърпевшият е влязъл в разговор със случайно застигнал го по пътя мъж. Той му поискал 2 лв. и тъй като тъжителят не разполагал с по-дребни пари извадил банкнота от 50 лв., която непознатият взел и се оттеглил. В близост до мястото полицейските служители установили каруца, с дърва, в която се возели 40-годишния Ж. Л. и 34-годишния И. С. и двамата от с. Драганово. В хода на извършената проверка е изяснено, че двамата са съпричастни към извършеното деяние. Ж. Л. е задържан за срок до 24 часа по ЗМВР. Срещу него е започнато бързо производство.", "date": "2017.09.12", "title": "Спипаха осъждан, задигнал 2 800 лв. от къща в Павликенско"}
{"url": "https://www.24chasa.bg/novini/article/6442331", "text": "„Софийска вода” временно ще прекъсне водоснабдяването в някои части на столицата на 13 септември 2017 г. (сряда). Това съобщиха от пресцентъра на водоснабдителното дружество, предаде \"Фокус\". Във връзка с направа на връзки на улични водопроводи на ул. „Монтевидео“, кв. „Овча купел“ се налага спиране на водоподаването от 9:00 до 21:00 часа на клиентите на „Софийска вода”, живеещи в района на: - ул. „Монтевидео“, ул. „Букет“, ул. „Народен герой“, ул. „Арх. Франк Лойд Райд“, ул. „Маестро Кънев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Народно хоро“, ъгъла с ул. „Иван Радоев“. Във връзка с подмяна на уличен водопровод на ул. 756, кв. „Горна баня“ се налага спиране на водоподаването от 9:00 до 21:00 часа на клиентите на „Софийска вода”, живеещи в района на: - по ул. 757 от ул. „Дон“ до ул. „Гръстниче“; - по ул. 756 от ул. 757 до ул. 755. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. 757№14. Във връзка с монтаж на спирателен кран на ул. „Проф. Боян Каменов\", ж.к. „Студентски град“ се налага спиране на водоподаването от 10:00 до 18:00 часа на клиентите на „Софийска вода”, живеещи в района на: - ул. „Росарио“, ул. „Проф. Георги Брадистилов“, ул. „Проф. Боян Каменов“, ул. „Никола Габровски“, бул. „Доктор Г.М.Димитров“, бул. „Свети Климент Охридски“, ул. „8-ми декември“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Иван Багрянов“, ъгъла с ул. „Проф. Харалампи Попйорданов“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.", "date": "2017.09.12", "title": "Вижте къде спират водата в София утре"}
{"url": "https://www.24chasa.bg/novini/article/6442590", "text": "Хитра жена от Пазарджик натри носовете на телефонни измамници, като ги остави да изговорят целия лимит на телефона си. Потенциалната жертва се досетила каква е целта на обаждането, но на косъм успяла да овладее страха и гнева си и да обърне играта на думи на 180 градуса. Държала мъжа отсреща на линия близо 2 часа, докато разговорът сам не прекъснал - вероятно заради изчерпване на ваучера, предаде  .  Василка А. попаднала в неочакваната ситуация по силата на щастлива случайност. Този ден отишла да види баба си - 79-годишна наивна женица, при която вероятността да \"клъвне\" била много по-голяма. Внучката признава, че първоначално при мисълта с какви изпечени престъпници разговаря, армия от мравки с премръзнали крачета замарширувала по гърба . После в главата се завъртели варианти за реакция. Можех да се обадя в полицията и да съдействам за залавянето на измамниците, но досега не съм чула някой от тези нагли мародери да е осъден ефективно и реших, че не си струва, разказва Василка. Затова и не исках да знаят нищо повече за мен и близките ми - след 24 или 72 часа ще са на свобода и не е ясно какво ще измислят безскрупулните им мозъци. След кратък размисъл избрала най-безопасния начин. Щом вие ми играете театро, и аз влизам в роля, казала си и взела да се прави на неразбрала - ама какво, ама колко, ама къде, ама не може ли... докато връзката се разпаднала и онези повече не звъннали. Стационарният телефон в дома на бабата бил принудително изтръгнат от буксата още на същия ден, а възрастната женица сега взема уроци как се ползва джиесем.", "date": "2017.09.12", "title": "Жена от Пазарджик изигра ало измамници, държа ги два часа на телефона"}
{"url": "https://www.24chasa.bg/novini/article/6442613", "text": "\"Аз, като баща на Сузанита, декларирам пред всички медии и цялата им аудитория, че писанията и коментарите по адрес на моята дъщеря, са абсолютна измислица и търсене на лесна печалба чрез тираж, гледаемост, читаемост, посещаемост, сензация – „сеир” и лесна слава, на гърба на моето дете. За това настоятелно моля да спрат с измислиците по нейн и по адрес на цялото ми семейство и да петнят името ни.\", така започва отвореното писмо на Орхан Мурад по повод клипа на дъщеря му Сузанита. Певецът публикува в социалните мрежи отворено писмо, с което моли да се прекратят обидите и нападките срещу дъщеря му Сузанита.  \"Декларирам, че Сузанита няма силикон в устните. Даже няма и татуировки. Не знам, кой злонамерен човек е измислил и разпространил това. Чудя се на тези, които съвсем удобно и лекомислено вярват, че някой пластичен хирург ще си сложи главата в торбата и ще направи такава интервенция на 14 годишно момиче,а за родител, който би разрешил това, да не говорим. Декларирам, че Сузанита няма да участва в никакви реалита, както видяхте не участва и във ВИП брадър. Гнусни измислици, за да повишат интереса към себе си. Също лесно се тиражира от всички вестници и техните читатели, без да се сеща злословещият и охотно коментиращ народ, че 14 годишно момиче не може да участва в такива формати без родител. Чак и хонорар й бяха измислили. Много долно, неуважаеми колеги. С вас и още няколко медии, ще се видим в съда, за всички тези злини, които ни причинихте. Декларирам, че Клипът, благодарение на който се разбуниха духовете и Сузанита стана най-популярната дъвка на обществото е погрешно разбран, заради нежеланието или невъзможността на много представители на нашето общество, да приемат посланията в клипа, защото за това се иска и интелигентност. Веднъж за винаги настоявам – тъй като клипът отдавна е спрян от ютуб и ние помолихме в нарочни видео-спотове, никой да не го споделя, да се направи разграничение на личния живот на Сузанита и моето семейство от клипа и ролята й в него. Настоявам да ни оставите на мира, за да можем ние родителите и приятелите на Сузанита, да канализираме и насочим в най-правилната посока, интелекта, таланта и известността, която тя волю или не, за добро или не получи. Ще съдя всеки, който си послужи с обидни думи, измислици и тиражиране на неверни неща по отношение на Сузанита и моето семейство. Добре помнете и не забравяйте, че Сузанита е продукт и производно, а не причина, за налагането на тази култура сред младите хора. За това обвинявам цялата политическа система и управлението на страната от 89-та година насам, начело с техните слуги медиите, които загърбвайки всякаква съвест и морал, работят слугински, за опростачването и обезличаването – даже изгонването на нацията. Обръщам се и към всички родители, които злословят и хейтят по социалните мрежи. Мили сънародници, след като не ви е харесала тази роля на Сузанита в клипа й, забранете на вашите деца да го гледат и да слушат песента й. Забранете им да си мислят за нея и за другите им идоли от този жанр, защото не е само Сузанита. Забранете им да мечтаят да са на тяхното място и да подражават на Сузанита и другите, за да може да се учат, да са възпитани, образовани и изградят висока култура. Да посещават опери, театрални постановки, да четат книги и заедно с родителите си, да теглят нацията напред а не назад, както досега. И да се превърнем в една цветуща държава, в която младите хора не пушат и не се друсат от 10 годишни. Целомъдрени са до навършване на пълнолетие. Образовани, високо интелигентни и благоденстващи. Не се убиват за щяло и не щяло по жилищните блокове и нощни заведения, а се обичат, помагат си и живеят в мир и хармония. Пожелавам го на моят народ и моята родина – от все сърце. Покажете среден пръст на дявола – на злото, жестокостта, злобата и завистта, така както Сузанита го направи, но вие не го разбрахте. На мен си пожелавам, нашия народ да спре да е перманентния шаран, който се лови на всякакви целенасочени въдици, за отвличане на общественото внимание от съществените проблеми на родината ни, докато му отмъкват държавата под носа, докато ограбват и пребиват през нощта родителите му ,докато спят и ги третират като матрял. Да спре да се занимава със злобата си, а да излезе по площадите и да измете веднъж завинаги виновниците за неговото унищожение и да си върне държавата и родината. От ОРХАН МУРАД, който е написал и изпял повече от 100 песни за любовта, приятелството и доброто у хората и винаги е бил посланик на добросъседството и уважението между хората и тяхното единение, без оглед на етническа и религиозна принадлежност.\", написа още Мурад в писмото си. ", "date": "2017.09.12", "title": "Орхан Мурад: Настоявам да ни оставите на мира"}
{"url": "https://www.24chasa.bg/novini/article/6442650", "text": "Британският министър на външните работи Борис Джонсън е на път за Карибите, опустошени от урагана Ирма, съобщи Форин офис в акаунта си в Туитър, предаде Франс прес. Пътуването на дипломат номер едно е в разгара на полемиката за усилията на британското правителство да помогне на бедстващите британци на Карибите. Днес в британски издания са публикувани отново разкази на близки на засегнатите от Ирма. Те упрекват властите, че не са организирали евакуация преди връхлитането на урагана. Вчера британското правителство обяви, че е деблокирало 32 милиона паунда (близо 35 милиона евро) за 88 000-те британци от региона и че е изпратило 10 самолета с комплекти за първа помощ, храни и питейна вода. В района са пратени и 700 военни и над 50 полицаи, припомня Франс прес. Общо откараната помощ е над 40 тона, допълва Ройтерс. Тя съдържа и 2608 сглобяеми конструкции, в които могат да бъдат подслонени над 13 000 души, предаде БТА. В британските отвъдморски територии Ирма отне живота на шестима души - пет в Британските Вирджински острови и един в Ангуила, припомня Франс прес. Днес се очаква френският президент Еманюел Макрон да посети френската част на остров Сен Мартен, припомня Ройтерс. В самолета на президента ще има материали и стоки за оказване на помощ за бедстващото население. Холандският крал Вилем-Александър посети вчера холандската част на Сен Мартен и днес планира да лети до други по-малки холандски острови в региона. Вчера френският премиер Едуар Филип каза, че властите изготвят списъци за евакуация на хората, които искат да напуснат Сен Мартен. Приоритет в тях ще имат онези, които са най-уязвими, тоест възрастните, семействата с малки деца и хората с напълно необитаеми домове. Евакуацията ще е по посока на Франция или на Гваделупа. Болницата в Сен Мартен пострада тежко от урагана и там ще бъде открита полева болница, помещаваща се в шатри. Военен кораб, пътуващ към Сен Мартен от Франция, също ще предостави медицински грижи на местното население. Много жителите на щата Флорида, които бяха евакуирани от домовете си заради приближаването на Ирма, планират още днес да започнат да се връщат, въпреки че властите ги посъветваха да не го правят скоро. Масовото завръщане поражда опасения за натоварен пътен трафик в райони, в които авариите на тока заради Ирма може да продължат дни наред. Във Флорида започват и издирвателните операции. Засега не е известна съдбата на островите Флорида Кийс, връхлетени от Ирма, когато беше ураган от 4 степен. Няма комуникации и достъп до тях. В понеделник губернаторът на Флорида Рик Скот прелетя с хеликоптер тази зона и каза, че бурята е била опустошителна. Самолетоносач на американските военноморски сили трябва да пусне котва в Кий Уест, главен град на архипелага Флорида Кийс, за да помогне в издирвателните и спасителните операции. Във Флорида, Джорджия и Южна Каролина Ирма отне живота на 10 души, от които шест са жертвите само във Флорида. На Карибите жертвите са общо 35, припомня АП.", "date": "2017.09.12", "title": "Джонсън и Макрон пътуват към засегнатите от Ирма отвъдморски територии"}
{"url": "https://www.24chasa.bg/novini/article/6442683", "text": "Около 90% от пешеходните пътеки около училищата и детските градини са обновени. Това каза кметът на София Йорданка Фандъкова, която се включи в символичното боядисване на пешеходни пътеки от кръстовището на ул. „Ген. Гурко“ и ул. „Дякон Игнатий“, с което бе даден стартът на кампанията „Убий скоростта, спаси дете“, посветена на безопасността на децата и първия учебен ден, предава „Фокус“. „Възложих да се възстановят и огради, парапети и колчета, там където са повредени през годината“, обясни тя. „Столичната община има задачата да обезопасява зоните и районите особено около училищата и детските градини“, заяви кметът. „Благодаря на „Пътна полиция“, както винаги на 15 септември разчитам на тях, че ще бъдат достатъчно активни, за да можем да насочваме движението“, коментира Йорданка Фандъкова. „Знаем, че движението в София е натоварено, особено на този ден. Надявам се повечето родители и деца да използват градски транспорт или тези, които живеят близо да отидат пеша до училищата. Тези, които са с автомобили трябва да внимават“, посочи тя. „Инициативата „Убий скоростта, спаси дете“ е насочена към всички шофьори и хората, които трябва да имат съзнанието, че по улиците се движат нашите деца. Всяко невнимателно действие може да доведе до инцидент с дете“, заяви кметът. „Да се надяваме, че всички ще си припомнят, че 15 септември е особено рискова дата от гледна точка на движението в града. Децата все още са във ваканционно настроение и не са достатъчно внимателни“, каза още Йорданка Фандъкова.", "date": "2017.09.12", "title": "Фандъкова: 90% от пешеходните пътеки около училищата и градините са обновени"}
{"url": "https://www.24chasa.bg/novini/article/6442675", "text": "На 11 септември със заповед на министъра на здравеопазването д-р Тинка Троева е освободена от длъжността директор на Център „Фонд за лечение на деца“ (ЦФЛД). От днес, 12 септември 2017 г., на длъжността директор на Център „Фонд за лечение на деца“ е назначена д-р Мариета Райкова, съобщиха от пресцентъра на Министерството на здравеопазването. Д-р Мариета Райкова е била в управата на болница \"Св. Иван Рилски\" и е оглавявала Столичната здравноосигурителна каса. По образование е акушер-гинеколог. Мотив за освобождаването на д-р Троева е системно нарушаване на Правилника за дейността и организацията на работата на Фонда, на реда за издаване на формуляр S2, регулярно заобикаляне на ясно разписани процедури, сред които и притеснителната практика да се изискват становища от медицински специалисти, които не фигурират в списъка на утвърдените от министъра външни експерти към ЦФЛД. Сигнал е изпратен до прокуратурата на Република България. Показателен е случаят на дете, нуждаещо се от чернодробна трансплантация. По заявлението ЦФЛД изисква становища от двама външни експерти – детски гастроентеролози. Според едното становище трансплантацията може да се извърши в УБ „Лозенец“, а според второто – трансплантацията трябва да се извърши в чужбина. От страна на ЦФЛД не са изискани становища от външни експерти по трансплантология или от лечебни заведения, осъществяващи чернодробна трансплантация, което е грубо нарушение на Правилника на Фонда. Въпреки това от директора на Фонда е издадена заповед за финансиране на диагностични процедури и консултации в Университетска клиника за детска и юношеска медицина, Хамбург. Въз основа на заповедта НЗОК издава формуляр S2 и детето е хоспитализирано в клиниката. От лечебното заведение информират за влошено здравословно състояние на детето и необходимост от осъществяване на чернодробна трансплантация. Директорът на ЦФЛД издава втора заповед, с която е отпуснато финансово подпомагане за трансплантация на стойност 120 000 евро, а до министъра на здравеопазването е изпратен за подпис формуляр S2. Проверката на МЗ констатира, че до заминаването си детето не е вписано в служебния регистър на Изпълнителната агенция по трансплантация (ИАТ) за лицата, чакащи органна трансплантация, което е задължително според Правилника за дейността на ЦФЛД, а липсата на такова вписване е пречка за допускане на подпомагането. Освен това детето не е насочвано за консултация в България към лечебно заведение, което има разрешение за извършване на чернодробни трансплантации. Според експертите и юристите на МЗ издаването на формуляр S2 от министъра на здравеопазването е незаконосъобразно от правна гледна точка. В становището си, след свикан по случая консилиум, националният консултант по трансплантология проф. Любомир Спасов е категоричен, че трансплантацията може да бъде осъществена в България. След усилията на МЗ детето вече е вписано в служебния регистър на Изпълнителната агенция по трансплантация (ИАТ), а трансплантацията ще се осъществи в Германия, с оглед тежкото състояние и избягването на какъвто и да е риск за живота на пациента.", "date": "2017.09.12", "title": "Д-р Мариета Райкова е новият директор на  Фонда за лечение на деца"}
{"url": "https://www.24chasa.bg/novini/article/6442703", "text": "При отделни въздушни удари на руската военна авиация и самолетите на водената от САЩ международна коалиция срещу „Ислямска държава“ в сирийската провинция Дейр ез-Зор са загинали 28 цивилни, предава AFP. „Въздушен удар на коалицията уби 12 членове на едно семейство, сред които пет деца“, сочат данни на базираната в Лондон Сирийска обсерватория за човешките права, предаде \"Фокус\". При офанзива срещу екстремистите от „Ислямска държава“, руската авиация, подкрепяща силите на Дамаск, е нанесла удари, в резултат на което са загинали 16 цивилни, пет от които деца.", "date": "2017.09.12", "title": "Общо 28 цивилни са загинали при отделни въздушни удари в Сирия"}
{"url": "https://www.24chasa.bg/novini/article/6442701", "text": "Белгийската полиция арестува белгийски тийнейджър, който прерязал гърлото на местен кмет, за да отмъсти за самоубийството на баща си, предадоха световните агенции.  Той бе намерен вчера вечерта с прерязано гърло в местното гробище, за чието поддържане се грижел. Белгийският премиер Шарл Мишел нарече убийството ужасяващо, предаде БТА. Убиецът, който е на 18 години и чието име не се съобщава, се предал сам и казал, че е искал да отмъсти за баща си, самоубил се преди две години, след като изгубил работата си като общински служител в Мускрон.", "date": "2017.09.12", "title": "Тийнейджър заклал белгийския кмет,  мъстял за самоубийството на баща си"}
{"url": "https://www.24chasa.bg/novini/article/6442731", "text": "Турските власти са издали заповед за ареста на 63-ма души, сред които и 45 бивши служители на Агенцията за национално разузнаване, информира ТАСС, цитирана от  По информация на Анадолската агенция издирваните са обвинени в причастност към т. нар. терористична фетулахистка организация (ФЕТО), както властите наричат мрежата от последователи на проповедника Фетхуллах Гюлен. Той е сочен за организатор на неуспешния опит за преврат от лятото на миналата година в Турция. Операцията по тяхното задържане ще се проведе в 21 провинции в страната. След опита за преврат от 2016 г. властите в Анкара предприеха масови чистки в държавната администрация, армията, полицията, образованието, чиято цел беше да бъдат арестувани или уволнени всички, за които се предполага, че са приближени на Гюлен.", "date": "2017.09.12", "title": "Анкара нареди ареста на 45 служители на Агенцията за национално разузнаване"}
{"url": "https://www.24chasa.bg/novini/article/6442733", "text": "Проверих отново бул. „Шипченски проход“ и бул. „Асен Йорданов“. Там работи фирмата „Пътища и съоръжения“, на която ще бъдат наложени санкции заради некачествено положен асфалт. Това каза кметът на София Йорданка Фандъкова, която се включи в символичното боядисване на пешеходни пътеки от кръстовището на ул. „Ген. Гурко“ и ул. „Дякон Игнатий“, с което бе даден стартът на кампанията „Убий скоростта, спаси дете“, посветена на безопасността на децата и първия учебен ден, предаде Агенция „Фокус“. „До този момент няма да им бъдат признати работи на стойност 553 хил. лева“, обясни тя и заяви, че общината няма да плати докато фирмата не положи качествено асфалта. „Санкцията по договор, която ще наложим до този момент е 130 хил. лева“, уточни Йорданка Фандъкова. „Санкциите са сериозни, но ще настоявам фирмата да си свърши работата, за да можем да пуснем движението и там, както бяхме поели ангажимент“, подчерта кметът. „Проверих готовността на бул. „Княз Ал. Дондуков“, за 15 септември ще бъде отворен участъкът от ул. „Сердика“ до ул. „Раковски“ и участъкът от ул. „Кракра“ до бул. „Васил Левски“, посочи Йорданка Фандъкова и уточни, че ще бъде затворен участъкът от ул. „Раковски“ до бул. „Васил Левски“. „Там ще имаме известно облекчаване на движението. Ще трябва да проявим търпение, за да приключим проекта. Срокът, за който получих уверение, че ще могат да се справят, е до края на октомври. Срокът по договора е по-късен“, поясни кметът. „Заради промяната в настилката и заповедта на Министерството на културата се наложи ремонтът да бъде по-дълъг. Надяваме се, че ще можем до известна степен да облекчим движението“, каза още Йорданка Фандъкова.", "date": "2017.09.12", "title": "Фандъкова: 130 хил. лева глоба за фирмата, която ремонтира бул. \"Шипченски проход\""}
{"url": "https://www.24chasa.bg/novini/article/6442747", "text": "Полицаи от Районно управление-Чирпан са задържали 23-годишен мъж след сигнал от пострадала 80-годишна жена от с. Свобода. Това съобщиха от пресцентъра на МВР, предаде \"Фокус\". Вчера тя се е оплакала в районното управление, че предния ден, в дома ѝ проникнал неизвестен, който я блъснал и я съборил на пода. След проведените оперативно-издирвателни действия, полицейските служители са установили извършителя - М. Д./23 г./ от селото. Установено е също, че от 4 до 10 септември той е извършил кражба на 50 лв. от дома на потърпевшата. М. Д. е задържан за срок до 24 часа. Образувано е досъдебно производство.", "date": "2017.09.12", "title": "Задържаха 23-годишен, нападнал възрастна жена в дома й край Стара Загора"}
{"url": "https://www.24chasa.bg/novini/article/6442755", "text": "Тийнейдъжър е с комоцио след нападение в близост до Слънчевата градина в Монтана, съобщиха от полицията. 19-годишното момче е прието вчера в болницата в областния град в безсъзнание и с комоцио. Около 1 часа през нощта в района след площад \"Славейков\" и улица \"Веренишка\" пред къща с №11 в Монтана, младежът е бил ударен по главата, след което се свлякъл на земята. Той бил открит в безпомощно състояние от случайни минувачи и закаран в болницата. Пострадалият е с комоцио и е настанен в хирургичното отделение на МБАЛ Монтана, без опасност за живота. Медиците веднага съобщили на полицията за случая. Разследващите се опитали да разпитат момчето, но то било неадекватно и нямало представа какво се е случило. Униформените на реда изчакват той да се стабилизира, за да бъде разпитан отново. По случая е образувано досъдебно производство в РУ Монтана.", "date": "2017.09.12", "title": "Тийнейдъжър е с комоцио, след като го нападнали в Монтана"}
{"url": "https://www.24chasa.bg/novini/article/6442754", "text": "Ден след като си проправи със сила път през граничния пост и се върна обратно в Украйна, бившият грузински президент Михаил Саакашвили каза, че ще обедини опозицията срещу своя бивш съюзник, украинския президент Петро Порошенко и че планира да води кампания в търсене на подкрепа, предаде БТА. Саакашвили иска да победи Порошенко на следващите избори, обвинявайки президента в отстъпление от предизборните обещания за изкореняване на корупцията и извършване на реформи, направени по време на протестите на Майдана през 2014 г., свалили от власт тогавашния прокремълски лидер. За момента изглежда невероятно Саакашвили, който е учил в Украйна и говори свободно украински език, да дойде на власт. Неговото украинско гражданство, дадено му от Порошенко, когато го направи губернатор на Одеса през 2015 г., му беше отнето. Социологическите допитвания показват, че неговата партия - Движение на новите сили - има малка подкрепа. \"Боря се срещу необузданата корупция, срещу факта, че олигарсите контролират отново изцяло Украйна, срещу факта, че Майданът беше предаден\", каза Саакашвили на пресконференция в Лвов. Саакашвили разделя общественото мнение. Поддръжниците му виждат в негово лице безстрашен кръстоносец срещу корупцията, но критиците му казват, че неговата яростна риторика е почти лишена от същина. Годините на управлението му в Грузия бяха опетнени, според критиците, от неговото монополизиране на властта и от натиска му над съдебната система. Той беше президент на Грузия във времето на катастрофалната петдневна война с Русия през 2008 г. - конфликт, който според критиците на Саакашвили бил резултат от погрешните му сметки. Саакашвили казва, че не се стреми към президентския пост в Украйна, а иска да издигне на него нов, по-млад политик. Но макар вероятно да не представлява заплаха като пряк противник, Саакашвили би могъл да докаже, че може да бъде ефикасно оръжие срещу Порошенко за влиятелни опозиционни фигури като Юлия Тимошенко, която беше заедно с него на границата в неделя. В допитванията Порошенко е след Тимошенко, бивш премиер и лидер на една от най-големите опозиционни партии в Украйна. \"Това е брак по сметка между Тимошенко и Саакашвили, но партиите имат различни интереси\", казва политическият анализатор Володимир Фесенко. \"Тимошенко се опитва да използва тази ситуация с надеждата, че това ще предизвика политическа криза в Украйна и ще доведе до предсрочни избори\", допълва експертът. Отношенията на Саакашвили с Порошенко датират от близо три десетилетия, когато те са били студенти в един и същ университет в Киев и тяхното споделено противопоставяне на Кремъл по-късно ги събра като политици. Но през ноември 2016 г. между тях настъпи остър разрив, година след като Порошенко покани Саакашвили да бъде губернатор на Одеска област и да помогне за прокарването на реформите. Саакашвили впоследствие напусна поста си, обвинявайки Порошенко в насърчаване на корупцията и се превърна в един от неговите най-гръмогласни критици. От кабинета на Порошенко казват, че Саакашвили не е успял да извърши промени като губернатор и че неговото украинско гражданство му е било отнето, защото той написал невярна информация в регистрационния си формуляр. Саакашвили казва, че решението е било политически мотивирано. То го остави де факто без гражданство, тъй като Грузия също го лиши от грузинско гражданство. В неделя вечерта Саакашвили и неговите поддръжници пробиха кордона от граничари, за да се върнат в Украйна от Полша. \"Няма значение кой нарушава държавната граница - онези, които нахлуват от изток или политиците от запад. Те винаги трябва да носят правна отговорност за това\", каза Порошенко вчера в телевизионно обръщение. Президентът каза още, че Саакашвили е трябвало да се обърне към украинските съдилища, за да оспори отнемането на гражданството му. \"Сега въпросът е от компетенциите на правоналагащите органи и те вече започнаха да действат\", каза Порошенко. Саакашвили каза, че ще посети всички области на Украйна, за да \"обедини различните политически сили около общата тема, че ние трябва да имаме демокрация и че не трябва да оставяме олигарсите да господстват\". Откакто Порошенко встъпи в длъжност през 2014 г. процесът на реформи в Украйна върви трудно. Депутатът реформист Мустафа Найем, едно от лицата на протестите на Майдана и член на партията на Порошенко в парламента, пътува със Саакашвили в неделя и обвини властите в Киев, че се опитват да запушат устата на опонентите. \"Ние не искахме такава страна, когато протестирахме на Майдана\", каза той пред репортери. \"Ние искахме една страна, в която опонентите, политическите опоненти, имат правото да говорят каквото поискат\", допълни той. Саакашвили може да бъде арестуван. Полицията вече започна криминално разследване на инцидента в неделя, а главният прокурор Юрий Луценко каза, че онези, които прекосявят границата незаконно, ще бъдат съдени. Киев може да остави на мира Саакашвили, може да го арестува и вероятно да го екстрадира в Грузия. Саакашвили взе властта в Грузия след мирен бунт, известен като Революцията на розите през 2003 г. Сега 49-годишният бивш президент е издирван по обвинения за престъпления в Грузия. Той твърди, че обвиненията са политически мотивирани.", "date": "2017.09.12", "title": "Саакашвили планира да обедини опозицията в Украйна срещу президента"}
{"url": "https://www.24chasa.bg/novini/article/6443164", "text": "Над 200 полета на фалиралата авиокомпания „Ер Берлин“ бяха зачеркнати до вторник на обяд, а близо 8000 пътници трябваше да сторнират полетите си и да потърсят друг начин да стигнат до целта си, след като пилотите на компанията масово не се явиха на работа. „Ер Берлин“ обяви банкрут през август, но гарантира, че ще изпълнява всички полети в програмата си. Неявилите се на работа пилоти са представили бележки, че са болни. Профсъюзите не знаят нищо за готвен протест и обявиха, че нямат общо с него. В Берлин и Дюселдорф още сутринта са отпаднали 20 полета, в Хамбург 12, в Мюнхен – осем. До обяд зачеркнатите полети станаха 200. Колко още няма да се състоят е неизвестно. Тъй като пилотите на „Ер Берлин“ са отдавани под наем и на „Джърман уингс“ и „Юроуингс“, някои полети и на тези компании пострадаха от бойкота. При анулиране на полет, пътниците трябва да настояват за презаверянване на билетите, посъветваха от „Европейската централа за защита на потребителите“. Тъй като \"Ер Берлин\" е във фалит, тя не изплаща вече обезщетения за възникнали разходи. По същата причина не се препоръчва и да се лети с багаж с „Ер Берлин“. Ако куфарът ви се счупи или се загуби, компанията не е длъжна и няма да го изплати. „Ер Берлин“ обяви фалит през август. В момента конкурентни компании наддават за придобиване на самолетите й.", "date": "2017.09.12", "title": "„Ер Берлин“ не лети, 200 пилоти болни"}
{"url": "https://www.24chasa.bg/novini/article/6443161", "text": "Крайната цена на природния газ от октомври ще е с 3-4 процента по-ниска, пресметна председателят на енергийния регулатор КЕВР Иван Иванов, цитиран от  . Той посочи, че от повишаването на една част от нея - тарифата за пренос, най-засегнати ще са топлофикациите, но и те в крайна сметка ще плащат по-малко за синьо гориво. \"Комисията за енергийно и водно регулиране постановява пределната цена на водата, а съответното ВиК дружество решава, дали да я продава по-евтино или не. За качеството ѝ отговаря екологичното министерство\", обясни председателят на комисията Иван Иванов по повод протеста на жители на монтанското дело Георги Дамяново, които обявиха, че спират да плащат на ВИК оператора.", "date": "2017.09.12", "title": "Шефът на КЕВР: Крайната цена на газа от октомври ще е с 3-4% по-ниска"}
{"url": "https://www.24chasa.bg/novini/article/6443179", "text": "Стотици граждани, юристи и близки се поклониха днес пред бившия председател на Върховния касационен съд (ВКС) Иван Григоров в църквата „Св. вмчк. Георги Победоносец“ в София. На 6 септември 2017 г. ни напусна уважаваният юрист Иван Григоров издъхна на 6 септември след боледуване. Той бе председател на Върховния съд от 1992 до 1994 г., председател на ВКС от 2000 до 2007 г., съдия в Конституционния съд и адвокат.", "date": "2017.09.12", "title": "Стотици се поклониха пред бившия шеф на ВКС Иван Григоров (Снимки)"}
{"url": "https://www.24chasa.bg/novini/article/6443238", "text": "Полицията в американския град Темпи, щата Аризона е задържала сина на холивудската звезда Жан-Клод Ван Дам, съобщи сайтът TMZ. Според медията 21-годишният Николас Ван Варенберг е заплашил с нож свой съсед, затворил го е в апартамента му и по-късно е развалил асансьора в жилищната сграда, в която живее, което е било и причината да се потърси помощта на полицията. След пристигането на властите Варенберг е бил задържан. При обиск на апартамента му са открити нож, марихуана, както и принадлежности за употреба на наркотици,  Срещу сина на Ван Дам са повдигнати обвинения в нападение при утежняващи вината обстоятелства, незаконно лишаване от свобода и притежание на марихуана.", "date": "2017.09.12", "title": "Арестуваха сина на Жан-Клод Ван Дам"}
{"url": "https://www.24chasa.bg/novini/article/6443301", "text": "Антикорупционният закон на БСП е консултиран с адвокатска кантора. Това призна членът на ИБ на партията Крум Зарков, който е един от авторите му. Проектът е писан от депутатите юристи, след това го разпратихме до всички членове на Националния съвет, където също има много качествени юристи, а след това беше изпратен изпратен за консултация на кантората “Илиев и партньори”, каза Зарков. Той обясни, че червената група работи с тази кантора от старта на парламента, а зам.-шефката на партията Деница Златева го допълни, че се консултират по юридически теми с адвокат Петър Илиев от времето на 42-ото НС през 2013 г. Той е автор на последните 5-6 жалби на БСП до КС. Бил е адвокат на червения Иван Иванов по делото, което ГЕРБ заведе за депутатските му права, след като през 2013 г. бе назначен и след няколко часа освободен като зам.-министър на МВР в кабинета “Орешарски”. Проектът на БСП е бил представен от соцлидерката Корнелия Нинова пред посланиците от ЕС на работна закуска вчера. Червените са представили вижданията си и са декларирали готовност дебатите да се проведат по-бързо, за да има приет закон още в тази парламентарна сесия. Предстоят индивидуални срещи и с посланици на страните извън ЕС, но Деница Златева не уточни дали сред тях ще са дипломати №1 на САЩ и Русия. Крум Зарков пък обяви, че проектът ще бъде изпратен за становище и на Венецианската комисия.", "date": "2017.09.12", "title": "БСП консултира антикорупционния си закон с адвокатска кантора, Нинова го представи на посланиците от ЕС"}
{"url": "https://www.24chasa.bg/novini/article/6443302", "text": "Българите са склонни да ползват споделено пътуване. Това сочи изследване, свързано с нагласите към интелигентното и споделено придвижване, извършено по поръчка на Министерството на околната среда и водите (МОСВ) и цитирано от БТА. Проучването е направено по повод на Европейската седмица на мобилността, която ще се състои от 16 до 22 септември. Интюрвюирани са 800 души от градове с население над 25 000 души. Форми на споделеното пътуване са съвместно придвижване с автомобил или пеша, с велосипеди, отбелязаха от МОСВ и уточниха, че не подкрепят практики, свързани със сивата икономика, каквато е платформата Юбер, а идеята им е да се популяризират екологични начинания на предвижване. Според проучването 72,4 на сто от респондентите са заявили склонност към споделеното пътуване. Със сигурност биха се включили 28,9 процента, а други 43,5 на сто по-скоро биха участвали. 51 процента са имали опит с подобна практика. Основни предимства на споделеното пътуване за българите са пестенето на средства - 87,1 на сто; намаляването на броя на автомобилите - 56,9 на сто; намаляването на задръстванията - 53,4 на сто; намаляването на вредните емисии - 53,1 на сто. Най-честите предубеждения са опасенията за безопасност - 23,1 на сто; превоз с непознати - 14 на сто. Не харесват идеята 10,4 от интервюираните, други 10,4 на сто се притесняват от зависимостта си от други хора. При проучването за навиците при предвижване в града 42,1 на сто са отговорили, че всеки ден ползват автомобил. С кола до работа се придвижват 41,8 на сто, а в свободното си време - 29,1 на сто. Пеша до работа ходят 17,9 на сто, а в свободното си време - 34,4 на сто. Изследването е направено по повод Европейската седмица на мобилността. Заместник-министърът на околната среда и водите Атанаска Николова посочи, че 25 български общини вече са регистрирани на сайта на европейската кампания. Крайният срок за регистрация е 16 септември. Идеята на кампанията е да предизвика инициативи за промяна в начина на живот на хората, така че да се подобри и качеството на околната среда. Мотото тази година е \"Заедно стигаме по-далеч\".", "date": "2017.09.12", "title": "Българите са склонни да ползват споделено пътуване"}
{"url": "https://www.24chasa.bg/novini/article/6443362", "text": "Окръжният съд в Пазарджик отказа да задържи за постоянно Лазар Влайков и потвърди мярката му за неотклонение \"домашен арест\". Определението е окончателно и  не подлежи на обжалване. Като мотиви от тричленния съдебен състав посочиха, че Влайков не е осъждан, няма опасност да се укрие или да извърши друго престъпление. Самият Влайков отказа коментар по решението на съда. ", "date": "2017.09.12", "title": "Окръжният съд в Пазарджик потвърди домашния арест на Лазар Влайков"}
