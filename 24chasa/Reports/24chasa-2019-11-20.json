{"url": "https://www.24chasa.bg/novini/article/7892949", "text": "Работодателите да плащат не повече от 15 дни болнични в годината е една от идеите за решаване на проблема с фалшивите болнични. Тя бе лансирана от социалния министър Бисер Петков вчера и ще бъде обсъдена в тристранния съвет заедно с всички останали мерки. Предложението дойде ден след като премиерът Бойко Борисов обяви, че няма да се внесе като законова поправка договорката между коалиционните партньори първият ден от болничните да не се плаща нито от работодателя, нито от НОИ. Личният лекар да дава по-малко дни болнични накуп, а не досегашните 14 дни, предвижда друга идея на Петков. “Обсъжда се предложение да се намали този срок, мисля, че и от лекарските среди се изказа подкрепа за до 7 дни”, каза министърът. Този път темата щяла да бъде широко дискутирана и да се намери решение, което да бъде подкрепено от всички, увери той. След като премиерът е заявил, че въпреки решението на коалиционния съвет неплащането на първия ден от болничните няма да влезе в сила, значи ще е така, коментира пък лидерът на НФСБ Валери Симеонов в кулоарите на парламента. “Но няма да се откажем толкова лесно, ще има интересен текст в тази посока, който ще е свързан с контрола”, предупреди той. Не е редно да се правим, че не забелязваме този негативен процес - на фалшиви болнични и злоупотреби, който се развива през годините, не е редно да се правим, че не виждаме огромната корупция, която се разширява сред медицинските среди, отсече той. Симеонов обясни, че избрали точно първият ден от болничните да не се плаща, защото най-често хората си взимали по един ден, който да закачат към почивката. Не първите 3, а първите 5 дни да са за сметка на работодателите, ще предложи пък КТ “Подкрепа” на тристранката, обяви вицепрезидентът на синдиката Йоанис Партениотис на брифинг в парламента след среща с “Воля”. Зам.-шефката на групата Кръстина Таскова обаче заяви, че партията ще продължава да настоява за отпадане на ангажимента на бизнеса да плаща първите 3 дни от болничния и за поемането им изцяло от НОИ. Ивелин Желязков от АИКБ пък предупреди, че очаква работещи мерки за контрол на болничните листове, които в последните години се увеличават, в противен случай щели да напуснат тристранката.", "date": "2019.11.20", "title": "Фирмите да плащат до 15 дни болнични на година, предлага Бисер Петков (Обзор)"}
{"url": "https://www.24chasa.bg/novini/article/7893165", "text": "Бобри ще бъдат пуснати в два района във Великобритания, които разчитат на невероятните им способности като строители на бентове, за да се води борба с наводненията, предаде Франс прес. От Националния тръст за съхранение на историческото и природно наследство на Великобритания оповестиха, че се предвижда евразийски бобри да бъдат пуснати в два района в Южна Англия следващата година. \"Построените от бобри бентове позволяват да се съхрани вода през периоди със сух климат, да се намалят наводненията и да се подобри качеството на водата\", заяви експертът Бен Ърдли, предава БТА. Бобрите са изчезнал вид във Великобритания от 16-и век, тъй като били ловувани за кожата и месото им. Жлезите им отделят секрети, които са използвани за производство на аромати за хранителни продукти. Тези гризачи изграждат хабитат за много видове, от насекоми до дивеч. \"Пускането им в природата ще допринесе ландшафтът да стане по-резистентен към климатичните промени и лошото време\", отбеляза Ърдли. Една двойка бобри ще бъде пусната близо до националния парк Ексмур в Югоизточна Англия, а друга - в покрайнините на националния парк Саут Даунс, близо до южния бряг на Англия.", "date": "2019.11.20", "title": "Бобри изграждат бентове, за да се ограничат щетите от наводненията в Англия"}
{"url": "https://www.24chasa.bg/novini/article/7893187", "text": "Предложих догодина да направим конкурс и за стартъпи и да се превърнат в местни гиганти с подкрепата на Fibank, каза финансистът Емил Хърсев при откриването на конкурса. В категория „Микро и малка фирма“ спечели „Ботрон софтуер солюшънс“, специализирани в разработка на сървъри с голям обем от данни, разработва и методология за нула процента загуба на данни. Наградата връчи издателят на сп. „Форбс\" Йордан Матеев. „Хората смятат, че Форбс пише за големи фирми, но любимата ни тема са малките компании. Обичаме още повече да пишем истории за малките фирми, които са станали големи. Моето пожелание е на всички фирми от тази категория следващата година да са в „Средни и големи компании\". В категория „Средни и големи фирми\" победител е „Антибиотик-Разград\", които произвеждат фармацевтични продукти за хуманно и ветеринарно лечение. Наградата връчи изпълнителният директор на Fibank Чавдар Златев. „ Винаги сме изключително щастливи, когато ставаме свидетели на компании, които са постигнали успех. През последните години ние сме финансирали много техни проекти и пред очите ни те са се развивали. Наградата на публиката беше връчена от издателя на в.“ 24 часа\" Венелина Гочева. Получи я „Димитър Маджаров\", производител на колбаси и млечни продукти. „Когато даваш името си за продуктите, които произвеждаш, това е отговорност, че заставаш с това име зад качеството на тези продукти. Преди няколко години аз не познавах този човек, на 6-и септември отидох в Пловдив, за да се запозная с него. Във фабриката бяхме само аз и той и говорихме за това, което той е направил“, разказа Гочева. По думите й публиката много точно е оценила качеството на това, което предлагат, въпреки че дълго време рекламата на компанията е била само от уста на уста. Аз много се радвам, че той е тук със своята дъщеря, много е важно второто поколение, защото това означава една устойчивост на продукцията, допълни тя. „Благодаря на потребителите, за мен е голяма гордост и съм много развълнуван да получа тази награда\", каза Маджаров. Специалната награда „Най-успешна българка в бизнеса\" получи Татяна Бояджиева, управител на „Гардения 2006“. Фирмата проектира и поддържа паркови и дворни пространства. „Fibank е първата банка, която дава крила на бизнеса да расте“, каза Бояджиева и благодари за наградата. Тя беше връчена от Ваня Манова, мениджър на България и Северна Македония на Мастеркард. Бояджиева получи и допълнителна награда – едноседмично делово пътуване до Южна Африка от Одри Мотупи, която е инициатор на наградата.", "date": "2019.11.20", "title": "За 8-а година Fibank връчи наградите \"Най-добра българска фирма\""}
{"url": "https://www.24chasa.bg/novini/article/7890465", "text": "България получава признание от DipNote, официалния блог на Държавния департамент на САЩ, като съюзник, на който Америка може да разчита, съобщи днес посолството на САЩ у нас. DipNote твърди, че България и САЩ са изградили отношения, които са пример за тесните връзки, които Америка има със съюзниците от НАТО. Блогът хвали България за това, че дава приоритет на военната модернизация и че проактивно е обявила намерение да увеличи разходите си за отбрана до 2 процента от БВП до 2024 г. Помощта, която САЩ са предоставили на България в сферата на сигурността през последните 25 години, възлиза на над 340 милиона долара. САЩ и България работят заедно за подобряване на сигурността в Източна Европа, се казва още в съобщението.", "date": "2019.11.20", "title": "Държавният департамент на САЩ: България е съюзник, на който може да се разчита"}
{"url": "https://www.24chasa.bg/novini/article/7892851", "text": "Валери Симеонов стана зам.-председател на Народното събрание с гласовете на ГЕРБ, патриоти и 20 от БСП. Той бе номиниран от групата на “Обединени патриоти” за мястото на Явор Нотев, който загуби правото да седи в председателството, след като депутатите от “Атака” станаха независими. Симеонов бе избран със 118 “за”, 6 “против” и 6 “Въздържали се”. “Безчестие! Той е един провалил се вицепремиер”, скочи Павел Шопов от “Атака” - единственият с изказване от трибуната по номинацията на лидера на НФСБ. ДПС пък напусна пленарната зала. Изборът на Симеонов е обида към парламентаризма, обясни в кулоарите лидерът Мустафа Карадайъ. “Това е поредното падение на Народното събрание и на депутатите от ГЕРБ и БСП, които извършиха този акт. Кошмарът на майките на деца с увреждания беше възнаграден от ГЕРБ и БСП”, каза той. И допълни, че така “ГЕРБ и БСП се олицетворяват с всичко онова, което символизира това недоразумение в политиката”. С този акт границата на търпимост е прекрачена, той означава пълно отрицание на демократичните постижения, означава да властва национализмът, омразата, разделението, противопоставянето и агресията. Означава нагла провокация към парламентаризма и евро-атлантическите ценности, провокация към цялото общество, изброи Карадайъ. За ГЕРБ задържането на власт било над стабилността и сигурността на държавата. “По-кротко, г-н Карадайъ! БСП няма да бъде заложник във вашата тристранна коалиция - ГЕРБ, ОП, ДПС. Едните управляват официално с ГЕРБ, другите го правите задкулисно. Разберете се вътре помежду си и не прехвърляйте семейните си раздори на нас. Не посягайте на авторитета на БСП”, отвърна остро по-късно във фейсбук Корнелия Нинова. Тя призовава ДПС да покаже, че границата на търпимост е прекрачена, като оттегли подкрепата си за Борисов, с което правителството щяло да падне. Задържането на ГЕРБ се дължи на ДПС, ако стабилността и сигурността на България са ви по-важни, го покажете с действия, не с голи думи, призова соцлидерката. Обичайна практика е, когато парламентарните групи предлагат зам.-председател на НС, да се подкрепя това предложение, обясни шефката на ПГ на ГЕРБ Даниела Дариткова. Напомни, че в много случаи ГЕРБ не са приемали законодателни предложения на “Обединени патриоти”, но когато става въпрос за номинации за отделни длъжности в НС, трайната парламентарна практика била да не се оспорват предложенията. Така, както сме подкрепили кандидатите на ДПС и БСП за зам.-председатели на парламента, така сме гласували и това предложение, обясни Дариткова. Самият Симеонов не се притесни от реакцията на ДПС и “Атака”. Не съм очаквал от ДПС да ме подкрепят, това е един вид и номинация от тяхна страна, обясни той. Писмо до парламентарната шефка Цвета Караянчева с искане изборът на Симеонов да бъде отменен изпратиха от гражданската инициатива “Системата ни убива Всички” и сдружение “Общност Мостове”.", "date": "2019.11.20", "title": "Симеонов зам.-шеф на парламента с помощ и от БСП, ДПС напусна залата (Обзор)"}
{"url": "https://www.24chasa.bg/novini/article/7893344", "text": "Маринела Арабаджиева се размина със смъртта в сряда, след като медици от МВР болница успяха да я стабилизират, научи \"24 часа\" от източници там. Тя е докарана в безсъзнание във вторник вечерта от болницата на затвора. Настанена е в интензивното отделение и състоянието й е стабилизирано след намесата на специалистите. Колабирала заради рязко падане на кръвното. Маринела Арабаджиева е задържана под стража от края на май. Страда от хипертония втора степен. Според близките ѝ има опасност за живота ѝ. На 18 септември Специализираният наказателен съд реши Арабаджиева да бъде освободена под домашен арест, но дни по-късно втората инстанция реши, че ще остане задържана под стража. Заради здравословните проблеми Арабаджиева е в болницата към затвора от началото на юни, когато я екстрадираха от Испания. Лекарите там дали експертно становище, че не могат да се справят със състоянието ѝ. Ветко и Маринела Арабаджиеви, както и синът им Вълчо са обвинени за данъчни престъпления и пране на пари. Бяха арестувани през март в Барселона. Първо докараха мъжа, а след след това съпругата му. През януари изтича 8-месечният срок, в който прокуратурата трябва да внесе делото срещу тях в съда или да ги освободят. Ако бъде внесено в съда, те могат да останат задържани под стража. “Предполагам, че разследването ще приключи скоро. Целта е да ги държат в ареста максимално дълго. Делото е изяснено и нищо не налага задържането им на инат. Това е тормоз”, казва адвокатът на семейството Ина Лулчева. Освен обвиненията на прокуратурата Арабаджиеви са със запор на имущество и пари за 310 млн. лв. от антикорупционната комисия.", "date": "2019.11.20", "title": "Лекари от МВР болница спасиха живота на  Маринела Арабаджиева (Обзор)"}
{"url": "https://www.24chasa.bg/novini/article/7893345", "text": "Поканих Себастиан Курц да дойде в България и да се увери лично как охраняваме външната граница на ЕС. Това написа във фейсбук премиерът Бойко Борисов.  \"В рамките на Конгреса на ЕНП в Загреб двамата се поздравихме за последните изборни победи в двете страни. Подчертах, че Австрия е важна европейска страна и съм уверен, че Себастиан ще успее скоро да формира стабилно правителство\", написа още премиерът. ", "date": "2019.11.20", "title": "Борисов покани Себастиан Курц в България"}
{"url": "https://www.24chasa.bg/novini/article/7893376", "text": "Бени Ганц, основният политически противник на израелския премиер Бенямин Нетаняху, не успя да състави ново израелско правителство. Крайният срок за него да направи това изтича днес в полунощ, предадоха световните агенции. Коалицията \"Синьо и бяло\" на Бени Ганц обаче изпревари изтичането на крайния срок и обяви, че той не се е справил с възложената му от президента Реувен Ривлин мисия. Ганц вече е говорил с президента. Преди Ганц неуспех в преговорите да състави ново правителство претърпя и Нетаняху, който върна на Ривлин връчения му мандат, предава БТА. Срокът за преговори за съставяне на ново правителство е 28 дни, припомня ТАСС. На изборите в Израел през септември - вторите за тази година - нито партията на Нетаняху, нито коалицията на Ганц извоюваха нужното им мнозинство, за да съставят сами правителство и трябва да разчитат на подкрепата на други сили. По-рано днес балансьорът в израелската политика Авигдор Либерман отказа да подкрепи който и да било кандидат за премиер, с което на практика тласна Израел към трети парламентарни избори за по-малко от една година, отбелязва Асошиейтед прес. От утре, 21 ноември, започва предвидения от закона срок от 21 дни, в който всеки от 120-те депутати в Кнесета може да опита да събере подписите на 61 парламентаристи, за да му бъде връчен мандат от президента да се опита да сформира правителство, посочва ТАСС. Ако това не се случи, страната се озовава в нова криза и пред нови избори.", "date": "2019.11.20", "title": "Бени Ганц също не успя да състави ново израелско правителство"}
{"url": "https://www.24chasa.bg/novini/article/7892860", "text": "Търсят се две платформи за почивната база във Велинград и един брой мобилен лифт за басейна там. Отделно ще се купят 3 наклонени подемни платформи на релса и с електрически двигател за сградата на бившия Партиен дом, където след известно време се очаква да се пренесе цялата работа на депутатите. Кога обаче ще стане това, не е ясно. За преместване се говори вече 20 г., но реконструкцията на зала “Света София” започна през 2016 г. Новата пленарна зала трябваше да е готова за старта на българското председателство през 2018 г., но ремонтите продължават и до днес. Очаква се бъде завършена в средата на 2020 г. Близо 19 млн. лв. без ДДС ще бъдат дадени за реконструкция на електрически, отоплителни, вентилационни и климатични инсталации и строително-монтажни работи по фасади и покрив на бившия Партиен дом, става ясно от друга обществена поръчка. Предвид спецификата на обекта било задължително всички строителни дейности да бъдат организирани от един изпълнител.", "date": "2019.11.20", "title": "Слагат платформи за инвалиди в новата сграда на парламента"}
{"url": "https://www.24chasa.bg/novini/article/7892482", "text": "За утре, 21 ноември, от 10.00 ч. е насрочено делото на Мая Манолова за касиране на изборите за кмет на столицата, съобщиха от пресцентъра й. Манолова, председателят на Инициативния комитет, издигнал кандидатурата й - Никола Вапцаров, както и членове на Инициативния комитет и хора от екипа й от кампанията ще присъстват лично на съдебното заседание. На 11 ноември Мая Манолова внесе 14 тома доказателства за манипулиране на изборните резултати, като посочи близо 900 протокола и изборни книжа с установени от екипа й закононарушения и други, компрометиращи вота на гражданите, факти. Делото е № 12751/2019 г. и ще се гледа на съдебно заседание в Административен съд - София-град на ул. \"Вашингтон\" 17.", "date": "2019.11.20", "title": "Утре е делото на Манолова за касиране на изборите за кмет на София"}
{"url": "https://www.24chasa.bg/novini/article/7892481", "text": "Светият престол се присъедини днес към критиките по света към САЩ по повод новата им позиция, че еврейските селища на Западния бряг не нарушават международното право и не са незаконни, предаде ДПА. В комюникето на Ватикана се посочва, че решението на Вашингтон заплашва да подкопае допълнително израелско-палестинския мирен процес, а също и без друго крехката регионална стабилност, предава БТА. Във връзка с това Светият престол \"потвърждава позиция си за \"две държави за два народа\" като единствен начин за постигане на цялостно решение на този вековен конфликт\", се казва в документа. \"Светият престол подкрепя правото на Израел да живее в мир и сигурност в признатите от международната общност граници, както и че същото право има и палестинският народ и то трябва да бъде признато, зачитано и прилагано\", допълва текстът. В понеделник държавният секретар на САЩ Майк Помпейо огласи поврат в дългогодишната американска политика относно израелските селища в окупираните територии. Това бе поредният произраелски ход на президента Доналд Тръмп, след като той реши да бъде преместено в Ерусалим посолството на САЩ и призна претенциите на Израел за суверенитет над Голанските възвишения. На Западния бряг и в Източен Ерусалим има над 200 селища, в които живеят над 600 хиляди израелци. Палестинците желаят тези две територии да бъдат част от тяхната евентуална независима държава, припомни ДПА.", "date": "2019.11.20", "title": "Ватикана критикува САЩ заради еврейските селища на Западния бряг"}
{"url": "https://www.24chasa.bg/novini/article/7892522", "text": "\"Постоянните усилия на Бойко Борисов и българския народ се отплащат. Европейската народна партия смята, че мониторингът над България трябва да бъде вдигнат\". Това написа в Туитър председателят на парламентарната група на ЕНП Манфред Вебер, който днес и утре е част от конгреса на партията в Загреб. \"Искаме председателят на Европарламента да поиска писмено от Европейската комисия да подкрепи излизането на България от мониторинговия механизъм\", пише още Вебер.", "date": "2019.11.20", "title": "Манфред Вебер: Постоянните усилия на Борисов и България се отплащат"}
{"url": "https://www.24chasa.bg/novini/article/7892526", "text": "Министерството на земеделието, храните и горите публикува на сайта си списък с фирмите, които ще трябва да връщат пари за скандалните горски заменки, направени в периода 1 януари 2007 до края на януари 2009 г. „Оценителната комисия приключи своята работа, като от 132 договора в 103 установи неправомерно получена държавна помощ от страна на бенефициери. Тези 103 сделки засягат 478 имота на обща площ малко над 22 хил. дка. Получената в повече стойност от бенефициери се равнява малко над 80 млн. лв.“, допълни още министър Танева. Тя уточни, че днес Министерството е изпратило уведомителни писма до тях.", "date": "2019.11.20", "title": "Вижте кой ще връща над 80 млн. лв. за скандалните горски заменки"}
{"url": "https://www.24chasa.bg/novini/article/7892561", "text": "Руската федерална служба за сигурност (ФСС) - контраразузнаването, е задържала в южната Ростовска област руски военен, заподозрян в шпионаж за Украйна, предаде ТАСС, цитирайки съобщение на пресцентъра на ФСС. Задържаният по подозрение в държавна измяна в град Аксай, Ростовска област, е военнослужещ от Южния военен окръг, съобщи ФСС, предава БТА. \"Според наличните данни (той) е изпълнявал задачи, поставени от главното разузнавателно управление на украинското министерство на отбраната, целенасочено е събирал секретни сведения от военен характер за Въоръжените сили на Русия, изтичането на които зад граница би могло да нанесе вреда на отбранителната способност на държавата\", посочва пресцентърът. Срещу арестувания е заведено дело за престъпление, квалифицирано от руския Наказателен кодекс като \"държавна измяна\".", "date": "2019.11.20", "title": "Москва: Арестувахме руски военен, шпионирал за Украйна"}
{"url": "https://www.24chasa.bg/novini/article/7892530", "text": "Двадесет и три са жертвите на среднощните израелски въздушни удари в Дамаск и неговото предградие. Сред жертвите има 16 чуждестранни бойци, чиято националност засега не се уточнява, предаде Франс прес, като се позова на Сирийския център за наблюдение на правата на човека. Ударите бяха нанесени срещу позиции на сирийския режим и на съюзнически ирански сили. По-рано бе съобщено за 11 убити бойци, от които 7 чужденци. Телевизия \"Ал Хадас\", цитирана от ТАСС, съобщи, че най-малко седем сирийски войници и 16 ирански военни съветници са загинали при въздушните удари. Ракетите поразили няколко армейски позиции в района на Кунейтра, на 40 км от Дамаск, както и военни обекти в столичните предградия Кисуа и Кудсия, на които се намирали иранските съветници. По данни на телевизията една от израелските цели бил щабът на батальона \"Ал Кудс\" на Корпуса на гвардейците на ислямската революция, разположен близо до международното летище в Дамаск, информира БТА. Сирийски военен източник съобщил на електронното издание \"Ал Масдар\", че от 18 изстреляни ракети 11 улучили целите си, а останалите били свалени от наземните средства за ПВО.", "date": "2019.11.20", "title": "23 са жертвите на израелските удари в Сирия, сред които 16 са чужди бойци"}
{"url": "https://www.24chasa.bg/novini/article/7892598", "text": "Американски дипломат, смятан за ключов свидетел в разследването за импийчмънт срещу президента Доналд Тръмп, каза в показанията си пред Конгреса днес, че е работил по украинските въпроси с Руди Джулиани - личния адвокат на Тръмп - \"по нареждане на президента\", предаде Ройтерс. В предварително подготвени писмени бележки Гордън Сандланд, посланик на САЩ в Европейския съюз, каза, че опитите на Джулиани да накара украинския президент Володимир Зеленски да разследва политически съперници на Тръмп, са били \"искане на услуга за услуга - уреждане на посещение в Белия дом\" за украинския президент, предава БТА. Сандланд, който е богат хотелиер и дарител на кампанията на Тръмп, каза още, че държавният секретар Майк Помпейо е бил информиран и \"изцяло е подкрепял\" техните усилия по украинския въпрос. Сандланд бе в очевидно добро настроение и се усмихваше, заемайки мястото си в свидетелския стол в сградата на Конгреса в четвъртия ден от откритите слушания по разследването, посочва Ройтерс. Сандланд беше назначен за посланик от Тръмп, след като даде 1 млн. долара за церемонията по встъпване в длъжност на президента през януари 2017 г. През октомври Тръмп го нарече \"наистина добър човек\", но след като той смени писмените си показания пред разследващите в Камарата на депутатите този месец, президентът каза пред репортери в Белия дом, че \"много слабо познава този господин\". Разследването може да доведе до одобряване от Камарата на официалните обвинения срещу Тръмп, които след това трябва да бъдат изпратени в контролирания от републиканците Сенат. В Сената процедурата преминава в съдебен процес, който ще реши дали президентът да бъде отстранен от длъжност. Малцина са сенаторите републиканци, които отказват да подкрепят президента, отбелязва агенцията. Лидерът на републиканското мнозинство в Сената Мич Макконъл каза вчера, че е \"немислимо\" две трети от сенаторите да гласуват за осъждане (т.е. за импийчмънт) на Тръмп по това обвинение, по което се води разследването.", "date": "2019.11.20", "title": "Дипломат от САЩ: Изпълнявах президентски заповеди с адвоката на Тръмп по въпросите за Украйна"}
{"url": "https://www.24chasa.bg/novini/article/7892600", "text": "Президентът на Украйна Володимир Зеленски искрено иска да подобри ситуацията в Донбас. Това заяви руският президент Владимир Путин, като същевременно изрази опасенията си, че определени неправилни действия от страна на Киев могат да доведат до задънена улица. По време на пленарното заседание на инвестиционния форум „Русия зове“ в Москва Владимир Путин определи като неприемливи и контрапродуктивни призивите за преразглеждане на минските споразумения и на закона за особения статут на Донбас: „Все по-често звучат тези, че минските споразумения трябва да бъдат преразгледани. Това е първото. Второ, че приетият от парламента на страната закон за особения статут на Донбас трябва да бъде заменен от някакъв друг закон. Президентът Зеленски каза, че това навярно може да се направи, но не знае как. Как трябва да оценяваме такива заявления?“ Владимир Путин подчерта, че приетият от Върховната Рада закон за особения статут на Донбас е бил съгласуван с Донецката и Луганската народна република и добави: „Никакви други закони, които не са съгласувани с Донецката и Луганската народна република, няма да работят. Те само ще доведат ситуацията до задънена улица“, цитиран от  В понеделник от Кремъл официално потвърдиха предстоящата на 9 декември в Париж среща между лидерите на Русия, Украйна, Германия и Франция. Същия ден Русия върна на Украйна задържаните миналия ноември в близост до Керченския проток три военни кораба. Преди това украинската армия и опълченците се изтеглиха с военната си техника от линията на съприкосновение в района на селищата Станица Луганская, Золотое и Петровское.", "date": "2019.11.20", "title": "Путин смята, че Зеленски искрено иска да подобри ситуацията в Донбас"}
{"url": "https://www.24chasa.bg/novini/article/7892617", "text": "Българската агенция по безопасност на храните (БАБХ) взе извънредно 300 проби от готови за консумация храни за наличие на листерия моноцитогенес, съобщиха от институцията. Пробите са взети от три групи продукти, в които е най-вероятно развитието на бактерията: месни сурово-сушени продукти - 143 проби, сирена с кратък период на зреене - 78 проби и пушени, веяни и мариновани рибни продукти 79 - проби. Продуктите са с произход България, Европейски съюз и трети страни. Установени са две несъответствия, за които са предприети всички необходими действия за изтегляне от пазара на засегнатите храни и за предотвратяване на нови случаи на замърсяване. В единия случай бактерията е открита в пушена скумрия на шайби, произведена в България, а във втория в домашен свински суджук, също българско производство. Извънредните проверки са проведени по инициатива на БАБХ във връзка с установени случаи на листерия в храни в кратък период от време. Агенцията провежда регулярен мониторинг на храните, пуснати на пазара, с цел проверка на ефективността на прилаганите от производителите и търговците мерки за осигуряване спазването на микробиологичните критерии. В случай на констатирани несъответствия незабавно се предприемат всички законови мерки за гарантиране на максимална защитата на здравето на потребителите.", "date": "2019.11.20", "title": "БАБХ провери готови за консумация храни за наличие на листерия"}
{"url": "https://www.24chasa.bg/novini/article/7892666", "text": "Председателят на Комисията по здравеопазването д-р Даниела Дариткова се срещна с председателя на Комисията по здравеопазване на Германския Бундестаг Ервин Рюдел и ръководена от него парламентарна делегация Председателят на Комисията по здравеопазването запозна германските гости с начина на функциониране на здравноосигурителната система в България. Тя отбеляза, че основен приоритет на законодателната дейност в момента е приемането на бюджетните закони. Д-р Даниела Дариткова подчерта пред своите колеги, че амбицията е да се развива профилактиката и промоцията на здравето. Тя представи и проекта за реализиране на социално-здравни грижи. Председателят на Комисията по здравеопазване на Германския Бундестаг Ервин Рюдел предложи да се задълбочи сътрудничеството по отношение на законодателни инициативи в областта на здравеопазването. След проведените срещи в София германските гости споделиха мнението, че подготовката на специалисти в България е на много добро ниво и съвместни инициативи в тази сфера, особено насочени към млади хора за обмен на знания, ще бъдат много полезни. Общо бе мнението, че проблемът с кадрите е сериозен и в двете страни. Като приоритет бе посочена превенцията на болестите. Ервин Рюдел отбеляза, че в Германия се работи за приемането на закон, който да я регламентира и модернизира. Целта по думите му е да бъдат използвани и модерни средства като различни мобилни приложения, които могат да промотират здравословния начин на живот. Председателят на Комисията по здравеопазването запозна гостите с конкретни проекти в здравеопазването, които се реализират с европейски средства.", "date": "2019.11.20", "title": "Ервин Рюдел пред Дариткова: Мобилни приложения да промотират здравословния начин на живот"}
{"url": "https://www.24chasa.bg/novini/article/7892680", "text": "Премиерът Шиндзо Абе постави рекорд днес, като стана най-дълго управлявалия политически лидер в историята на Япония. Той отбеляза 2887-ия си ден като премиер на страната, изпреварвайки Таро Кацура - политик от началото на 20-и век, предаде Асошиейтед прес. Абе обаче все още не е постигнал една от главните си цели - да промени пацифистката конституция на Япония. \"Ден след ден полагам усилия за осъществяването на политическите ангажименти, които съм поел, и именно затова съм тук да отбележа този ден, каза Абе пред репортери в столицата, цитиран от БТА. След разочароващия си кратък първи мандат през 2006-2007 г. Абе стана отново премиер през 2012 г. и оттогава досега успя да укрепи отбранителната роля на въоръжените сили, но все още не е успял да промени конституцията, за да може страната да има пълноценна армия. Абе и неговите дясноориентирани поддръжници отдавна смятат за отживяла времето си конституцията, отричаща войната, която бе наложена от САЩ след разгрома на Япония през Втората световна война и унизителната американска окупация. Сега той се надява да успее да прокара съответната конституционна поправка, преди да изтече третият му мандат през септември 2021 г. Пречка пред неговите усилия е липсата на подкрепа сред обществото, което е загрижено повече за икономиката и социалната сигурност. Абе се нуждае от мнозинство от две трети в двете камари на парламента плюс мнозинство в национален референдум, за да направи каквато и да е промяна в конституцията, посочва АП.", "date": "2019.11.20", "title": "Шиндзо Абе е най-дълго управлявалият политически лидер на Япония"}
{"url": "https://www.24chasa.bg/novini/article/7892423", "text": "Тежка двустранна хеморагична пневмония (двустранни масивни кръвоизливи в белите дробове) е окончателната причина, довела до смъртта на 3-годишния Алекс, който почина в четвъртък вечерта и за който сега тече проверка, тъй като родителите обвиняват лекарите в педиатрията за забавяне в приема и съответно в лечението на детето. Това показват до момента резултатите от предварителен доклад от извършваната проверка на дейността на трите лечебни заведения, през които е преминало детето преди да почине  - Специализираната детска болница „Проф. д-р Иван Митев“, УБ „Лозенец“ и УМБАЛСМ „Н. И. Пирогов“. Проверката бе назначена от здравния министър Кирил Ананиев в петък и трябваше да приключи днес, но има още работа по случая. В хода на проверката е изискана и обработена цялата налична медицинска документация както от болниците, така и от личния лекар на детето, взети са предвид и становищата на лекарите, участвали в диагностично-лечебния процес, съобщиха от здравното министерство На база на извършената аутопсия причината за смъртта е изяснена – тежка двустранна хеморагична пневмония (двустранни масивни кръвоизливи в белите дробове). Пневмонията е причинена от вирусна инфекция, заради която са възникнали и допълнителни усложнения - тежки двустранни кръвоизливи в надбъбречните жлези. Към момента не са готови всички резултати от хистологичните изследвания, които се очакват до седмица. С цел пълно проучване на случая е възложено провеждането на три независими експертизи – от специалист по инфекциозни заболявания, детски пулмолог и вирусолог. На база резултатите от проверката, заключенията на експертите и аутопсията, ще бъдат изготвени 4 констативни протокола и окончателен доклад. Докладът ще бъде изпратен на министъра на здравеопазването до края на следващата седмица. По-рано днес министърът на здравеопазването Кирил Ананиев проведе среща с директорите на трите лечебни заведения – СБАЛДБ „Проф. д-р Иван Митев“, УБ „Лозенец“ и УМБАЛСМ „Н. И. Пирогов“. Към момента и тримата директори са временно отстранени от длъжност до приключване на процесуално-следствените действия по случая. По разпореждане на министър Ананиев временно отстранена е и приелата детето в Педиатрията д-р Елена Георгиева. Сезирана е и Комисията по професионална етика към съответната Районна колегия, която следи за спазване на професионалните медицински и морално-етични въпроси, свързани с упражняването на професията.", "date": "2019.11.20", "title": "Потвърдено: Тежка пневмония е причина за смъртта на малкия Алекс"}
{"url": "https://www.24chasa.bg/novini/article/7892703", "text": "Компанията за киберсигурност Checkmarx обяви, че е открила уязивмости в сигурността на няколко устройства с Android. Те са в сериите Pixel на Google и Galaxy на Samsung, съобщава онлайн изданието ZDNet. Уязвимостите използва слабости в Google Assistant и Samsung Bixby. Оказва се, че през тях е възможно хакери да подават команди към устройствата и да ги карат да правят снимки и видеоклипове без знанието на потребителите. Също така има и възможност за проследяване на местоположението им чрез GPS. Уязвимостите използват метода за даване на достъп на приложенията до различни функции в телефона, пише  . Практически той може да се използва от много различни приложения, които да залъгват гласовите асистенти, че към тях е била подадена гласова команда. При това има и възможност следите да се изтриват. Google коментира, че проблемът е отстранен още през юли 2019 г. Още тогава са изпратени софтеурни ъпдейти през Play Store, както и до всички партньори на компанията. Samsung също коментира, че е била уведомена от Google за проблема и е изпратила ъпдейти до всички засегнати модели.", "date": "2019.11.20", "title": "Бъг в Android кара устройствата да записват видео и снимки тайно"}
{"url": "https://www.24chasa.bg/novini/article/7892748", "text": "Министър-председателят Бойко Борисов се срещна с бившия премиер на Италия Силвио Берлускони в Хърватия.                                                                                                                                                                                                                                                                                                                                ", "date": "2019.11.20", "title": "Бойко Борисов се срещна със Силвио Берлускони (Видео)"}
{"url": "https://www.24chasa.bg/novini/article/7892787", "text": "Председателят на Нова партия Зоран Живкович призова президента на Сърбия Александър Вучич да подаде оставка, защото е хронично болен, съобщи белградската агенция \"Бета\". \"Ако сам за себе си казва, че е хронично болен, аз преди всичко заради неговото здраве и щастие, както и за политиката и здравето на цяла Сърбия призовавам Вучич да подаде оставка и да се посвети на лечение и на своето здраве, а Сърбия може да избере нов президент\", заяви Живкович пред журналисти в парламента на Сърбия. Той каза, че новият президент трябва да бъде избран, както и новият състав на парламента, след приемането на закон, който Живкович предлага и който предвижда задължителен лекарски преглед за всички кандидати за депутати, общински съветници и министри, за президента и премиера, пише БТА.", "date": "2019.11.20", "title": "Лидер на сръбска партия поиска от Вучич да подаде оставка, защото е хронично болен"}
{"url": "https://www.24chasa.bg/novini/article/7892785", "text": "Туск е голям приятел на България, помните как изнесе слово на български език. Добър приятел ми е, той е много твърд човек. Доналд ще бъде твърд председател, точно какъвто ни трябва в този момент. Той е лидер на партия, бил е премиер, познава Балканите, познава Централна и Източна Европа. Жозеф Дол го обичам като баща като брат, той е изключителен човек, но мисля, че Доналд ще бъде по-твърд. Това каза премиерът Бойко Борисов, който е в Хърватия Ново ръководство на Европейската народна партия (ЕНП) се очаква да бъде избрано на започващия днес конгрес в хърватската столица Загреб. Единственият кандидат за наследник на френския политик Жозеф Дол на поста председател на ЕНП е досегашният шеф на Европейския съвет - полякът Доналд Туск. \"Виктор Орбан е добър приятел на България, 15 години сме заедно и сме приятели, но за някои свои решения си получи съдбата. Той е антикомунист в душата си\", каза Борисов. На въпрос дали Мария Габриел ще заеме мястото на Доналд Туск след избирането му премиерът отговори: Не обичам да говоря предварително \"51 млн. сме отпуснали за българските пенсионери, направили сме ги така че да си ги вземат за празниците. Не бива да се подценява държавата, защото е работила много. В България двойно сме повишили заплатите в последните години, не ги отчитаме тия работи.\", каза още Борисов.  \"И днес следователите са влезли, взели са записи, разпитали са родителите, свидетели, рецепти документи. Родителите са снимали в какво състояние е детето, дълги записи. Те са снимали как се държат секретарките на шефовете на болниците и съм потресен, затова са ми толкова резки решенията\", каза Борисов за  . ", "date": "2019.11.20", "title": "Борисов за починалото дете: Снимано е как се държат секретарките в болниците, потресен съм (Видео)"}
{"url": "https://www.24chasa.bg/novini/article/7891692", "text": "\"Номинацията ми като зам.-председател на ЕНП е признание. Признание за опит, който е трупан с много действия, много диалози, много действия с конкретни ползи за Европа, ЕНП и за бизнеса\", каза Мария Габриел малко преди официалното откриване на конгреса на Европейската народна партия днес в Загреб. Тя намира кандидарурата си за поста и като отговорност. \"Искаме да видим Европа, която носи сигурност за своите граждани и Европа, която дава ценностен отговор за цифровата трансформация. Затова кючът е образование, иновации и изследвания за да остане Европа лидер. Това ще правя през следващата година\", добави още Габриел. \"По-малко думи повече действия. Това за мен символизира Доналд Туск\", каза българския еврокомисар, като му пожела успешен мандат като председател на ЕНП. Тя изрази чувство на задоволство относно кандидатурата на Доналд Туск като бъдещ лидер на ЕНП. \"Той е истински лидер, който през целия си път е показвал, че е убеден европеец. Имаме нужда от лидер, който знае как функционира Европа и знае, че Европа е изправена пред много трудности. Трудностите не са само политически, но и икономически\", каза Мария Габриел и добави, че ЕС се бори с глобални проблеми от глобалното затопляне до цифровизацията. ", "date": "2019.11.20", "title": "Мария Габриел: Номинацията ми като зам.-председател на ЕНП е признание и отговорност (СНИМКИ)"}
{"url": "https://www.24chasa.bg/novini/article/7891799", "text": "Генералният секретар на НАТО Йенс Столтенберг потвърди, че алиансът ще превъоръжи системата си за далечно радиолокационно откриване и управление (AWACS). По неговите думи предстои алиансът да подпише договор за доставка на летателни средства на стойност един милиард долара. Системата AWACS служи за наблюдение на въздушното пространство и се използва в отбрана и нападение. НАТО разполага с десетки самолети, произведени през миналия век и снабдени с радари с голямо покритие, осигуряващи работата на системата, предава БТА. Столтенберг съобщи, че днес външните министри от алианса ще се запознаят с предложението на Германия за съставянето на група за обсъждане на стратегически въпроси. Според европейски медии целта със създаването на подобна група би била да се реагира на критиките на френския президент Еманюел Макрон за работата на пакта. Германското предложение има стойност, целта е да се прецени как можем да укрепим НАТО като място за решаване на предизвикателствата, пред които сме изправени, посочи генералният секретар. По неговите думи е много важно, когато има поводи за тревога, съюзниците да могат да ги обсъждат. В повечето време постигаме съгласие и приемаме решения, а понякога имаме разногласия, посочи Столтенберг. Трябва да преодолеем различията, много е важно за Европа и Северна Америка да останат единни, добави той преди началото на днешната министерска среща.", "date": "2019.11.20", "title": "НАТО превъоръжава системата за наблюдение на  въздушното пространство"}
{"url": "https://www.24chasa.bg/novini/article/7891798", "text": "Броят на убитите при терористични нападения по света е спаднал с 15,2 процента миналата година спрямо предходната 2017 г., с общо 15 952 убити, се казва в Глобалния индекс на тероризма, който бе публикуван днес от Института за икономика и мир, предаде Франс прес, цитирана от БТА. По липса на общоприета дефиниция в международната общност, изследователите от института не уточняват какво разбират под терористична проява. Броят на регистрираните в доклада убити бележи спад за четвърта поредна година след пика си през 2014 г., уточнява намиращият се в Сидни австралийски мозъчен тръст, който използва данни от Университета на Мериленд, САЩ. В базата данни на университета терористичните нападения се дефинират като \"прояви на недържавни актьори, включващи незаконна употреба или заплаха от незаконна употреба на сила или на насилие за постигане на политически, икономически, религиозни или социални цели чрез страх, принуда или сплашване\". В Европа броят на убитите при терористични прояви е спаднал за втора поредна година - от над 200 през 2017 г. на 62 през 2018 г. \"Разпадането на групировката \"Ислямска държава\" в Сирия и Ирак бе усетено в Европа, където нито един смъртен случай не бе приписан на ИД през 2018 г., въпреки че 16 души умряха от ръката на екстремисти, които бяха вдъхновена от джихадистката й идеология\", пишат авторите на доклада. През 2018 г., както и през 2017 г., Афганистан е най-пострадалата от тероризма страна с 1443 нападения и най-малко 7349 убити. Следват Ирак (1131 нападения, 1054 убити), Нигерия (562 нападения, 2040 убити) и Сирия (131 нападения, 662 убити). Талибаните са задминали ИД и вече са най-смъртоносната терористична групировка в света със 71 процента повече причинени жертви. Талибаните са убили 38 процента от всички жертви на терористични прояви през 2018 г., се казва в доклада. Спадът на ИД пък продължава за втора поредна година. \"Броят на приписаните на тази групировка убити е спаднал с 69 процента през 2018 г., а броят на нападенията - с 63 процента. По някои оценки ИД вече разполага само с 18 000 бойци в Сирия и Ирак спрямо над 70 000 през 2014 г.\", пишат авторите на доклада. Те отчитат голямо засилване на крайнодесния тероризъм, особено в Западна Европа, Северна Америка и Океания. Броят на свързаните с него инциденти се е увеличил с 320 процента за последните пет години. \"Въпреки че броят на убитите е на най-ниското си равнище от 2013 г., тероризмът остава първостепенна световна заплаха. Той остава широкоразпространено явление в 67 страни, където има най-малко един убит, и 19 страни с над 100 убити\", пишат в заключение авторите на доклада.", "date": "2019.11.20", "title": "Регистрираха спад на броя на жертвите при терористични атаки през 2018 г."}
{"url": "https://www.24chasa.bg/novini/article/7888343", "text": "В непочтена схема, измислена от български бизнесмен, попада германски гигант в автомобилната индустрия. Стига се дотам, че чуждата компания е принудена да забави своята инвестиция и да премести бъдещия си завод за производство на кабели. Скандалната история около “Леони” стана особено актуална по време на предизборните битки за бъдещето на един от градовете с висока безработица - по данни на националната статистика от март тя е 8% в област Плевен, а в града е 5,4 на сто на фона на под 4% средно за България. Източници от новата кметска администрация коментират, че всичко около бъдещия завод ще бъде внимателно наблюдавано заради опасения от евентуален международен скандал. Стъпването на немската компания у нас с ново производство на кабели за автомобилната индустрия беше шумно обявено през есента на 2018-а. Инвестицията на най-големия производител в Европа и четвърти в света на електрически системи, кабели и други компоненти за автомобили, е на стойност 32 млн. евро. Планирано е 16 млн. евро да бъдат вложени в самата сграда и още 16 млн. евро в оборудване. Очакванията тогава са новата производствена база да заработи до края на 2018-а, а целта е да се отворят между 2000 и 2500 нови работни места в региона. Предвидено е заводът да достигне пълния си капацитет до края на 2020 г. Площта му е 28 120 кв. м, от които около 14 000 са за производствени мощности. Това, което остава малко известно публично и се говори в професионалните среди, е, че “Леони” е била на крачка да се откаже от инвестицията си поради некоректно отношение на българска компания. Германският концерн се спира на площадка за новия си завод близо до Плевен след едногодишни преговори и проучвания. Избрана е площадката на бившия циментов завод, към този момент собственост на швейцарската фирма “Холсим”. През 2011 г. вследствие на трудната икономическа ситуация в циментовия бизнес фирмата затвори предприятието. “Холсим” го придоби през 2003 г. от гръцката “Титан цимент”, която през 2000 г. приватизира тогавашния “Плевенски цимент” за 8,5 млн. долара. Съвкупността от терени с обща площ от 165 хил. кв. метра, от които 42 хил. са постройки, е на входа на Плевен от София и предоставя всичко необходимо за реализиране на завода за кабели за автомобилната промишленост – близост до града, достъп в четири посоки, инфраструктура. “Леони” оповестява своите намерения за бизнес с желанието чрез почтен и прозрачен търг да избере най-добрия строител за завода си. След одобрение на локацията “Леони” пристъпва към търга за инвеститор и строител, който да изгради завода и да го предостави дългосрочно под наем. Желаещи не липсват. И няма как да не е така - при нулеви лихви при депозитите един дългосрочен договор за наем с първокласен платец като германската компания е апетитна сделка. Тук внезапно българският бизнесмен Филип Пашов решава да приложи смущаваща схема на германците и всички евентуални строители на завода. Идеята очевидно е била мачът да бъде решен, преди да е започнал Пашов чрез фонда “Бългериън пропърти дивелопмънтс” ( ) купува площадката за бъдещия завод от “Холсим”, преди да се е състоял търгът. Така поставя “Леони” в ситуация да разчита само на един реален кандидат за строителство, тъй като се разбира, че новият собственик на земята няма да позволи на друг конкурент да строи. Времето обаче притиска автомобилния гигант, който има поети ангажименти да започне производство от определена дата. А строителството на завода още дори не е започнало. Идеална ситуация за шантаж. Схемата на българския бизнесмен обаче получава неочакван отговор Вместо да се остави да бъде изнудвана, немската компания заявява, че при тези обстоятелства се отказва от локацията за новия си завод и ще търси алтернатива. В крайна сметка се спира на противоположния край на града, в базата на единия от кандидатите в търга за строителство на новия автомобилен завод - “Хоризонт-Иванов” ЕООД. Решението изглежда компромисно, тъй като бъдещият завод се настанява във вече съществуващи халета, където трябва да се прави внушителен ремонти и да се строят нови сгради. Чуждестранният инвеститор се отказва на практика от оригиналната идея да се построи фабрика с конкретни параметри, съобразени изцяло с организацията на производството. “24 часа” потърси за коментар представител на “Леони”. Управителят Елица Цанева заяви, че не е запозната с казуса и не може да коментира. Същото отговориха и от Българо-германската индустриално-търговска камара - “Леони” не са се обръщали към тях по проблема. “Официалната церемония за “първа копка” на нашия завод в Плевен потвърждава стратегията за разширение на “Леони” в Източна Европа. Това е радостно събитие както за България, така и за нашата компания. Тук намерихме надеждни партньори и сме уверени, че ще изградим устойчив бизнес във вашата страна. Част от нашата мисия в региона ще бъде не само да сме полезни икономически, но и активно да допринесем за социалния му живот”. Това казва Ралф Маус, директор оперативни дейности и производство в “Леони” на 27 септември 2018 г. На церемонията до него тогава са вицепремиерът Томислав Дончев, министърът на икономиката Емил Караниколов, кметът на Плевен Георг Спартански, зам.-министри, депутати. В крайна сметка Филип Пашов и партньорът му остават с празни ръце и получават “добро” име на кандидат-инвеститор. Порочният процес е поставил под риск реализирането на сериозната инвестиция в Плевен. Инвестиция, от която градът определено има нужда. Освен лошия вкус от цялата тази история остава и един отворен въпрос - как щяха да бъдат обезщетени гражданите, ако немският инвеститор се беше отказал и беше сменил не просто локацията в Плевен, а градът или държавата. И какъв сигнал получава чуждият инвеститор за това как се прави бизнес в България? Филип Пашов е роден на 25 ноември 1975 г. в Украйна. От октомври 2004 г. до днес е директор на дружествата от групата на фонда “Бългериън пропърти дивелопмънтс” (БПД). От април 2003 до май 2004 г. е член на Съвета на директорите на Българска фондова борса -София. От октомври 1999 г. до април 2003 г. е работил като финансов анализатор в UBS Лондон. Пашов напълно се вписва в т.нар. юпита - добре образовани хора, работили в Западна Европа, а след това развиващи бизнес в България. БПД е компания за недвижими имоти и бе листвана на AIM - алтернативния пазар на Лондонската фондова борса. Дружеството притежава и управлява имоти с обща отдаваема площ над 60 хил. кв. м и проекти за развитие за около 400 000 кв. м. Историята в Плевен не е първият скандал покрай Филип Пашов и БПД. През 2006 г. той става партньор с “Феърплей” - друг голям фонд за имоти. Двете компании съвместно купуват терен и изграждат логистичен парк във Варна, а след това имат подобни проекти във Видин, Сандански, Плевен. През 2010 г. обаче има разрив, при който дори се стига до съд. Спорът е свързан с проекта във Варна, наречен “Варна лоджистикс”. След серия от предложения между двете компании за изкупуване на дела на другата в проекта, се стига до извънсъдебно споразумение и партньорството по всички проекти е прекратено. Пред “Капитал” тогава Марио Захариев - изпълнителен директор на “Феърплей”, определя партньорството си с БПД като най-голямата грешка, която е допускал, а равносметката му от общите проекти е загуба на около 7 млн. евро. След започване на икономическата криза през 2009 г. фондът БПД беше изкупен от милиардера Джо Люис, собственик на футболния клуб “Тотнъм”, чрез компанията “Тависток”. Джон Люис свали БПД от борсата, но запази управленския екип. През последните години Филип Пашов направи няколко сделки с имоти на фонда. Продаден бе терен до летище София до склада на ТНТ на “Екуинокс” - оператор на дейта център. 92 500 кв. м терен на околовръстния път на София бяха продадени на компания на бизнесмена Цоло Вутов. БПД купи бившия мотел “Божур” с идеята там да се прави логистичен център. Мнозина брокери определят двете сделки като странни. Те недоумяват защо е продаден терен в източната част на околовръстното между двете магистрали и се купува имот в Божурище, където да се развива логистика. Още повече че в индустриалната зона там има два проекта, които са по-големи като разгърната застроена площ. След това БПД купува бившия циментов завод в Плевен от “Холсим”. Първоначално сделката изглежда не особено доходоносна, но впоследствие се оказва, че там “Леони” има намерение да строи завода си. БПД построява фармацевтичен склад по поръчка на “Фьоникс Фарма” на площ около 3000 кв. м. Обектът е на околовръстното шосе в района на с. Кривина. Друг проект е логистичен център пак на околовръстното шосе върху 9000 кв. м разгърната застроена площ. Половината е отдаден на DSV, a другата част на нововъзникналата логистична фирма Digest Logisitcs. БПД в момента има портфейл от имоти, който включва логистичните паркове София Изток, Варна, Русе, и Плевен, мотел “Божур”, терени в Бургас, Сандански, Банско. Като най-атрактивен се оценява имот от 90 000 дка на бившия винзавод в столичния кв. “Хладилника”. Имотът е с излаз на ул. “Филип Кутев”. По непотвърдена информация Пашов търси купувач за този имот, който след това да го обезщети с част от бъдещия проект или с част от терена на винзавода.", "date": "2019.11.20", "title": "Немски автогигант попада в непочтена схема на роден бизнесмен в Плевен и мести площадката на бъдещ завод"}
{"url": "https://www.24chasa.bg/novini/article/7891731", "text": "След одобрено от съда споразумение, постигнато с Районна прокуратура – Велико Търново, осъдиха мъж за държане на наркотици, съобщиха от Апелативната прокуратура. На обвиняемия е наложено наказание шест месеца лишаване от свобода, чието изпълнение е отложено за срок от три години. През първата една година на изпитателния срок е наложена и пробационна мярка – задължителна регистрация по настоящ адрес с периодичност два пъти седмично. В. С. се призна за виновен за това, че на 03.11.2019 г., в гр. Велико Търново без надлежно разрешително по Закона за контрол върху наркотичните вещества и прекурсорите, държал високорисково наркотично вещество - 7,644 грама коноп /марихуана/ със съдържание на активно действащ компонент тетрахидроканабинол 11,3 % на стойност 45,86 лева – престъпление по чл. 354а, ал. 3 от НК. Споразумението има последици на влязла в сила присъда.", "date": "2019.11.20", "title": "Великотърновец, хванат с трева, се споразумя за 6 месеца условно наказание"}
{"url": "https://www.24chasa.bg/novini/article/7891925", "text": "В Окръжния съд в Добрич започна дело срещу подсъдим за данъчно престъпление. Мъжът е обвинен за това, че в качеството си на представляващ фирма, със седалище и адрес на управление в Добрич, е избегнал установяването и плащането на данъчни задължения по ЗДДС в особено големи размери - 32 552.57 лева. Прокуратурата твърди, че подсъдимият е потвърдил неистина в справки декларации по ЗДДС, използвал документи с невярно съдържание при водене на счетоводството и при представяне на информация пред органа по приходите - ТД на НАП-Варна, офис – Добрич, и приспадал неследващ се данъчен кредит. Според обвинението деянието било извършено в периода от 1 юни 2015 г. до 30 септември 2016 г., при условията на продължавано престъпление. Съдът допусна за съвместно разглеждане в наказателния процес предявения граждански иск срещу подсъдимия за сумата от 32 552.57 лева, заедно със законната лихва за забава, считано от датата на деянието до окончателното изплащане на сумата. Подсъдимият и неговият защитник поискаха процесът да премине по реда на съкратеното съдебно следствие – с признаване на всички факти и обстоятелства, описани в обвинителния акт. Заявено беше още, че мъжът желае да възстанови вредите, причинени от деянието му, но се нуждае от време за това. Предвид изложеното, съдът прие, че трябва да отложи делото за максимално допустимия от закона срок и да даде възможност на подсъдимия да изплати дължимата сума, което защитава неговите права и е в интерес на държавата и обществото.", "date": "2019.11.20", "title": "Съдят мъж за присвояване на ДДС в Добрич"}
{"url": "https://www.24chasa.bg/novini/article/7891986", "text": "След отлагането на началото на присъединителни преговори с ЕС премиерът на Северна Македония Зоран Заев в интервю за вестник \"Ню Йорк таймс\" разказа, че френското вето го е унищожило психически, съобщава в. \"Нова Македония\". Това ме унищожи лично, психически, заяви Заев за \"Ню Йорк таймс\". Премиерът на Северна Македония добави, че светлината на Европа е водела страната през годините, а сега, когато светлината е загаснала, \"ние сме в тъмнина и не знаем накъде да можем да тръгнем\", предава БТА. В интервюто Заев коментира решението за организиране на предсрочни избори, подчертавайки, че без избори е възможно да нарасне национализмът. Национализмът и радикализмът може отново да нараснат. Съществува риск от възникване на конфликти в самите държави, но и между страните на Балканите, предупреди премиерът.", "date": "2019.11.20", "title": "Зоран Заев: Френското вето ме унищожи психически"}
{"url": "https://www.24chasa.bg/novini/article/7892037", "text": "Състав на Апелативния специализиран наказателен съд е изменил мярката за неотклонение на бившия кмет на община Чупрене Ваньо Костин от \"задържане под стража\" в мярка за неотклонение \"парична гаранция\" в размер на 20 000 лева. Информацията е публикувана на сайта на Апелативния специализиран наказателен съд. Определението е окончателно и не подлежи на обжалване. Бившият кмет на община Чупрене Ваньо Костин  . Той беше обвинен в продажбата на общински земи на фирми на свои родственици, разположени на територията на бъдещия ски комплекс \"Миджур\". Повечето от продажбите са били извършени без законна тръжна процедура, според обвинението.", "date": "2019.11.20", "title": "Пуснаха под гаранция бившия кмет на Чупрене Ваньо Костин"}
{"url": "https://www.24chasa.bg/novini/article/7891977", "text": "Президентът на Русия Владимир Путин не изключи възможността страни от Източна Европа след няколко години да обмислят излизане от Евросъюза, предаде ТАСС. Путин напомни на днешното пленарно заседание на инвестиционния форум \"Русия зове!\", че противоречията вътре в ЕС са се породили заради особеностите на разпределението на данъците. Той каза, че това става по начин, по който значителна част от данъчните средства на водещи страни от Европа отива в подкрепа на тези, които досега не са достигнали определено равнище на икономическо развитие и става дума за десетки милиарди евро, предаде  . Към 2028 година някои страни от Източна Европа ще достигнат такова равнище на икономическо развитие, при което те ще престанат да получават грантове и различни видове подкрепа от европейския бюджет, а ще трябва да плащат така, както прави Великобритания. И не съм убеден, че няма да им дойде на ум, както стана със самата Великобритания, да излязат от ЕС, каза руският лидер. Същевременно Путин отговори и на въпрос защо СССР се е разпаднал. Той коментира, че неефективната икономическа политика е довела до колапс в социалната сфера и оттам - политически последствия. Руският президент Владимир Путин определи т. нар. руска заплаха като измислица на онези, които искат да трупат капитал от този мит, от ролята си на авангард в борбата с Русия, да получават някакви бонуси и преференции, и това е очевидно за всички, за лидерите на водещите европейски страни, предаде ТАСС. Той напомни, че преди САЩ са казвали на страните в Европа, че ги защитават от съветската заплаха и те трябва да плащат за това. \"Днес това вече не работи. Въпреки всички проблеми с Украйна, със спекулациите около Крим и Донбас, всички прекрасно разбират, че Русия не се кани да напада никого\", подчерта Путин.", "date": "2019.11.20", "title": "Путин: Страни от Източна Европа може да напуснат ЕС до няколко години"}
{"url": "https://www.24chasa.bg/novini/article/7870706", "text": "Сайтът на \"24 часа\" ( ) вече е най-големият интернет портал в България, показват данните на метричната система Gemius за октомври. До миналия месец десктоп версията на сайта и мобилната му версия също бяха номер едно, но в категорията \"Новини\". Сега 24chasa.bg вече е по-голям от всички сайтове в България, включително от пощата abv.bg, от \"българския ютюб\" - vbox7, както и от най-голямата платформа за електронна търговия - olx.bg. 16,82% ръст на уникалните посетители има десктоп сайтът на \"24 часа\" през октомври, а на годишна база ръстът е 26,03%, показват данните на Gemius. При мобилния   ръстът е съответно 7.82% за октомври и 58.01% за годината. Нито един от тези проценти не е резултат от купен трафик, за което  Готови сме да докажем с пълни статистики откъде идва трафикът към сайта ни от самото му създаване преди над 10 години - и досега, и предлагаме и конкурентите ни да го направят. Качествената и модерна журналистика е запазена марка на най-влиятелния всекидневник в страната, затова читателите му продължават да го харесват и предпочитат.   още в началото на 2018 г. превърнаха онлайн изданието www.24chasa.bg  Сайтът също е много силен канал за достоверна информация,    Всички сайтове на Медийна група България са регистрирали значителен ръст през октомври, показват пълните данни на Gemius. 24chasa.bg е имал 1 652 836  уникални посетители през периода. 382 322 са чели онлайн \"24 часа\" на своите настолни компютри, а  над 1 541 956 - от своите мобилни устройства. За периода са отчетени 22 967 365 импресии - важен резултат за рекламодателите. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Gemius oтчита и по-новата аудитория на \"24 часа\" - от новинарската платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 135 000. 168chasa.bg - 4.69% за октомври и 115.19% на годишна база.  Bgdnes.bg - 8.10% на месечна база, на годишна - 30.25 m.bgdnes.bg - 2.65% на годишна база, bgfermer.bg - 31.47% на годишна база, m.bgfermer.bg - 63.09% на годишна база, dot.bg - 77.14% за октомври и 120.62% на годишна база, m.dotbg.bg - 49.04% на месечна база и 145.07% на  годишна, mila.bg - 1.36% на месечна и 14.58% на годишна база, mama24.bg - 63.79% на годишна база,  24zdrave.bg - 9.50% на месечна база и 21.83% на годишна, m.24zdrave.bg - 14.32% на месечна база и 41.10% на годишна база. Сериозен ръст от 41.56% за октомври има и най-новият сайт от групата -  . В края на 2017 г. - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. Проектът   приключи в края на 2018 г. и продуктът в момента се тества. Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Висши мениджъри , студенти и преподаватели от колежи и университети, компютърни ентусиасти и хора, които обичат да пътуват и да се забавляват са водещата аудитория на сайта на \"24 часа\". Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2019.11.20", "title": "Сайтът на \"24 часа\" вече е най-големият в България"}
{"url": "https://www.24chasa.bg/novini/article/7890934", "text": "Държавата ще си търси 80 млн. лв. от заменките на гори в периода 1 януари 2007 до края на януари 2009 г. Това обяви на брифинг в Народното събрание министърът на земеделието, храните и горите Десислава Танева.  „Тази сага започна през първия мандат на ГЕРБ. Тогава министърът на земеделието информира Прокуратурата за извършените заменки. Неправителствени организации бяха информирали вече Европейската комисия и тя започна проучване представлява ли това неправомерна държавна помощ“, припомни Танева. Именно в първия мандат на ГЕРБ бе наложен мораториум върху изключването на заменените горски територия от горския фонд и промяната на предназначението. „Този мораториум впоследствие бе имплементиран в горското законодателство, което е в сила и до днес. ЕК се произнася, че извършените заменки в периода 1 януари 2007 г. до 28 януари 2009 г. представлява държавна помощ, която е неправомерна“, допълни още земеделският министър. Тя посочи, че това е причината за оценяване и остойностяване на неправомерно получената държавна помощ. Десислава Танева заяви, че обект на оценителна експертиза са били поземлени имоти с обща площ над 110 хил. дка, които са включени в 132 сделки или договори за извършване на замяната. „Оценителната комисия приключи своята работа, като от 132 договора в 103 установи неправомерно получена държавна помощ от страна на бенефициери. Тези 103 сделки засягат 478 имота на обща площ малко над 22 хил. дка. Получената в повече стойност от бенефициери се равнява малко над 80 млн. лв.“, допълни още министър Танева. Тя уточни, че днес Министерството е изпратило уведомителни писма до тях. Заменките бяха направени с държавни терени основно край морето - Царево, Несебър, Балчик, има и по зимните курорти като Пампорово, Разлог, Добринище, а също така и край Старо Оряхово, Ракитово и Пловдив. В тях участваха едни от най-едрите български бизнесмени като Гриша Ганчев, Красимир Гергов, Христо Ковачки, Тодор Батков, на собственика на фирмата за почистване \"Титан\" Димитър Борисов. Още при първото правителство на ГЕРБ през 2010 г. държавата се задейства след сигнал на екокоалицията \"За да остане природа в България\", подаден в Брюксел. Той бе за 3543 дка, заменени при 47 сделки. Та са станали за 5 дни - от 22 до 26 януари 2009 г. при средна цена от 8,09 лв. на кв. м. 138 дка край Каварна е получил братът на Красимир Гергов - Тодор, чрез фирма \"Про консулт 2004\". Горите край морето са оценени за 7,87 лв./кв. м. Площи до Девин е взела \"Иса инженеринг\", която изгради т.нар. боянски сарай на Доган, както и базата на ДПС в Девин. Сред поизвестните получатели на държавни гори е и адвокат Тихомир Трендафилов от \"Рила спорт\", която ще строи \"Супер Паничище\", \"Русалка тур\", част от холдинга на Николай Банев, \"Елкабел\", в чиято управа е турският бизнесмен Фуат Гювен, фондът за земи \"Феърплей\". Сделки са сключвани и с офшорки и охранителни фирми. Бившият висаджия и съдружник с убития Георги Илиев и Николай Цветин във \"ВАИ холдинг\" Антон Вергилов Боянов също е сред последните заменки. Той е взел чрез фирмата си \"Патрай\" 151,9 дка край Кюстендил, оценени по едва 82 ст. за кв. метър. Най-голямата замяна от тези сделки е с \"Фабрика Медикет\", която държи ловно стопанство край Етрополе. Държавата е дала 917 дка, оценени по 68 ст./кв. м. Общо над 18 000 дка държавни гори са заменени през 2008 и 2009 г. при управлението на горската агенция от БСП. Срещу двама бивши министри на земеделието – Нихат Кабил и Валери Цветанов, и срещу бившия шеф на Агенцията по горите Стефан Юруков бяха образувани дела в началото на 2011 г. Три годзини по-късно бяха прекратени заради заради липса на извършено престъпление. През 2017 г. обаче от ЕК заявиха, че България трябва да анулира част от заменките или да иска плащането им по пазарни цени. Сега това се случва, след като оценителска фирма е направила анализ на стойността им.", "date": "2019.11.20", "title": "Държавата ще си търси 80 млн. лв. от горски заменки"}
{"url": "https://www.24chasa.bg/novini/article/7892012", "text": "Маринела Арабаджиева спешно е изведена от следствения арест и е настанена в МВР болница във вторник вечерта,  потвърдиха за \"24 часа\" оттам. Бизнес дамата има проблеми със сърцето и кръвното налягане и неведнъж е колабирала в ареста. Това е поредният път, когато я извеждат, за да я настанят за лечение в болница. От екипа на бизнес дамата също потвърдиха за това. Настанена е в интензивното отделение на МВР болница.  Маринела Арабаджиева беше освободена под домашен арест с решение на Специализирания съд, но втората инстанция го отмени и тя остана в килията. Разследването срещу нея и съпруга й Ветко Арабаджиев за данъчни престъпления и пране на пари още продължава. На свобода с парична гаранция е синът им Вълчо Арабаджиев, който също е обвиняем. За разлика от Маринела Евгения Банева беше освободена от прокуратурата преди няколко месеца заради здравословни проблеми.", "date": "2019.11.20", "title": "Маринела Арабаджиева в критично състояние, откараха я в болница"}
{"url": "https://www.24chasa.bg/novini/article/7892074", "text": "На 20 ноември, четвъртък, държавният глава Румен Радев ще приеме на „Дондуков“ 2 генералния директор на Европейската организация за ядрени изследвания /ЦЕРН/ проф. Фабиола Джианоти. Срещата ще започне в 9.00 часа. От 13.00 часа в Гербовата зала на „Дондуков“ 2 президентът Румен Радев ще награди посланика на Обединените арабски емирства (ОАЕ) у нас Абдулуахаб Насър Ал Наджар с орден „Мадарски конник“ първа степен. Отличието е за особено големите заслуги на дипломата за развитието на двустранните отношения между България и ОАЕ, обясниха от прессекретариата на държавния глава. По-късно през деня от 16.00 часа на „Дондуков“ 2 държавният глава ще бъде домакин на церемонията по връчването на четиринадесетите годишни награди „Най-голям корпоративен дарител”. Конкурсът на Българския дарителски форум отличава компаниите в страната, които устойчиво и прозрачно подкрепят значими за обществото инициативи и каузи. Тази година церемонията поставя акцент върху устойчивостта на дарителството.", "date": "2019.11.20", "title": "Румен Радев връчва орден \"Мадарски конник\" на посланика на ОАЕ"}
{"url": "https://www.24chasa.bg/novini/article/7892010", "text": "Рядък екземпляр от критично застрашения вид суматрански слон е открит мъртъв в Индонезия, съобщиха Франс прес и ДПА, позовавайки се на местна служба за опазване на природата. Трупът на 40-годишния мъжки екземпляр е намерен в района на Бенкалис, провинция Риау. Смята се, че животното е убито преди около седмица, тъй като тялото му вече е започнало да се разлага. Слонът е бил обезглавен, а бивните му отрязани и захвърлени наблизо, предава БТА. От службата Nature Conservation не съобщават защо бракониерите са оставили бивните. Суматранският слон е класифициран от Световния фонд за дивата природа като критично застрашен вид. Смята се, че в естествена среда са останали между 2400 и 2800 екземпляра. Основна заплаха за оцеляването на суматранските слонове са бракониерите, които ги избиват заради ценните бивни, и загубата на хабитат.", "date": "2019.11.20", "title": "Рядък суматрански слон е открит убит в Индонезия"}
{"url": "https://www.24chasa.bg/novini/article/7892086", "text": "Водещата по законопроекта комисия по земеделие отложи второто четене на Закона за маслодайната роза, предаде  . Това бе единствена точка за днес в дневния ред на комисията. На заседанието присъстваха и представители на бранша. Предложението за отлагане на разглеждането направи в рамките на заседанието председателят на Комисията и депутат от ГЕРБ Мария Белова. Предложението й бе прието единодушно от комисията. То възникна след спорове по текстове на законопроекта. С това решение депутатите прекратиха гласуването на този законопроект и се обединиха около идеята да се свика работна група, на която да присъстват народни представители от всяка парламентарна група, да се изчистят спорните въпроси и отново да се разгледа Закона за маслодайната роза. Изцяло новият закон бе приет на първо четене на 25 април 2019 г. Проектът урежда обществените отношения, свързани с регистрацията на розопроизводителите, розопреработвателите и обектите за производство на продукти от цвят на маслодайна роза. Също така проектът урежда обществените отношения и със създаването, отглеждането и идентификацията на насажденията от маслодайна роза, изкупуването и преработката на цвят от маслодайна роза, както и прозводството и етикетирането и контролът върху дейността на розопроизводителите. Съгласно текстовете МЗХГ ще трябва да създаде и поддържа електронен регистър на розопроизводителите, розопреработвателите и собствениците и ползвателите на обекти за производство на продукти от маслодайна роза. От БСП бяха предложили между първо и второ четене държавната политика за насърчаване и подпомагане на розопроизводителите и научните изследвания в тази област да се провежда от министъра на земеделието, храните и горите. Текстът обаче не бе приет от водещата комисия по земеделие. По искане на вносителите то бе прегласувно и отново отхвърлено. Впоследствие около теста възникна дебат.", "date": "2019.11.20", "title": "Отложиха разглеждането на Закона за маслодайната роза"}
{"url": "https://www.24chasa.bg/novini/article/7892132", "text": "Председателят на Европейския парламент Давид Сасоли заяви днес на турския външен министър Мевлют Чавушоглу, че използването от Анкара на бежанците с цел оказване на натиск върху ЕС е недопустимо. Това съобщи днес пресслужбата на ЕП след среща на Сасоли и Чавушоглу, предаде ТАСС. Също така дадох ясно да се разбере, че е съвършено недопустимо да се използват хора, спасяващи се от войни и преследвания, за политически изгоди или за натиск върху ЕС, посочи Сасоли, предава БТА. Срещата между Сасоли и Чавушоглу се състоя по искане на Турция. Турският президент Реджеп Тайип Ердоган през последните месеци заплашва ЕС многократно, че Турция ще отвори вратите си за бежанците към Европа.", "date": "2019.11.20", "title": "ЕП: Използването от Анкара на бежанците\nс цел оказване на натиск върху ЕС е недопустимо"}
{"url": "https://www.24chasa.bg/novini/article/7890951", "text": "За периода от 1 януари 2016 г. до 1 януари 2019 г. средната брутна работна заплата в Софийския университет \"Св. Климент Охридски\" се увеличи с 53% - от 1119 лв. на 1713 лв. Това каза ректорът на СУ проф. Анастас Герджиков в отчетния си доклад пред Общото събрание на висшето училище, като той е единственият кандидат, който беше издигнат за втори ректорски мандат, предаде БТА. Той уточни, че през 2015 г. средната брутна работна заплата в СУ е била 1119 лв., през 2016 г. - 1163 лв., през 2017 г. - 1586 лв., а през 2018 г. средната брутна работна заплата е била 1713 лв. Проф. Герджиков отчете, че през първия му ректорски мандат е била увеличена и основната работна заплата в СУ. В началото на мандата ми най-ниската основна работна заплата в Софийския университет беше на асистентите, която през 2015 г. беше 600 лв., а достигна 820 лв. Основните заплати на професорите в началото на мандата ми бяха 960 лв., а сега са 1100 лв. За доцентите основните заплати се увеличиха от 840 лв. на 980 лв., а за главните асистенти - от 720 лв. на 850 лв. В резултат на повишението на субсидията за издръжка стана възможно увеличаването на трудовото възнаграждение както на преподавателите, така и на служителите в СУ, обобщи проф. Анастас Герджиков. Той заяви, че след финансовото стабилизиране на Софийския университет основната цел трябва да е свързана чрез повишаването на държавната субсидия и на собствените приходи, както и чрез оптимизирането на разходите и управлението на финансите, да се осигурят много повече средства за повишаване на възнагражденията, да се осигурят и средства за ремонти и поддръжка на сградния фонд на СУ, за инфраструктура, за материали и консумативи. През 2015/2016 г. студентите - бакалаври и магистри в СУ, са били 23 330, а преподаватели са били 1705. През 2019 г. студентите /бакалаври и магистри/ в Софийския университет са 20 616, а преподавателите са 1590.", "date": "2019.11.20", "title": "Проф. Герджиков: С 53% нарасна средната заплата в Софийския университет за 3 г."}
{"url": "https://www.24chasa.bg/novini/article/7890950", "text": "„Моята позиция остава непроменена още от м. септември, когато предложението бе първите три дни от болничния да не се заплащат. Категорична бе и позицията ми от преди няколко дни, в която настоявам идеята за неизплащането на първия ден да бъде преосмислена и ревизирана“. Това заяви омбудсманът Диана Ковачева в отговор на въпрос на журналисти относно идеята за неплащането на първия ден от болничния. Общественият защитник участва във форум на УНИЦЕФ, посветен на децата и младежите с увреждания, по повод Световния ден на детето и отбелязването на 30 години от създаването на Конвенцията за правата на децата на ООН, съобщиха от пресцентъра на омбудсмана. „В тази връзка, реакцията и намесата на премиера Бойко Борисов, с която бе пресечена тази несправедливост, бе напълно адекватна и навременна”, допълни доц. Ковачева. По думите й е недопустимо, който и да е от дните на болничния да не се заплаща, защото това нарушава основни права на всички работещи. „Гражданите се осигуряват за всички рискове, внасят средства в осигурителната система и би следвало да получават компенсация за загубено възнаграждение при нужда. Когато някой от дните на болничния не се плащат, се нарушават осигурителните права на хората, техни конституционни права, тъй като те се осигуряват, но не получават адекватна компенсация“, допълни омбудсманът. Диана Ковачева подчерта, че проблем с фалшивите болнични очевидно има, но той не може да бъде пресечен с неплащане на някои дни от тях. „Моето предложение е за засилване на контрола, защото той не е достатъчно адекватен. И то не само по отношение на издаването на болничен лист, но и по отношение на спазване на режима, който е предписан от страна на лекаря. Ефективният контрол е важен, за да се пресекат злоупотребите“, заяви общественият защитник. На въпрос за проблемите относно втория стълб на пенсионното осигуряване, омбудсманът обяви, че вчера е изпратила препоръка до социалния министър Бисер Петков. В нея тя настоява в никакъв случай да не се допуска противопоставяне между първия и втория стълб. (Препоръката тук: https://www.ombudsman.bg/pictures/preporaka_ombudsman(1).pdf ) „Важно е да има прозрачност, хората да са наясно какви пари се трупат. Според мен в момента гражданите нямат информация за това какви средства са натрупани в годините, в които са им удържани. Трябва да има прозрачност и непрекъснат достъп до информация“, категорична бе доц. Ковачева. По думите й дискусия по проблема е абсолютно наложителна, а държавата трябва да има контрол върху работата на частните фондове, защото в тях са парите на гражданите. На събитието на УНИЦЕФ Диана Ковачева изрази позиция, че реформата по отношение на правата на децата с увреждания се случва бавно. „Днес говорих за падането на бариерите, не само в нашето съзнание, но и фактически, така че децата с увреждания да имат по-добър достъп до реалния живот. Омбудсманът осъществява много сериозно наблюдение върху начина, по който се реализират техните права, но за съжаление смятам, че проблемите все още не са решени“, каза общественият защитник. „Говорим си за 30 години от приемането на Конвенцията за правата на детето. Според мен трябва да си говорим за следващите 30 години, за това какво следва оттук нататък, за да дадем възможност на децата с увреждания да се чувстват добре и комфортно и да могат да се реализират така, както всички останали деца“, категорична бе доц. Ковачева. По-късно тя изнесе лекция за правата на децата и пред млади лидери от обществено-политическия живот в Българското училище за политика „Димитър Паница“.", "date": "2019.11.20", "title": "Омбудсманът: Отказът от идеята за неплащането на първия ден от болничния е адекватна и навременна (Видео)"}
{"url": "https://www.24chasa.bg/novini/article/7890941", "text": "Национално пълномащабно учение \"Защита 2019\" се провежда на територията на четири области в страната. Целта е да се проверят и координират действията на Единната спасителна система при евентуална авария в АЕЦ „Козлодуй”. Учението се провежда на всеки четири години, предаде  . На един от входовете на централата е струпана противопожарна техника, както и апаратура за измерване на радиацията. По сценарий екипи проиграват ситуации, свързани с овладяване на техническа авария в АЕЦ \"Козлодуй\". Извършва се херметизация на обществена сграда и на хранителен магазин, както и евакуация на ученици от училище в Козлодуй.", "date": "2019.11.20", "title": "Провеждат учение за реакцията при авария в АЕЦ „Козлодуй”"}
{"url": "https://www.24chasa.bg/novini/article/7891001", "text": "Иран е победоносен и единен след размириците от последните дни, както свидетелстват излъчените от държавните медии кадри от проправителствени митинги в редица градове на страната, заяви иранският президент Хасан Рохани, цитиран от Франс прес и ТАСС. \"Народът ни много пъти е удържал победа над заговора на враговете и още веднъж победи при тези размирици, които бяха заговор на врага срещу сигурността. Иранците можаха да преодолеят трудностите от последните дни въпреки икономическите проблеми, които изпитва страната в момента\", каза Рохани на заседание на правителството, предаде БТА. \"Размириците, които съпътстваха протестните прояви, бяха извършени с подкрепата на реакционните страни от региона и на САЩ. Иранският народ не допусна враговете на Иран да се възползват от сложната ситуация, свързана с повишението на цените на горивата\", което предизвика антиправителствените протести, добави той. Рохани отбеляза, че \"решението за повишаването на цените на бензина има за цел да се постигне самодостатъчност и социална справедливост\".", "date": "2019.11.20", "title": "Рохани: Иран е победоносен и единен\nслед протестити"}
{"url": "https://www.24chasa.bg/novini/article/7889966", "text": "До края на юни тази година, институциите и домовете, предлагащи грижи и услуги за възрастните хора наброяват 173 300, над 140 000 от тях са на общностно равнище, съобщава  . Повече от половината от тези институции в страната са частни. В Пекин и Шанхай частните домове за възрастни хора са над 80%, представи служител от Министерството на гражданските дела на Китай в рамките на симпозиум по темата за остаряването на населението. В същото време Китай работи за подобряване на качеството на услугите за възрастните хора, като отпуска повече средства. Специална кампания от 2017 г. премахна над 390 хиляди потенциални риска в домовете за грижи за стари хора в страната. От 2016 г. насам правителството отпуска годишно по 5 милиарда юана (712 милиарда долара) в сектора. Същевременно обаче се засилват и частните инвестиции от обществото, каза още служителят.", "date": "2019.11.20", "title": "Над 170 000 са институциите и домовете за грижи за възрастните хора в Китай"}
{"url": "https://www.24chasa.bg/novini/article/7891089", "text": "Десетки привърженици на ГЕРБ излязоха на спонтанен протест срещу избора на Валери Симеонов от НФСБ за зам.-председател на Народното събрание, съобщават от \"Атака\". По наша информация са забелязани членове на секционни комисии на партия ГЕРБ, участвали на последните избори. Сред множеството има и дългогодишни привърженици на партията на Бойко Борисов, които са участвали в протестите срещу Валери Симеонов през миналата година, когато тогавашният вицепремиер нарече майките на деца с увреждания \"кресливи жени\" на \"уж болни\" деца, пишат от пресцентъра на \"Атака\". Репортерите на бТВ Десислава Ризова и Нова ТВ Таня Иванова се извиниха на партия АТАКА, че погрешно представиха протестиращите от ГЕРБ като привърженици на партията на Сидеров. Партия АТАКА пита репортерите и отговорните редактори на двете медии: Защо се притесниха да кажат истината кои са реалните организатори на протеста срещу Симеонов и решиха да използват името на АТАКА като най-удобно, щом някой скочи на лидера на НФСБ?", "date": "2019.11.20", "title": "Привърженици на ГЕРБ скочиха на Валери Симеонов заради новия му пост в НС"}
{"url": "https://www.24chasa.bg/novini/article/7891147", "text": "Ева Майдел и хърватския премиер Андрей Пленкович откриха среща на Мрежата на младите депутати и евродепутати от Европейската народна партия. Това е едно от събитията по време на Конгреса на голямото политическо семейство в Загреб. Пленкович се срещна и с българските депутати от ГЕРБ Христо Гаджев и Александър Ненков. В срещата на Мрежата на младите депутати взеха участие и бъдещите зам.-председатели на Европейската комисия Маргаритис Схинас и Дубравка Шуица, и еврокомисарят по разширяването и политиката за съседство Йоханес Хан, както и депутати и евродепутати от всички страни членки. “През последните 10 години Европейският съюз се изправяше пред много кризи – финансово-икономическа, мигрантска, Брекзит. Всички те бяха насочени към вътрешни за ЕС проблеми. На европейските избори през май европейците дадоха ясна индикация, че искат от нас политиците да погледнем към бъдещето и да направим ЕС по-силен в икономически и международен план. Затова трябва да имаме ясна идея къде искаме да сме след 10 или 20 години, за да започнем да работим за постигането им още днес. Мрежата на младите депутати от ЕНП е място, в което новото поколение политици обсъждаме и изработваме нови, различни подходи за развитието на европейските държави и по-добрия живот на гражданите.“ Това заяви Ева Майдел, която е координатор на Мрежата, състояща се от над 30 евродепутати и 350 национални депутати от ЕНП По-късно днес евродепутатът Ева Майдел и народните представители Александър Ненков и Христо Гаджев разговаряха с председателя на парламентарната група на Европейската народна партия в европарламента Манфред Вебер. Манфред Вебер подчерта действията, които ЕНП предприема, за да прави политики по съвременен начин в постоянен диалог с гражданите и различните заинтересовани страни. По време на разговора се очерта нуждата дясно-центристките партии да се докажат като способни да решават проблемите на младите хора и да водят дебата в Европа по теми които ги вълнуват като климатичните промени, социалните неравенства, миграция и други.", "date": "2019.11.20", "title": "Ева Майдел и депутати от ГЕРБ се срещнаха с хърватския премиер (ОБНОВЕНА)"}
{"url": "https://www.24chasa.bg/novini/article/7891127", "text": "Директорите на Специализираната болница за активно лечение по детски болести, на болниците \"Пирогов\" и \"Лозенец\" са временно отстранени от постовете си. Мярката е приложена и на тримата директори докато приключи разследването, каза директорът на педиатричната болница Димитър Русинов, след среща между тримата директори и здравният министър Кирил Ананиев, предаде БТА. Русинов подчерта, че ще окажат пълно съдействие с документация по време на проверките. Съдействаме максимално на проверките, каза директорът на Пирогов проф.Асен Балтов, а директорът на болница Лозенец\" проф.Любомир Спасов се въздържа от коментар.", "date": "2019.11.20", "title": "След смъртта на детето в София: Шефовете на 3 болници са отстранени от длъжност временно"}
{"url": "https://www.24chasa.bg/novini/article/7891148", "text": "Премиерът на Малта Джоузеф Мускат потвърди, че  , предадоха ДПА и Асошиейтед прес. В изказване скоро след задържането на бизнесмена Йорген Фенек на яхтата му при опит да напусне Малта, Мускат заяви, че не може официално да съобщи причината за ареста му, предава БТА. Властите имат 48 часа да решат какви обвинения да бъдат повдигнати на Фенек. Мускат добави, че на този етап няма данни началникът на канцеларията му Кийт Скембри и министърът на туризма Конрад Мици да са замесени в случая. Според изтекли в медиите документи Фенек е бил собственик на офшорната компания \"17 Блак\", за която се твърди, че тайно е давала пари на Мици и Скембри. Каруана Галиция беше писала за \"17 Блак\" няколко месеца преди да бъде убита от бомба в колата си през октомври 2017 г.", "date": "2019.11.20", "title": "Премиерът на Малта потвърди, че има задържан за убийството на Дафне Галиция"}
{"url": "https://www.24chasa.bg/novini/article/7891172", "text": "Изясняват се обстоятелствата около инцидент в столицата. Снощи, към 21.00 часа, в полицията бил получен сигнал за намерено тяло на жена на пътно платно в района на местността \"Толева махала\", информират от МВР.  На място незабавно са насочени екипи на полицията и спешна помощ. Установена е самоличността на жената - 56-годишна, а медиците констатирали смъртта й. Според първоначалните данни се касае за пътнотранспортно произшествие с неустановен автомобил и водач. По случая е образувано досъдебно производство, в рамките на което под наблюдението на прокуратурата, ще се изясняват всички обстоятелства и факти около инцидента, предприети са действия за установяването на водача и превозното средство.", "date": "2019.11.20", "title": "Труп на жена е намерен край местността \"Толева махала\", била е блъсната от кола"}
{"url": "https://www.24chasa.bg/novini/article/7891158", "text": "Черногледата диагноза на НАТО, която според Еманюел Макрон е в състояние на \"мозъчна смърт\", предизвика гнева на съюзниците и ще се наложи външният му министър Жан-Ив Льо Дриан да успокоява духовете днес в Брюксел, за да не се озове френският президент в позицията на обвиняем на срещата на върха на алианса в началото на декември. Коментарите са силно отрицателни, а Германия открито се разграничи. Германската министърка на отбраната и шефка на Християндемократическия съюз Анегрет Крамп-Каренбауер, обвини в прав текст френския държавен глава, че иска да замени НАТО, а генералният секретар на алианса Йенс Столтенберг заяви, че такова намерение е опасно. \"Трябва да укрепим алианса, а не да го разрушаваме\", предупреди той вчера преди днешната среща на външните министри на 29-те страни от НАТО в Брюксел. \"ЕС не може да замени НАТО. Сигурността на Европа зависи от трансатлантическата връзка. Ако САЩ бъдат отдалечени от НАТО, това разделя ЕС и го отслабва\", заяви той. \"В националния интерес на всяка страна е да бъде част от един силен алианс\", добави той. Париж е изолиран. \"Острите критики на Макрон не намериха никакъв отзвук в НАТО\", сподели представител на близка до Франция страна. Няма никаква подкрепа и за призива му да се преразгледат отношенията с Русия. \"Еманюел Макрон принуди Германия да заеме позиция, а за Берлин НАТО остава бъдещето за отбраната на Европа\", подчерта германският експерт Улрих Шпек, сътрудник на вашингтонския мозъчен тръст \"Германски Фонд Маршал\". \"Повечето държави от Източна Европа искат да оставят САЩ в играта, за да държат Русия на разстояние, и проявяват твърде слаб интерес към водената от Франция война срещу тероризма в южните страни\", каза той. Недоволството на Франция, която е една от трите държави от НАТО с ядрено оръжие и оперативен капацитет, обаче не може да бъде пренебрегнато. \"Отивам в Париж следващата седмица за разговори с президента Макрон, за да си изясня посланието му и причините\" за неговите критики, обяви Йенс Столтенберг. \"Когато имаме разногласия, е най-добре да ги обсъдим\", подчерта той. Френският държавен глава прецени, че НАТО е в състояние на \"мозъчна смърт\", след като осъди липсата на координация между САЩ и съюзниците им и едностранните действия на Турция след решението й да води самостоятелна операция в Североизточна Сирия, където бяха разположени участващи в борбата срещу организацията \"Ислямска държава\" френски военни части. Йенс Столтенберг отхвърли критиките за липса на политически консултации по стратегическите въпроси. \"НАТО постоянно обсъжда въпроси от стратегическо значение. Правим го на всяко заседание. Ние обаче сме съюз от 29 страни и понякога имаме разногласия как да се подходи към дадена ситуация\", заяви той. Изразените от Франция упреци ще бъдат обсъдени на днешната среща на външните министри на НАТО, която подготвя срещата на върха в Лондон на 3 и 4 декември, посочи той. Очаква се Жан-Ив Льо Дриан днес да представи предложения за поправяне на посочените от френския държавен глава недостатъци, обяви европейски дипломат. \"Ще имаме срок до 3 декември да дадем отговор\", уточни той. Еманюел Макрон вече е получил уверения за предвидената от Член 5 солидарност, след като я постави под съмнение. \"Всички трябва да са уверени, че в случай на нападение срещу някой от членовете на НАТО, всички други ще реагират\", заяви Йенс Столтенберг. \"Едно е сигурно: Съединените щати остават ангажирани в подкрепа на Член 5, той е една от нашите силни страни\", увери постоянната представителка на САЩ в НАТО Кей Бейли Хъчинсън. (От БТА)", "date": "2019.11.20", "title": "НАТО: съюзниците критикуват Макрон"}
{"url": "https://www.24chasa.bg/novini/article/7891163", "text": "Страните наследнички на бивша Югославия продадоха сградата на посолството на СФРЮ в Бон за около 3,7 милиона евро, съобщи словенската агенция СТА. Посолството, което се намира на брега на Рейн, се простира на 5400 квадратни метра площ, включваща и градина, предава БТА. Сградата е построена преди 40 години, но не е използвана през последните две десетилетия и е в много лошо състояние. За последен път посолството е било ръководено от словенския дипломат Борис Фърлец като посланик на бивша Югославия в Западна Германия от 1989 до 1991 г. Освен резиденцията в Бон страните наследнички на Югославия през последните две години продадоха и бившето консулство в Ню Йорк и бившето посолство в Токио. Обявени за продажба са и сградите на бившата дипломатическа мисия на Югославия в Ню Йорк и бившето посолство в Берн.", "date": "2019.11.20", "title": "Посолство на бивша Югославия бе продадено за 3,7 млн. евро"}
{"url": "https://www.24chasa.bg/novini/article/7891256", "text": "През септември 2019 година положителното салдото по текущата сметка на България възлиза на 718 млн. евро, докато преките чуждестранни инвестиции се понижават с 91,7 млн. евро, но при тяхно сумарно увеличение от началото на годината с над 700 млн. евро, показват данни на БНБ за платежния баланс на нашата страна. Балансът по текущата и капиталова сметка на България през септември е положителен и в размер на 807,1 млрд. евро спрямо излишък за 440,1 млн. евро точно преди година (през септември 2018-а). За първите девет месеца на годината текущата и капиталова сметка е на излишък от 5,6138 млрд. евро при доста по-скромен позитивен баланс от 3,2407 млрд. евро през същия период на 2018-а година, предаде  . Салдото само по текущата сметка през септември е положително и възлиза на 718,0 млн. евро при излишък за 384,2 млн. евро точно година по-рано. За периода януари - септември 2019-а година позитивният баланс по текущата сметка нарасна до 4,862 млрд. евро спрямо излишък за 2,7976 млрд. евро през същия период на миналата година, според последните данни на БНБ. Търговското салдо на нашата страна през септември е положително и в размер на 67,0 млн. евро при дефицит от 62,3 млн. евро през същия месец година по-рано, като износът на стоки се повишава с 49 млн. евро (увеличение с 2,1%) до 2,4254 млрд. евро, докато вносът намалява с 80,3 млн. евро (с 3,3%), достигайки 2,3584 млрд. евро. В рамките на първите девет месеца на настоящата година търговското салдо е на дефицит от 316,1 млн. евро (0,5% от БВП), но при дефицит от цели 1,262 млрд. евро (2,3% от БВП) през същия период на 2018-а година. В същото време износът на стоки се увеличи през периода януари - септември с 831,9 млн. евро (с 4,1%) до 21,2694 млрд. евро, докато вносът на стоки за същия период намалява със 113,9 млн. евро (понижение с 0,5%) до 21,5855 млрд. евро. Според данни на БНБ финансовата сметка през септември е положителна и в размер на 436,3 млн. евро при излишък от 394,8 млн. евро година по-рано, като от началото на годината излишъкът по финансовата сметка е в размер на 2,7382 млрд. евро (4,6% от БВП) при положителна стойност от 2,8089 млрд. евро през януари - септември 2018-а година. Преките чуждестранни инвестиции в страната обаче намаляват през септември с 91,7 млн. евро, но при тяхно понижение със 123,8 млн. евро година по-рано, докато през първото девет месеца на годината те нарастват със 714,5 млн. евро след повишение с 283,4 млн. евро през януари - септември 2018-а година. Най-големите нетни преки инвестиции в нашата страна през първите девет месеца на настоящата година идват от Холандия (323,4 млн. евро), следвана от Германия (260,1 млн. евро), Обединеното кралство (142,4 млн. евро) и Швейцария (104,0 млн. евро). През септември 2019-а година резервите на БНБ се повишават с 459,7 млн. евро при тяхно увеличение с 603,6 млн. евро година по-рано, като за първите девет месеца на настоящата година те намаляват с 286,1 млн. евро при увеличение с 978,2 млн. евро през януари - септември 2018-а година.", "date": "2019.11.20", "title": "БНБ отчете спад на преките чуждестранни инвестиции за септември"}
{"url": "https://www.24chasa.bg/novini/article/7891238", "text": "Шофьор блъсна и уби на място 56-годишна жена на бул. \"Европа\" в района на местност Толева махала, след което избяга, съобщиха от пресцентъра на МВР. Сигналът за инцидента е подаден снощи към 21.00 часа. Съобщено е за намерено тяло на жена на пътно платно в района на местност Толева махала. На място незабавно са насочени екипи на полицията и спешна помощ. Установена е самоличността на жената - 56-годишна, а медиците констатирали смъртта ѝ. Според първоначалните данни се касае за пътнотранспортно произшествие с неустановен автомобил и водач. По случая е образувано досъдебно производство, в рамките на което под наблюдението на прокуратурата, ще се изясняват всички обстоятелства и факти около инцидента, предприети са действия за установяването на водача и превозното средство. Още не е заловен и шофьорът, блъснал и убил велосипедист на кръстовището при стадион \"Локомотив\" в столицата. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави вдовица и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.20", "title": "Шофьор избяга, след като блъсна и уби жена на столичен булевард"}
{"url": "https://www.24chasa.bg/novini/article/7891313", "text": "Гърция ще закрие три големи временни центъра за задържане на бежанци и мигранти на островите Лесбос, Хиос и Самос и ще създаде нови центрове на пет острова с капацитет да поемат 18 хиляди души. Това съобщиха днес на брифинг говорителят на гръцкото правителство Стелиос Пецас и заместник-министърът на отбраната на Гърция Алкивиадис Стефанис, предаде ТАСС, цитирана от БТА. На Лесбос ще бъде закрит действащият пренаселен лагер Мория, който бе критикуван най-много от неправителствените организации. Вместо него ще бъде създаден нов закрит център, в който може да бъдат настанени 5 хиляди души. Ще бъдат закрити и временните лагери за задържания на бежанци на Хиос и Самос и там ще бъдат създадени аналогични закрити центрове, във всеки от които ще може да бъдат настанени до 5 хиляди души. Лагерите на островите Кос и Лерос ще бъдат превърнати в закрити центрове, като на Кос ще може да бъдат приети две хиляди души, а на Лерос - хиляда. Според правителствения план новите центрове от закрит тип ще бъдат построени като селца, ще бъдат оградени и ще имат всички необходими обекти и инфраструктура, включително медицински кабинети, училища, кафенета. Предвижда се в тези центрове бежанците и мигрантите да живеят в по-комфортни условия от сегашните в очакване на одобрение на молбите им за предоставяне на убежище или за отказ.", "date": "2019.11.20", "title": "Гърция закрива 3 центъра за мигранти, създава нови на 5 острова за 18 000"}
{"url": "https://www.24chasa.bg/novini/article/7891254", "text": "Само дни след опустошителното наводнение във Венеция вече няма и следа от \"библейския\" потоп. Платформите, по които се движеха туристите, са демонтирани и по тях са насядали хора. А тези, които идват с гумени ботуши съжаляват, че са броили по 15-25 евро за чифт. В базиликата \"Сан Марко\" няма нито една локва. Въпреки това реставратори със сини каски сантиметър по сантиметър оглеждат пораженията по мозайките и ги отстраняват.  Туристите постепенно изпълват тесните живописи улички. Площад \"Сан Марко\" не е толкова оживен, но въпреки това не липсват организирани групи. \"Венеция през зимата е прекрасна\", казва Наташа Сергеевна, дошла от Русия да се наслади на града. Други пък съжаляваха, че не са видели наводнения площад. \"Кога друг път в живота ще ни се отдаде такава възможност,\" коментираха чужденци.", "date": "2019.11.20", "title": "Венеция пребори потопа, на \"Сан Марко\" няма капка вода (Снимки)"}
{"url": "https://www.24chasa.bg/novini/article/7890352", "text": "Няма недоразумение около кандидатурата на Сотир Цацаров за шеф на Антикорупционната комисия. Това заяви шефката на ПГ на ГЕРБ Даниела Дариткова в кулоарите на парламента. Повод за коментара й стана  Ще има среща и изслушване на Цацаров от групата на \"Обединени патриоти\" и всичко ще се изясни. Не беше възможно всеки депутат от двете групи да се подпише под предложението, защото времето не позволяваше, но наистина кандидатурата е консенсусна, обясни Дариткова.", "date": "2019.11.20", "title": "Дариткова: Няма недоразумение около кандидатурата на Цацаров, консенсусна е"}
{"url": "https://www.24chasa.bg/novini/article/7889898", "text": "До 2022 г. в провинция Шандун – една от индустриалните бази на Китай, ще има над 500 компании, работещи в сферата на изкуствения интелект, се казва в доклад на местните власти, представен на Световната конференция за интегриране и развитие на изкуствения интелект, която бе открита вчера в град Дзинан, предава  . Според доклада, най-голямата подкатегория в индустрията за изкуствен интелект на провинцията в момента е роботиката, където активни са над 120 компании в производството и в свързаните с тях услуги. През 2018 г. тяхната продукция е била на стойност около 20 милиарда юана (2,8 милиарда долара). В доклада са посочени също техническите изисквания в 100 сценария за приложение на изкуствен интелект, свързани с неговата интеграция в промишленото производство, транспорта, логистиката, финансите и други индустрии. Властите на Шандун реализират тригодишен план за насърчаване развитието на компании, работещи в сферата на изкуствения интелект и се опитват да превърнат провинцията в една от ключовите бази за тази технология в Китай.", "date": "2019.11.20", "title": "До 2022 г. провинция Шандун ще има над 500 фирми в сферата на изкуствения интелект"}
{"url": "https://www.24chasa.bg/novini/article/7889897", "text": "Десетки перничани се събраха пред сградата на \"В и К\" в града с искания за оставката на управителя на водното дружество Иван Витанов, а също и за търсене на отговорност на виновниците за водната криза в Перник, съобщи БТА. \"Ние не сме срещу водния режим, защото той е неизбежен\", заяви Зорница Димова, която е сред организаторите на протеста. По думите й, мълчало се е дълго време от страна на отговорните институции и се е стигнало до критично ниските 4 млн. 800 хил. куб. м вода в язовир \"Студена\". Димова настоя исканията да бъдат адресирани до настоящия министър на регионалното развитие Петя Аврамова и до бившия - Лиляна Павлова, до министъра на околната среда и водите Нено Димов, а също и да бъде сезирана прокуратурата. С викове \"Оставка\" протестиращите направиха опит да влязат в сградата на \"В и К\", но бяха спрени от полицията. Докато вървяха изказвания на недоволни граждани, представител на „ВиК“ слезе и поиска трима от насъбралото се множество да се качат при управителя. Това предизвика нов взрив от недоволство сред хората.  В крайна сметка трима представители на недоволните се качиха при управителя Иван Витанов, въпреки че част от протестиращите не бяха съгласни. Медии не бяха допуснати до срещата.", "date": "2019.11.20", "title": "Недоволни перничани щурмуват сградата на \"В и К\", полицията ги спира (Обновена)"}
{"url": "https://www.24chasa.bg/novini/article/7890458", "text": "46-годишният Дечко И. ще бъде изправен пред съда за серия побоища, тормоз и заплаха с убийство на собствените му родители. Варненската районна прокуратура внесе срещу него обвинение за извършени пет престъпления – неизпълнение на заповед за защита от домашно насилие, за причиняване на леки телесни повреди на майка му и баща му в условията на домашно насилие, както и за закани към двамата с убийство. Три от престъпленията са извършени като продължавани деяния. В момента Дечко е преведен във варненския затвор, където ще дочака началото на процеса срещу него. Мъжът работил във Великобритания. Там бил осъден и след като изтърпял наказание от 4 години и пет месеца лишаване от свобода, се завърнал и заживял в дома на своите родители от февруари 2015 г. Започнал да проявява агресия към майка си и баща си, обиждал ги, удрял ги и ги малтретирал редовно. Тормозът бил и физически, и психически. С молба до Варненския районен съд родителите му потърсили помощ по Закона за защита от домашно насилие. Съдът уважил молбата на тормозените родители и агресивният син бил отстранен от жилището за срок от 10 месеца, като му било забранено да доближава дома и лозето на родителите си на по-малко от 100 метра. Съдът разпоредил Дечко да посещава специализирана програма за извършители на домашно насилие. Мъжът нямал доходи и разчитал изцяло на пенсиите на своите родители. Въпреки това за грижите и издръжката отговарял с насилие. След поредния побой над тях бил настанен в психиатрична клиника. В периода от 20 декември 2018 до 10 април тази година нарушил заповедта за защита от домашно насилие няколко пъти като им посягал физически. като в същия период, в условията на продължавано престъпление, агресивният син се заканил да убие родителите си.", "date": "2019.11.20", "title": "Съдят варненец, пребивал и заплашвал с убийство родителите си"}
{"url": "https://www.24chasa.bg/novini/article/7890455", "text": "Куче от породата голдън ритривър е било нападнато и почти удавено от черен лебед, бранещ територията си, пише в. \"Дейли стар\". Инцидентът се е разиграл в Китай. Стопанката на кучето Сишъ, представила се като г-жа Чжан, е споделила кадри от необичайната схватка. По думите й миналата година питомецът й е бил нападнат от същото \"зло\" пернато, предаде БТА. В началото на видеото може да се види как Сишъ се плацика по кучешки в изкуствено езеро в град Чънду в югозападната част на Китай. Водното забавление на ритривъра не остава незабелязано за черния лебед, който скоростно се спуска към него. Когато стопанката съзира познатия й пернат нападател, се чува възгласът й: \"О, не. Лебедът идва\". В следващият момент птицата се озовава върху главата на кучето и започва да го кълве и \"удря\" с криле, очевидно опитвайки се да го удави. Сишъ същевременно прави отчаяни опити да отплува извън обсега на пернатия си враг. Лебедът обаче не се отказва и продължава да налита стремително. За щастие кучето успява да се задържи над водата и да доплува на безопасно място на брега. Пернатото се оттегля, очевидно доволно, че е успяло да прогони натрапника. Г-жа Чжан споделя, че нито кучето й, нито злият нападател са пострадали при инцидента, за който се опасява, че няма да е последен. Лебедът е един от няколкото екземпляра, отглеждани в плен в района.", "date": "2019.11.20", "title": "Лебед и куче се сбиха в Китай (Видео)"}
{"url": "https://www.24chasa.bg/novini/article/7890511", "text": "Инициативата на бургаските депутати от ГЕРБ „Културен Бургас в парламента“ се завърна за своето шесто издание. Днес бургаският дух ще се пренесе отново в кулоарите на Народното събрание с експозиция на скулптури на бургаски автори, както и фотоизложба на пластики от градска среда. Инициативата е на Диана Саватева и останалите депутати от ГЕРБ от Бургас. Предишното събитие се проведе през март 2019 г. и бе посветено на Световния ден на водата с фотоизложба на Тодор Ставрев. Сега е посветено на предстоящия празник на града – Никулден. На откриването присъстват голяма част от творците, сред които и Добрин Вътев – председател на Дружеството на бургаските художници. Фотоизложбата на пластики от градска среда е дело на Елена Фотева, която ще покаже „Грамофона“, „Четящия човек“ и др. Дизайнът е на Детелина Минева. „За втори път, след писатели и поети, каним цяла творческа общност. Освен това искаме да покажем една положителна практика, наложена в Бургас – създаване на уникални кътчета чрез пластики и инсталации“, коментира Диана Саватева. Досега в кулоарите на парламента по инициатива на бургаската група депутати от ГЕРБ бяха изложени и картини на творците Георги Баев, Георги Андонов, Йордан Маринов и Живко Иванов, проведен бе и базар с книги на бургаски автори. В парламента по покана на бургаските депутати и в рамките на „Културен Бургас“ гостуваха и възпитаници на НУМСИ \"Проф. Панчо Владигеров\" и формация \"Нестинарче\".", "date": "2019.11.20", "title": "„Културен Бургас в парламента“ за шести път със скулптури и фотоизложба"}
{"url": "https://www.24chasa.bg/novini/article/7890540", "text": "Медиите в Малдивската република съобщиха вчера, че депутат в местния парламент е поискал разследване на твърдения, че бившият външен министър Ахмед Шахид е взел два милиона долара подкуп за признаване на косовската независимост, съобщава сръбският в. \"Вечерне новости\", позовавайки се на прищинския \"Зъри\". В искането за разследването се настоява и за преразглеждане на решението за признаване на Косово, посочва БТА. В документа е цитирано и изявление на косовския външен министър Беджет Пацоли, в което признава, че е харчил пари в лобирането за признаване на косовската независимост. Малдивите признаха Косово през февруари 2009 г., близо година след обявяването на независимостта му от Сърбия.", "date": "2019.11.20", "title": "Скандал на Малдивите: Бивш министър\nс $2 милиона подкуп, за да признаят Косово"}
{"url": "https://www.24chasa.bg/novini/article/7890565", "text": "8 лева на получен глас да е държавната субсидия на партиите за следващата година. Такова предложение ще вкара БСП между двете четения на бюджета. В началото на лятото по предложение на правителството и ГЕРБ субсидията бе намалена от 12 на 1 лев на глас. Намаляването на субсидията бе опит опозицията да падне на колене и да бъде обезкостена, коментира Александър Симов. Той обясни, че БСП ще възстанови парите от надвзетите субсидии в законовоопределения срок. За разлика от ГЕРБ, БСП разпределя всеки лев от субсидията си в момента, в който я получи, затова се чудя как управляващите успяват да заделят на влог, каза още Симов.", "date": "2019.11.20", "title": "БСП иска партийна субсидия от 8 лева на глас"}
{"url": "https://www.24chasa.bg/novini/article/7890562", "text": "Една жена бе ранена днес на Башчаршията в Сараево, съобщи говорителят на МВР на кантон Сараево Мирза Хаджиабдич, цитиран от информационния сайт \"Кликс\" и БТА. Според неофициална информация жената е простреляна в крака и в гърба, но няма опасност за живота й. Веднага след инцидента тя е откарана в болница. Полицията издирва заподозрян мъж.", "date": "2019.11.20", "title": "Жена бе простреляна в Сараево"}
{"url": "https://www.24chasa.bg/novini/article/7890567", "text": "Министерският съвет одобри отчет за напредъка в изпълнението на Плана за действие с мерки, адресиращи основните проблемни области, възпрепятстващи нарастването на инвестициите. В рамките на отчетния период са изпълнени девет мерки от проблемни области „Присъединяване към мрежите на техническата инфраструктура (електричество, газ, вода), в т.ч. срокове, брой процедури и разходи“; „Отсъствие на изградена пътна инфраструктура или лошо състояние на съществуващата такава“; „Разрешителни за строителство - брой процедури и време за тяхното изпълнение“ и „Несъгласуваност на административните процедури, свързани с реализацията на инвестиционните намерения и забавяне при предоставянето на услугите от централната и местната администрации“. Приети са нормативни промени в Наредба № 4 от 2004 г., с които се облекчава процедурата по присъединяване към ВиК мрежата. Приети са и промени в Наредба № 4 от 5 ноември 2013 г. за улеснено присъединяване към газопреносните и газоразпределителните мрежи. С изменения в Наредба №6 отпада необходимостта при сключване на договор за присъединяване към електропреносната мрежа да бъде представяно валидно удостоверение за актуално състояние. С промени в Наредбата за условията и реда за извършване на оценка на въздействието върху околната среда (ОВОС) е уреден редът и механизмът за извършване на обединена процедура. С приети промени в Закона за държавната собственост се улесняват механизмите за компенсиране на собствениците на земя с цел оптимизиране и ускоряване на процеса по изграждане на значими национални обекти и обекти с национално значение. Допълнения в Закона за кадастъра и имотния регистър улесняват процеса по издаване на разрешение за ползване/удостоверение за експлоатация на сграда или друг строеж. Министерският съвет прие решение за безвъзмездно предоставяне за управление на имоти- публична държавна собственост и движими вещи на Министерството на здравеопазването, находящи се в гр. София, Столична община, с. Владая, в.з. „Приплат“ и имоти находящи се на ул. „Трети март“ в гр. Приморско, община Приморско, област Бургас. Имотите и вещите са необходими за дейността на Министерство на здравеопазването. Съгласно решение на правителството, „Български пощи“ ЕАД ще продадат недвижим имот в Долна баня чрез електронен търг. Обектът ще бъде предложен по реда на Наредбата за електронната платформа за продажба на имоти, а цената ще бъде не по-ниска от определената от независим оценител. Имотът не е необходим за дейността на „Български пощи’’ ЕАД, а поддръжката му е свързана с неоправдани разходи. „Български пощи“ ЕАД ща продадат чрез пряко договаряне своя дял в недвижим имот в с. Марикостиново, община Петрич. Съсобственикът е изразил желание да купи частта на дружеството, като е поел ангажимент при прехвърляне на имота, „Български пощи“ ЕАД да запазят вещно право на безсрочно и безвъзмездно ползване на две помещения, необходими за технологичните нужди на пощенската станция в с. Марикостиново. Продажбата ще се извърши по цена, не по-ниска от определената от независим оценител. Правителството предлага на Народното събрание да ратифицира международен договор (LOA) BU-B-UCA „Лицензи и техническа поддръжка на системата за конструктивни симулации JCATS (Joint Conflict & Tactical Simulation), включващи лицензи за операционна система „Linux“, версия Red Hat Enterprise Linux (RHEL) и обучение за усвояване на новото оборудване”. Този договор бе подписан на 28.10.2019 г. от българска страна въз основа на заседание на Министерски съвет от 02 октомври 2019 г. С него се договаря доставката от Правителството на САЩ за българските въоръжени сили на лицензи и техническа поддръжка на системата за конструктивни симулации JCATS (Joint Conflict & Tactical Simulation), включващи лицензи за операционна система „Linux“, версия Red Hat Enterprise Linux (RHEL) и обучение за усвояване на новото оборудване. След влизане в сила на закона за ратификация на договора от Народното събрание, МВнР ще уведоми насрещната страна за изпълнение на националните процедури за това. Правителството одобри проекта на международен договор BU-B-UCB за осъвременяване на програмното осигуряване, обучение и материали за Комплектомобилна производствена линия за метални конструкции (Ultimate Building Machine System-UBM). След изпълнение на предвидените доставки и предоставяне на заявените услуги по посочения договор, комплектомобилната производствена линия за метални конструкции ще може да се използва в рамките на Сухопътни войски и на Българската армия за подобряване на сградния и парков фонд на войсковите формирования. При необходимост или при природни бедствия, аварии и катастрофи, производствената линия може да се ползва и за изграждане в кратки срокове на различни съоръжения в помощ на населението на страната. Правителството прие решение, с което одобрява поемането от Република България на ролята на водеща нация за учредяване на проект по Доверителния фонд на НАТО по инициативата за изграждане на отбранителен и свързан със сигурността капацитет (DCB) за разширяване на оказваното съдействие на Йордания в подготовката на служители в областта на управлението на кризи. Изпълнител на проекта е Центърът за изследване, изграждане и усъвършенстване на способности на НАТО за управление на кризи и реагиране при бедствия (CMDR СОЕ) в София. За финансирането на набелязаната серия от специфични дейности на CMDR-COE се предвижда да бъде приложен механизмът на Доверителния фонд на НАТО по DCB. От България не се изисква пряк финансов ангажимент. Приносът на страната ни се разглежда като алтернативен (“in-kind” contribution) в контекста на предоставяните от България значителни ресурси в качеството й на Рамкова страна на CMDR-COE. Общата стойност на предложения нов проект по DCB за Йордания се оценява на 157 836 евро. Участието на CMDR СОЕ с конкретен принос и водещата роля на България по предложения проект за Йордания предоставя отлична възможност за разширена изява и по-голяма видимост за дейността на Центъра и демонстриране на ангажираността на България с практическото изпълнение на стратегическите решения на Алианса. Министерският съвет одобри позицията на България за участие в редовното заседание на Съвета на Европейския съюз по образование, младеж, култура и спорт, което ще се проведе на 21 - 22 ноември в гр. Брюксел. Съветът във формат министри на спорта ще приеме Заключения относно борбата с корупцията в спорта и Заключения относно защитата на децата в спорта. По точката за дебат ще бъде обсъдена темата „Насърчаване на доброто управление в спорта“. Съветът на министрите на младежта ще приеме Заключения относно цифровата младежка работа и Заключения относно образованието и обучението на младежките работници. По точката за дебат ще бъде обсъдена темата „Визия за младежката работа в Европа - изменение на климата, млади хора и работа с младежта“. Във формат „Култура“ е предвидено приемането на Проект на Резолюция на Съвета на ЕС и представителите на правителствата на държавите членки, заседаващи в рамките на Съвета относно културното измерение на устойчивото развитие. Финландското председателство е включило в дневния ред на заседанието и дебат на тема: „Силни страни, иновационен потенциал и конкурентоспособност в световен мащаб на европейските културни, творчески и аудиовизуални индустрии“. Съветът по образование, младеж, култура и спорт на ЕС проведе заседание в част „Образование“ на 8 ноември в Брюксел. Тогава бяха приети Заключения за ключовата роля на политиките за учене през целия живот за справяне с технологичния и екологичен преход в подкрепа в приобщаващия и устойчив растеж. Беше приета и Резолюция за по-нататъшното развитие на европейското образователно пространство в подкрепа на ориентирани към бъдещето системи за образование и обучение. Проведен беше дебат на министрите на образованието и на финансите на тема „Солидна икономическа база за Европа: усилия за постигане на ефективност, ефикасност и качество на образованието и обучението“. Състоя се и дискусия на тема „Изкуственият интелект в образованието и обучението“. Правителството одобри също резултатите от участието на българската делегация в заседанието на Съвета на Европейския съюз по заетост и социална политика, което се състоя на 24 октомври в Люксембург. Министрите дискутираха предизвикателствата, пред които са изправени европейските общества в борбата с дискриминацията, възможностите за отстраняване на пропуските в съществуващото законодателство в тази област, както и бъдещи мерки за по-ефективна борба с дискриминацията на национално и европейско равнище. Постигането на съответствие между уменията и нуждите на пазара на труда в променящия се трудов свят и необходимостта от стратегически подход за непрекъснато учене през целия живот бяха тема на Втория ориентационен дебат в рамките на заседанието на Съвета. Приети бяха два проекта за заключения на Съвета - относно икономиката на благосъстоянието и относно „Бъдещето на труда: Европейският съюз насърчава Декларацията по случай стогодишнината на МОТ“. Съветът одобри и основните послания на Комитета по заетостта и на Комитета за социална закрила. На 21 ноември ще се проведе за заседание на Съвет Външни работи/Търговия на ЕС в гр. Брюксел. Ще бъдат обсъдени въпроси свързани с реформата на Световната търговска организация (СТО), подготовката на 12-та Министерска конференция на СТО, търговските отношения със САЩ, прилагане на търговските споразумения, резултати от изследването на Евробарометър за международната търговия през 2019 г. и др. Дружеството „Стоун Филе“ ООД, с. Гърмен, ще добива скалнооблицовъчни материали - гнайси, от находище „Ореше“, участъци „Северен“ и „Южен“. Това е регламентирано в решение на Министерския съвет, взето на днешното му заседание, с което се одобрява сключването на договор с посочения кандидат концесионер. Находище „Ореше“ се намира в община Гърмен, област Благоевград, като концесионната площ е с размер 28.8 декара. Концесията се предоставя за срок от 30 години. Очаква се постъпленията от концесионни плащания за периода на концесията да достигнат 430 хил. лв. без ДДС. По закон тези приходи постъпват в държавния бюджет и в бюджета на общината по местонахождение на концесионната площ - в случая това е община Гърмен. За обезпечаване на производствената си дейност „Стоун филе“ предвижда над 93 хил. лв. инвестиции. Министерският съвет одобри допълнителни разходи по бюджета на Държавен фонд „Земеделие“ за 2019 г. в размер до 28 млн. лв. Средствата са необходими за извършване на плащания за финансиране на разходи за данък върху добавената стойност на общини по одобрени за подпомагане проекти по Програмата за развитие на селските райони за периода 2014 - 2020 г. Съгласно друго правителствено постановление се одобряват допълнителни трансфери по бюджета на Министерството на вътрешните работи за 2019 г. в размер на 10 000 000 лв. за финансово обезпечаване на сключени договори за изпълнение на дейности по Фонд „Вътрешна сигурност” и Фонд „Убежище, миграция и интеграция” - Спешни мерки. Правителството откри процедурите за възлагане на концесия на морските плажове „Сарафово” в община Бургас, „Дяволска река 1“ в община Приморско и „Каваци-юг“ в община Созопол. Целта е обезопасяване на плажовете и предоставяне на услуги от обществен интерес за срока на концесията. Процедурите се провеждат по реда на Закона устройството на Черноморското крайбрежие (ЗУЧК). Предлага се срокът на концесиите да е по 20 години за всяка. Размерите на минималното годишно концесионно възнаграждение са съответно - за плаж „Сарафово“ - 45 502 лв. без ДДС, за плаж „Дяволска река 1“ – 19 049 лв. без ДДС и за плаж „Каваци-юг“ – 55 581 лв. без ДДС. Той е определен съгласно приетата от Министерския съвет Методика за определяне на минималния размер на концесионното възнаграждение за морските плажове обекти на концесия, по реда на чл. 8, ал. 2 и 3 от Закона за устройството на Черноморското крайбрежие. Трите морски плажа ще бъдат обезпечени задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес. Министерският съвет предлага на Народното събрание да ратифицира със закон Договора между правителството на Република България и правителството па Кралство Нидерландия за закупуване на минен ловец „Мааслуис“ клас „Трипарти“ с бордови номер М856 и минен ловец „Хелевутслайс“ клас „Трипарти“ с бордови номер М859. От българска страна договорът беше подписан на 11 ноември от заместник министър-председателя по обществения ред и сигурността и министър на отбраната, в изпълнение на дадените му правомощия от Министерския съвет с протоколно решение № 45 от 6 ноември 2019 г., с което се одобрява проекта на договора. Съгласно направения в Министерството на отбраната военно- икономически анализ, придобиването на двата кораба е икономически целесъобразно и ще допринесе за повишаване на способностите на българските Военноморски сили за изпълнение на задълженията по осигуряване безопасността на корабоплаването в морското ни пространство в мирно време, както и за успешно изпълнение на военновременните задачи в национален и съюзнически формат в НАТО и ЕС. Правителството одобри условията за членство на страната ни в Международната асоциация за развитие (MAP) и упълномощи министъра на финансите да потвърди пред Асоциацията тяхното приемане. В изпълнение на РМС № 570 от 03.10.2019 г., с писмо на министъра на финансите от 11.10.2019 г., беше заявено желанието на България за членство в MAP. В отговор Асоциацията представи параметри и условия по отношение на допустимите записвания в институцията и свързаните с тях права на глас, които се базират на условия за член на MAP по Част II от Учредителния договор на Асоциацията, а именно за страни със средни и ниски доходи, като те трябва да се потвърдят от българската страна. MAP е създадена през 1960 г. и е единствената от петте организации от Групата на Световната банка, в която към момента България не членува. Асоциацията допълва дейността на Международната банка за възстановяване и развитие, като подпомага най-бедните страни чрез предоставяне на заеми при субсидиарни условия, безвъзмездни помощи и техническа помощ, а също така се ангажира с облекчаване на дълг по линия на различни инициативи. Членство в MAP ще даде възможност на страната ни за проява на глобална солидарност и участие в справянето с едни от най-значимите проблеми в най-бедните страни. Потенциално включване на България в бъдещи захранвания на MAP е свързано с перспектива за дългосрочен финансов ангажимент, но едно бъдещо участие с принос на контрибутор би дало на страната право на изразяване на самостоятелни позиции, защита на интереси, разпознаваемост и глас по проблемите в многостранната общност. Записванията и приноса в MAP се отчитат като официална помощ за развитие. Общо 17 860 249 лв. ще получат общините за изплащане на обезщетения на персонала след прекратени правоотношения през месеците юли-август 2019 г. Средствата за обезпечаване на Национална програма „Оптимизиране на вътрешната структура на персонала“ за 2019 година ще се осигурят от бюджета на Министерството на образованието и науката за 2019 г. и чрез преструктуриране на разходите в централния бюджет за 2019 г. Министерският съвет одобри предоставянето на финансова помощ в размер на 71 166 лв. за справяне с хуманитарната криза в Афганистан като част от усилията на международната общност за възстановяване на региона и подобряване на условията на живот на гражданите. Финансирането ще бъде насочено към дейността на Върховния комисар на ООН по бежанците и ще бъде осигурено от бюджета на Министерството на външните работи, предназначен за развитие и хуманитарна помощ. Министерският съвет взе решение България да предостави 53 790 лева по линия на официалната помощ за развитие на Службата на Върховния комисар по правата на човека на ООН. Това ще помогне за реализирането на външнополитическите цели на България в областта на защитата на правата на човека и уязвими групи, която е основен приоритет и на членството ни в Съвета по правата на човека за периода 2019-2021 г. Министерският съвет прие решение за одобряване на законопроект за изменение и допълнение на Валутния закон, с който се цели привеждане на националното законодателство в съответствие с Регламент (ЕО) № 1889/2005 и с практиката на Съда на Европейския съюз в областта на административнонаказателните разпоредби при неизпълнение на задължението за деклариране по чл. 3 от същия регламент. Прецизира се разпоредбата, свързана с осъществяването на законосъобразен и ефективен валутен контрол. В тази връзка се предвижда изрично да бъде закрепено в закона правомощието на митническите органи да не допускат пренасянето на парични средства в размер на 30 000 лв. или повече, или тяхната равностойност в друга валута през границата на страната за трета страна при получена от митническите органи по служебен път информация за наличието на публични задължения на лицето. Предвижда се уеднаквяване на определената законова компетентност по установяването на нарушения на Валутния закон, както на външната, така и на вътрешната граница. Предвид контрола, който осъществяват митническите органи по границата на страната и спецификата на нарушенията при пренасяне през границата на парични средства и благородни метали и скъпоценни камъни и изделия със и от тях, в законопроекта е предвидена изрична законова компетентност митническите органи да съставят актовете за установяване на административни нарушения по чл. 18, ал. 2, 3 и 7 букви „в“ и „г“ от Валутния закон, съгласно Регламент (ЕО) № 1889/2005. Въвежда се дефиниция за „укрит“ предмет на нарушението и се отменя чл. 20, с което българското законодателство се привежда в съответствие с практиката на СЕС по отношение на отнемането в полза на държавата на цялата недекларирана сума. Предвижда се адекватно определяне на размера на глобата - част от размера на стойността на предмета на нарушението. Правителството одобри законопроект за изменение и допълнение на Закона за административното регулиране на икономическите дейности, свързани с нефт и продукти от нефтен произход. С одобрения проект на закона ще се облекчат изискванията за регистрация, сред които отпадане дейността по временно съхранение и/или зареждане от земеделски стопанин, намаляване на изискуемия праг за капитал или активи, както и намаляване размера на обезпечението. Прецизират се общите и специалните условия за всички дейности, както и необходимите документи за регистрация. Направените изменения и допълнения ще допринесат за ясното и точно прилагане на закона, както и ще спомогнат за ненарушаване на конкурентната бизнес среда на пазара на горива. Предложеният проект на акт няма да окаже въздействие върху държавния бюджет. Правителството прие изменения и допълнения на Устройствения правилник на Министерството на здравеопазването. Основната цел е да се обезпечат отговорностите по изпълнение на ПМС № 192 от 2019 г., съгласно което министърът на здравеопазването е определен за административен орган, към който се създава национален компетентен орган по мрежова и информационна сигурност за сектор „Здравеопазване“. Това налага да бъдат извършени промени в Устройствения правилник на Министерството на здравеопазването, с оглед привеждането му в съответствие със Закона за киберсигурност и РМС № 192 от 2019 г. В тази връзка, с Постановлението за изменение и допълнение на Устройствения правилник на Министерството на здравеопазването се предлага допълване на правомощията на министъра на здравеопазването, свързани с определянето му за административен орган, към който се създава национален компетентен орган по мрежова и информационна сигурност за сектор „Здравеопазване“. С оглед изпълнение на новите функции и отговорности на Министерството на здравеопазването, свързани с определянето на министъра на здравеопазването за административен орган, към който се създава национален компетентен орган по мрежова и информационна сигурност за сектор „Здравеопазване“, се разширяват функциите на звено „Сигурност на информацията и защита на данните“ в Министерството на здравеопазването. Министерският съвет прие решение, с което предлага на Народното събрание да ратифицира гаранционно споразумение между Република България и Европейската инвестиционна банка във връзка със сключен на 10 октомври 2019 г. Договор за финансиране на междусистемната газова връзка Гърция-България между Европейската инвестиционна банка и „Български енергиен холдинг“ ЕАД. Споразумението е подписано в София от българска страна на 14 октомври 2019 г. и в Люксембург от страна на Европейската инвестиционна банка на 17 октомври 2019 г. Предоставянето на държавна гаранция в размер до валутната равностойност на 215 млн. лв. по заемните споразумения във връзка с финансирането на проекта е предвидено в чл. 70, ал. 2 от Закона за държавния бюджет на Република България за 2019 г. Ратифицирането на гаранционното споразумение е предварително условие за усвояване на средствата от заема от ЕИБ в размер на 109.9 млн. евро. С влизането му в сила ще бъде осигурен необходимият финансов ресурс за изпълнението на проекта, който е стратегически за диверсификацията на източниците и маршрутите за доставка на природен газ в региона. Изграждането на междусистемната връзка Гърция-България ще отвори допълнително трасе към Южния газов коридор между пазарите на Югоизточна Европа и Централна Източна Европа и по този начин ще осигури достъп до алтернативни трасета и източници за доставка на газ. Осигурявайки достъп до алтернативни източници на природен газ, проектът за междусистемна газова връзка Гърция-България е ключов за гарантиране на енергийната сигурност както в България, така и в целия район на Югоизточна Европа. Той ще съдейства и за увеличаване конкурентоспособността на националната и регионалните икономики. 1 276 200 пенсионери ще получат добавка към пенсиите си за месец декември. Допълнителната сума към пенсията е в размер на 40 лв. и ще се изплаща на пенсионери, на които пенсията или сборът от пенсиите заедно с добавките и компенсациите към тях за месец декември е в размер до 363,00 лв. включително, колкото е размерът на линията на бедност за 2020 г. За изплащането на добавките към пенсиите за Коледа правителството ще отпусне допълнителни 51 048 700 лв. лева по бюджета на държавното обществено осигуряване. Средствата са осигурени за сметка на преструктуриране на разходите и/или трансферите по централния бюджет за 2019 г. Правителството одобри допълнителни разходи по бюджета на Министерския съвет за 2019 г. в размер до 6 700 000 лв. Средствата са предназначени за осигуряване на възможност за разплащане на местни данъци и такси, дължими от болница „Лозенец“. Министерският съвет прие също решение за обявяване на имот - публична държавна собственост, за имот - частна държавна собственост и за преобразуване на „Болница „Лозенец“ в еднолично акционерно дружество с държавно участие в капитала. В резултат на приемането на акта на Министерския съвет, имот - публична държавна собственост, включващ поземлен имот с идентификатор 68134.1004.64 КККР на гр. София, с площ 168 241 кв. м., ведно с изградени върху него 32 броя сгради, които представляват сградите, подробно описани в АПДС № 10222/ 31.07.2019 г., ще бъдат внесени като непарична вноска в капитала на едноличното акционерно дружество със стойности, определени по реда на §8, ал. 1 от ПЗР на към Закона за изменение и допълнение на Закона за лечебните заведения (ДВ, бр. 13 от 2019 г., в сила от 12.02.2019 г.), за осъществяване на дейността му. На същото основание в капитала на дружеството ще бъдат включени и движими вещи - дълготрайни материални активи за изпълнение на функциите му и осъществяване на основната му дейност - болнична медицинска помощ. В изпълнение на нормативните изисквания, с горепосочения акт на Министерския съвет ще бъде приет и първият устав на лечебното заведение - еднолично акционерно дружество, учредено в резултат на преобразуването и ще бъде назначен първият съвет на директорите.", "date": "2019.11.20", "title": "Вижте какво реши Министерският съвет днес"}
{"url": "https://www.24chasa.bg/novini/article/7890563", "text": "50-годишен криминално проявен старозагорец бе задържан тази сутрин на столичния булевард \"Тодор Каблешков\". Акцията е осъществена от служители на Главна дирекция \"Национална полиция\" и отдел \"Криминална полиция\" при Областната дирекция на МВР в Бургас, съобщиха от полицията. Мъжът ще бъде привлечен в качеството на обвиняем за кражба на скъпоструваща строителна техника, отнета от територията на Бургаски регион преди няколко месеца. Установено е, че багерът на стойност близо половин милион лева след кражбата е натоварен на камион със закрити ремаркета и вероятно пласиран на друга строителна фирма. Престъпната дейност на 50-годишния старозагорец ще бъде изяснена в детайли, тъй като се предполага, че същият е съпричастен към извършването на други две сходни кражби на скъпоструващи багер и челен товарач. Събраните до момента материали ще бъдат докладвани в Бургаска районна прокуратура. По случая е образувано досъдебно производство.", "date": "2019.11.20", "title": "Задържаха мъж, откраднал багер за близо 500 000 лв."}
{"url": "https://www.24chasa.bg/novini/article/7890594", "text": "Турция се старае да засили присъствието си в контролираните от нея сирийски територии чрез \"тюркизиране\". Това заяви посланикът на Сирия в Москва Рияд Хаддад, цитиран от ТАСС. Турция не се ограничи само с издигането на флага си над \"окупираните земи\". Тя откри турски правителствени учреждения, води политика на тюркизиране, промени учебната програма, каза Хаддад, цитиран от БТА. Той посочи, че страната му е станала жертва на нов вид посегателство над суверенитета й и на намеса във вътрешните й работи, при което външните играчи явно подкрепят терористичните групировки. На тези групировки се предоставя военно-политическа и финансова подкрепа от страна на държави, които са забравили за това, че подобна практика е забранена от международното право, отбеляза още дипломатът. На 9 октомври Турция започна офанзивата \"Извор на мира\" в Северна Сирия, която е насочена срещу бойците от Силите за защита на народа (СЗН). Целта на операцията е създаване на буферна зона край турската граница.", "date": "2019.11.20", "title": "Сирийският посланик в Москва: Турция  \"тюркизира\" районите в Северна Сирия"}
{"url": "https://www.24chasa.bg/novini/article/7890606", "text": "Американският министър на отбраната Марк Еспър заяви днес, че САЩ ще предоставят на Виетнам военен кораб за целите на бреговата охрана, предаде Асошиейтед прес. Еспър съобщи това в реч във Виетнамската дипломатическа академия (държавен университет в Ханой). Шефът на Пентагона каза, че корабът ще бъде предоставен догодина, но не даде подробности, предава БТА. В Ханой Еспър проведе срещи с високопоставени представители на виетнамското правителство. Това е първата му визитата във Виетнам, откакто през юли стана министър на отбраната на САЩ. Виетнам е една от държавите, които открито критикуват Китай заради претенциите му по отношение на Южнокитайско море, отбелязва Асошиейтед прес. Еспър заяви днес, че Вашингтон ще подкрепи Ханой в споровете за Южнокитайско море, предаде ДПА. Вчера, по време на посещение във Филипините, той каза, че САЩ ще продължат с операциите си в подкрепа на свободата на корабоплаването в Южнокитайско море въпреки призивите на Китай да ги прекратят. Пекин претендира, че почти цялото Южнокитайско море е негова територия и построи в него изкуствени острови, на които има китайски военни обекти. Виетнам също претендира за части от спорната акватория, отбелязва ДПА.", "date": "2019.11.20", "title": "САЩ дава военен кораб на Виетнам, за да охранява бреговете си"}
{"url": "https://www.24chasa.bg/novini/article/7888677", "text": "Данъчен измамник, децата на кмета на Минерални бани Мюмюн Искендер и неуспелият кандидат за кмет и фолк певец Милко Калайджиев ще връщат над 1 млн. лв. на фонд “Земеделие” заради нарушения при европейски проекти за къщи за гости. Арестуваният през 2012 г. Димитър Харбалиев е получил през фирмата си “Инкомерс - Димитър Харбалиев” малко над 14 хил. лв., които сега ще трябва да върне. Средствата са били за подобрения в семеен хотел “Детелина”. През 2012 г. той бе задържан с още 8 души. Според разследващите тогава щетата за бюджета от престъпните им дейности е 1,7 млн. лв. Популярният изпълнител твърдеше по време на проверките, че няма притеснения, тъй като всичко по къщата му за гости в сливенското село Мезек е изрядно. Над 780 000 лв. ще връщат децата на кмета на Минерални бани. С тези пари са построени два хотела. Това са само малка част от 158-те проекта, за които фонд “Земеделие” налага 100-процентова санкция. Това означава, че получилите европейско финансиране ще трябва да върнат средствата изцяло. Общата сума за възстановяване е 43,1 млн. лв. 95 проекта са с частична санкция за 3,3 млн. лева. Едва 23 са проектите, на които не е наложена санкция към момента. Нарушенията станаха ясни, след като през юни бяха проверени 288 обекта в цялата страна. Към момента са обработени 276. След анализ фонд “Земеделие” стартира процедурата, по която се издават актове за публично държавно вземане. След това страните ще могат да изразят становище и възражения. Най-голямата сума, която фонд “Земеделие” очаква да си върне, е 391 160 лв. Такава е усвоена от Евгения Маркова и съпруга ѝ за изграждането на комплекс “Фамилия” в село Искър, община Вълчи дол. Пет са общо къщите за гости във Варненска област, които трябва да върнат отпуснатите субсидии. Проверката мина, не бяха констатирани никакви нарушения, не ни бяха дадени препоръки. Проверявани сме през тези 5 г. неведнъж. Нямаме никаква информация какво не е наред. Пак казвам - последната проверка мина перфектно”, обясни Маркова. Според нея било трудно да накараш хората да идват насила, тъй като къщата не е нито на село, нито в планината, нито на море. Посрещали предимно компании през пролетно-есенния сезон, в къщата се организирали и тиймбилдинги. Луксозната къща за гости “Фамилия” се намира на 50 км от Варна, 60 км от Шумен и на 43 км от Добрич. Има градини, басейн, тенис корт, закрито барбекю и гараж за 4 автомобила. “Субсидията, която ни отпуснаха и която искат да върнем, стигна само за изграждането на сградата. Всичко останало сме правили с наши средства - обзавеждането, басейна, барбекюто, тенис-корта... Но пък, ако не бяхме направили тези неща, ако не бяхме обзавели луксозно къщата и поддържали градината, как щяхме да привличаме гости? С какво? В това пусто село хората няма за какво да идват. Наистина нямам думи. Да идват и да си вземат къщата. Не ми се говори”, добави Маркова. До момента не са ѝ връчени никакви документи за установени нарушения. Най-голяма сума за връщане в Пловдивско е 391 160 лева, трябва да я възстанови ЕТ “Джи Ес-хотелс-Гергана Симова”. Парите са били отпуснати за преработка на проект на жилищна сграда в апартаментен хотел в Хисаря. Гергана Симова не бе открита за коментар от “24 часа”. Нейни служители заявиха, че е извън офиса. Крупна сума ще трябва да връща и Стойчо Росенов Николов, “Изпълнил съм всичко, което ми е било поискано. Да възстановявам пари, е безумие. Къщата за гости в Свежен не е спряла да работи и всичко е документирано. За да се развива бизнесът, дори построих втора къща със собствени средства”, каза Христо Иванов. Неговата фирма “Свежен-Христо Иванов” е в списъка на фонда с дължими 122 774 лв. Всяка от 8-те къщи в Бургаска област, които са в списъка, дължи между 180 хил. и 400 хил. лв., а общо осемте притежатели на къщи за гости ще трябва да възстановят над 2,5 млн.лв., установи репортерска проверка. Повечето от комплексите са в Странджа - по селата Бръшлян, Писменово, Близнак, Велика. На много от посочените за клиенти телефони вчера не отговаряше никой, а на един от тях жена каза, че има грешка на запитване за свободни места в къща за гости в Писменово. За да се получи телефонен номер за резервации в къща за гости в сунгурларското село Бероново пък, трябва да се изпрати SMS на цена от 2,50 лв., показа проверка на “24 часа”. Фирмата собственик - ЕТ “Ноар-Цветелина Чернева”, трябва да връща 284 098 лв. 391 160 лв. ще трябва да възстанови и ЕТ “Екотур Велека” на Катя Дамянова с комплекс в странджанското село Бръшлян. След нея е “Синагро” с къща за гости в село Близнак (391 хил. лв.), следвана от ЕТ “Странджа Еко-Йоанна Атанасова” с 388 914 лв. взети евросубсидии. Комплексът за селски туризъм в село Писменово на “Стегал 1” ЕООД е санкциониран с 370 766 лв., а известните “стари къщи” в поморийското село Медово са собственост на ЕТ “Тонита-Тонка Петрова”, усвоила неправомерно 381 523 лв. От фонд “Земеделие” проверяват още 12 инвестиции, финансирани по програмата. За тях е необходимо извършване на детайлизиран анализ и проверка, включително получаване при необходимост на информация и от други институции. Най-честите нарушения при проектите за къщи за гости са свързани с неизпълнение на показателите на одобрения бизнес план. По-конкретно установените нарушения за неизпълнение на приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия, с цел получаване на предимство в противоречие с целите на мярката.", "date": "2019.11.20", "title": "Данъчен измамник, кметски деца и Милко Калайджиев ще връщат над 1 млн. лв. от къщи за гости"}
{"url": "https://www.24chasa.bg/novini/article/7890684", "text": "Министър-председателят Бойко Борисов ще е на работно посещение в Хърватия днес и утре. Ново ръководство на Европейската народна партия (ЕНП) се очаква да бъде избрано на започващия днес конгрес в хърватската столица Загреб. Единственият кандидат за наследник на френския политик Жозеф Дол на поста председател на ЕНП е досегашният шеф на Европейския съвет - полякът Доналд Туск. Предстои и избор на десет заместник-председатели на ЕНП. Сред номинираните е и българският еврокомисар Мария Габриел. Във фокуса на конгреса са теми като европейските инвестиции в регионите и градовете след 2020, предизвикателствата и споделените отговорности около Западните Балкани, поемане на лидерството от страна на ЕНП по отношение на действията за климата, както и гласуването на „Визия на ЕНП за устойчива планета“. В състава на делегацията на ГЕРБ влизат още Мария Габриел, евродепутатите от ГЕРБ, двамата заместник-председатели на партията Йорданка Фандъкова и Димитър Николов, кметове и областни координатори на ГЕРБ, добавят от пресцентъра на партията. В рамките на визитата българският премиер ще проведе среща с министър-председателя на Хърватия Андрей Пленкович, информираха от пресцентъра на Министерския съвет. Във фокуса на разговора ще бъдат консултациите по приоритетите на предстоящото Хърватско председателство на Съвета на ЕС през първата половина на 2020 г. Вече бе заявен ангажимент то да продължи темата за европейската интеграция на страните от Западните Балкани, поставена от България по време на първото й председателство на Съвета на ЕС, както и към приоритетите, записани в Софийската декларация, приета на Срещата на върха ЕС - Западни Балкани у нас през май 2018 г. Хърватия също планира провеждането на Среща на върха ЕС - Западни Балкани, посветена на европейския път на шестте държави от региона, която ще се състои на 7 май 2020 г. Премиерите Бойко Борисов и Андрей Пленкович ще обсъдят в Загреб също актуални теми от регионалния и европейския дневен ред, важни и за двете страни като преговорите за новия бюджет на ЕС в периода 2021-2027 г., задълбочаването на Единния пазар и цифровизацията, инвестирането в образованието и иновациите, които са в основата на конкурентоспособността в глобализирания свят.", "date": "2019.11.20", "title": "Борисов в Хърватия днес и утре, избира се ново ръководство на ЕНП (Обновена)"}
{"url": "https://www.24chasa.bg/novini/article/7890651", "text": "Астрономи записаха мистериозната \"песен\" на земното магнитно поле, когато до него достигне буря със заредени частици от Слънцето, съобщи в. \"Дейли мейл\", цитиран от БТА. \"Мелодията\" е звукова версия на невероятното полярно сияние, което се образува, когато заредените частици взаимодействат със земната атмосфера. \"Песента\" е обработена, така че да я чуваме, от специалисти на Европейската космическа агенция, анализирали магнитните вълни, образувани, когато слънчевият вятър достигне Земята. Обикновено потокът на частици от слънчевия вятър предизвиква излъчване на прости магнитни вълни, които преобразувани в аудиовълни, звучат като една единствена ниска музикална нота. При достигането на слънчева буря до Земята обаче тонът се повишава и музиката става много по-сложна. \"Сякаш бурята променя звученето на предната вълна\" - каза Люсил Турк от университета в Хелзинки. Учените са използвали компютърни симулации, за да получат сложните вълни, появяващи се при слънчева буря. Процесът е бърз - генерираната най-отпред вълна достига до земната повърхност за около 10 минути. Апаратите \"Клъстър II\" на ЕКА се движат във формация през магнитосферата. Те са изстреляни през 2000 г. и анализират земното магнитно поле вече две десетилетия.", "date": "2019.11.20", "title": "Чуйте \"песента\" на Земята в слънчева буря (Аудио + видео)"}
{"url": "https://www.24chasa.bg/novini/article/7890688", "text": "При извършване на нарушение от регистрирани или ведомствени бензиностанции, да се забрани тяхната дейност за 3 години, независимо чия е собствеността им и дали тя ще се прехвърли. Това е заложено в новия закон за горивата, обясни министърът на икономиката Емил Караниколов в Министерския съвет, където текстът беше приет. Така министерството иска да пресече създаването на кухи фирми. Земеделците ще бъдат изкарани от обхвата на новия закон за горивата, но само тези, които не осъществяват търговия с тях. За мините също ще се направят изключения – в тях ще може да има ведомствени обекти за зареждане, както и мобилни автомобили, които да зареждат от тях и да слизат в галериите. Работата по закона започна още миналата година и той породи напрежение в сектора. КЗК също се произнесе, като каза, че в предишния му вид той не решава проблема със сивата икономика. Затова преговорите с всички заинтересовани страни продължиха. Все още има спорни въпроси – какви да са изискванията за регистрация е един от тях. Трите варианта са да остане сегашното изискване за обезпечение от 500 хил. лв. Другите две са предложения на малките търговци на горива – да се прави разбивка на оборота или гаранцията да е процент от него. Другият момент, по който няма консенсус, е относно задължителните забраните. Големите търговци искат да е забранено напълно сипването на гориво в автомобили, с които се извършва зареждане, а малките – да се допусне възможността по закона за ДДС. Според мен най-правилно е вторият вариант, допълни Караниколов.", "date": "2019.11.20", "title": "Бензиностанциите, които извършват нарушения, ще бъдат запечатвани за 3 години"}
{"url": "https://www.24chasa.bg/novini/article/7890705", "text": "Дванайсет души бяха арестувани тази сутрин в операция на черногорската полиция срещу търговията с хора, съобщи националната телевизия РТЦГ. Операцията е организирана рано сутринта в Подгорица и Даниловград. Сред арестуваните има и двама полицаи, предава БТА. Заподозрените ще бъдат изслушани в Специалната държавна прокуратура, по чието нареждане е извършена операцията. Повече подробности за операцията се очакват по-късно днес.", "date": "2019.11.20", "title": "20 арестувани в Черна гора, търгували с хора"}
{"url": "https://www.24chasa.bg/novini/article/7890679", "text": "20 години лишаване от свобода получи от пловдивския окръжен съд Илия Стоичков за грабеж и убийство на доцент Стефан Нейков, извършено по особено жесток и мъчителен начин. На 2 юли м.г. в землището на село Оризари Стоичков пребил учения и му задигнал златен синджир с тегло над 11 г. Изгаврил се със 71-годишния мъж, като заврял бейзболна бухалка в ануса му.  Пред разследващите Стоичков е обяснил действията си с това, че е бил афектиран. Съпругата му Иванка му признала, че доцент Нейков е правил с нея секс, а искал и пари, за да й помогне във взимането на изпитите в Аграрния университет в Пловдив.  След прочитане на присъдата прокурорът Георги Пенев заяви, че ще я протестира, тъй като иска доживотен затвор. Обвинителят посочи, че ученият е бил смлян от бой. Аутопсията е констатирала кръвоизливи, счупени ребра, множество наранявания по главата и цялото тяло. Доцентът е издъхнал от мастна емболия. Близките му също искат убиецът да прекара дните си зад решетките.  \"Татко беше добър човек, уважаван специалист\", каза пред \"24 часа\" Николай Нейков, който е главен асистент в Института по генетични ресурси в Садово. Там е работил и покойният му баща.  И защитникът на Илия Стоичков - адвокат Красимир Елдъров,  ще обжалва. Тезата му е, че в случая става въпрос за настъпила смърт след умишлено нанесена телесна повреда, а не за убийство. Правистът подчерта, че Стоичков е правил изкуствено дишане на доц. Нейков, сам се е обадил на Спешна помощ. Стоичков бе осъден и да заплати 100 000 лева обезщетение на съпругата на Нейков и по 60 000 лв. на сина и дъщеря му.", "date": "2019.11.20", "title": "20 години за Илия Стоичков, изнасилил с бухалка и убил доцента от Пловдив"}
{"url": "https://www.24chasa.bg/novini/article/7890747", "text": "Създадохме всякакви регистри, свързани с имотите на Софийския университет \"Св. Климент Охридски\" и с техните ремонти. Един от регистрите е за необходимостите от ремонти и в него, в началото на мандата ми, изчислихме, че само за най-спешните ремонти са необходими 40 млн. лв. Най-спешните ремонти в СУ са свързани главно с покривите, защото в много сгради на Софийския университет покривите течаха и се създават проблеми, включително и в Ректората, каза ректорът на СУ проф. Атастас Герджиков на заседанието на Общото събрание на висшето училище, на което по-късно днес ще се изберат еднолични и колективни органи за управление, предаде БТА. Проф. Герджиков е единственият кандидат за ректор и неговата кандидатура за втори мандат беше издигната от Факултета по класически и нови филологии на СУ. \"Ремонтите, които извършихме, въпреки цялата допълнителна субсидия, съвсем не са за 40 млн. лв., а са за 13 млн. лв. и нещо\", отчете проф. Герджиков. В сградата на Ректората има много проблеми и един от тях през всички тези години е за покрива, който всеки път струва все повече, като се говори вече за 10 млн.лв., каза ректорът. Той отчете в доклада дейността си за изминалите четири години. \"Съзнавам, че и най-спешните ремонти са три пъти повече от извършеното, а тези, които не са толкова спешни, са сигурно още два пъти по толкова. Няма как да направим всичко, защото няма толкова средства. Министерският съвет отпуска допълнителни средства за капиталови разходи само за юбилей, тази практика трябва да спре. И трябва да се увеличат капиталовите разходи за всички университети, защото това са сгради, които са публична държавна собственост\", коментира проф.Герджиков. Той увери, че ще направи всичко възможно, за да се получават средства за капиталови разходи всяка година, а не един път на пет или на десет години. Софийският университет има 18 учебни сгради, 10 студентски общежития и 3 стола, учебно-научни бази и почивни станции.", "date": "2019.11.20", "title": "Ректорът на СУ: 40 млн. лв. трябват само за най-спешните ремонти на имотите на университета"}
{"url": "https://www.24chasa.bg/novini/article/7890653", "text": "Десислава Иванчева, Биляна Петрова и Петко Дюлгеров, които са подсъдими за подкуп, поискаха да се вдигне запорът на банковите им сметки, защото нямали с какво да преживяват. Това те направиха в Апелативния специализиран съд, където делото срещу тримата върви на втора инстанция.  Бившата кметица на \"Младост\" настоя освен за вдигане на запора да й бъдат върнати трите мобилни телефона, единият от които не бил използван, лаптопи, книжен плик с документи за проект за европарк, дамската чанта й и портмонето. Пред съда тя обясни, че заради липсата на средства се налага майка й, която е пенсионерка, да й плаща здравните осигуровки, а приятели от Варна да й носят по 20 и по 50 лв., за да преживява.  Биляна Петрова иска да падне забраната само за една от нейните няколко сметки, като да има възможност да ползва по 560 лв. на месец - колкото е минималната работна заплата. По нейни изчисления, представени пред съда, до момента трябва да използва 12 790 лв. Това са минималните работни заплати всеки месец от задържането и през април миналата година досега. Петко Дюлгеров имал само една банкова сметка и той поиска тя да бъде освободена, за да може да си осигури пари за лечението на очите, престояла му трансплантация на роговица, както и да издържа трите си деца, две от които непълнолетни. Той отказа обаче отново да пише цифри заради графологична експертиза. Тя бе поискана на предишното заседание, защото не е ясно кой е авторът на числа, написани в тефтерчето на Иванчева. Затова експертизата ще бъде направена само въз основа на вече изписани от него цифри и такива, написани в документи, които се съдържат в столичната община в район \"Младост\". Дюлгеров е бивш кмет на \"Младост\". По време на заседанието стана ясно още, че една от съдебните заседателки, гледала делото на първа инстанция в спецсъда, е била член на избирателна комисия от ПП ГЕРБ по време на ервоизборите, затова бившата кметица на Младост поиска да се установи дали председателката Мария Праматарова е членувала в ГЕРБ както и дали партийни членове са били и нейни близки роднини - съпруг, деца, родители. Смятаме, че това е намеса на ГЕРБ в делото, казаха Петрова и Иванчева извън заседанието. Извън съдебната зала Иванчева се оплака, че я съди \"Дунарит\" за 100 000 лв. заради фалшиви чатове по месинджър, че щяла да сваля Бойко Борисов. В 16 ч. съдът ще обяви решението си за запорите.", "date": "2019.11.20", "title": "Иванчева, Петрова и Дюлгеров поискаха да се вдигне запорът на сметките им"}
{"url": "https://www.24chasa.bg/novini/article/7889937", "text": "Китайската технологична компания Xiaomi обяви във вторник, че нейните мобилни устройства и телевизори вече ще разполагат с функцията да предупреждават за земетресения, без използването на приложения на трети страни,  . Технологията, съвместно разработена от Xiaomi и местната лаборатория за изследвания на земетресенията Institute of Care-Life, ще използва аларми и изскачащи съобщения, които да уведомяват потребителите на смартфони и телевизори за трусове, само секунди преди връхлитането на сеизмичните вълни. Вграждането на подобна функция премахва необходимостта от свалянето на съответните приложения, както и засилва ефикасността и ефективността на предупрежденията за земетресения, каза Уан Туън, директор на Institute of Care-Life на годишната конференция за разработчици на Xiaomi. Най-новата функция е вградена в последната версия на операционната система MIUI. Услугата е вече достъпна в провинция Съчуан и постепенно ще се разпространи в цялата страна, по думите на Уан. Тази нова функция е част от усилията на компанията да популяризира приложението на Интернет на нещата (IoT).", "date": "2019.11.20", "title": "Xiaomi добавя функция за предупреждения за земетресения в смартфоните и телевизорите"}
{"url": "https://www.24chasa.bg/novini/article/7890647", "text": "Дружеството „Стоун Филе“ ООД, с. Гърмен, ще добива скалнооблицовъчни материали - гнайси, от находище „Ореше“, участъци „Северен“ и „Южен“. Това е регламентирано в решение на Министерския съвет, взето на днешното му заседание, с което се одобрява сключването на договор с посочения кандидат концесионер. Находище „Ореше“ се намира в община Гърмен, област Благоевград, като концесионната площ е с размер 28.8 декара. Концесията се предоставя за срок от 30 години. Очаква се постъпленията от концесионни плащания за периода на концесията да достигнат 430 хил. лв. без ДДС. По закон тези приходи постъпват в държавния бюджет и в бюджета на общината по местонахождение на концесионната площ - в случая това е община Гърмен. За обезпечаване на производствената си дейност „Стоун филе“ предвижда над 93 хил. лв. инвестиции.", "date": "2019.11.20", "title": "Над 93 000 лв. ще бъдат инвестирани в добив на гнайси от участъци „Северен“ и „Южен“ на находище „Ореше“"}
{"url": "https://www.24chasa.bg/novini/article/7890812", "text": "Правителството откри процедурите за възлагане на концесия на морските плажове „Сарафово” в община Бургас, „Дяволска река 1“ в община Приморско и „Каваци-юг“ в община Созопол. Целта е обезопасяване на плажовете и предоставяне на услуги от обществен интерес за срока на концесията. Процедурите се провеждат по реда на Закона устройството на Черноморското крайбрежие (ЗУЧК). Предлага се срокът на концесиите да е по 20 години за всяка. Размерите на минималното годишно концесионно възнаграждение са съответно - за плаж „Сарафово“ - 45 502 лв. без ДДС, за плаж „Дяволска река 1“ – 19 049 лв. без ДДС и за плаж „Каваци-юг“ – 55 581 лв. без ДДС. Той е определен съгласно приетата от Министерския съвет Методика за определяне на минималния размер на концесионното възнаграждение за морските плажове обекти на концесия, по реда на чл. 8, ал. 2 и 3 от Закона за устройството на Черноморското крайбрежие. Трите морски плажа ще бъдат обезпечени задължителните дейности по ЗУЧК - осигуряване на водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж и предоставяне на услуги от обществен интерес.", "date": "2019.11.20", "title": "Търсят концесионери за три морски плажа"}
{"url": "https://www.24chasa.bg/novini/article/7890778", "text": "\"Няма как да не отбележа и моето мнение, и на моите колеги, за безспорната личност на главния прокурор, за безспорния професионализъм и качествата, които той притежава. Богатство е за всяка държава да използва този потенциал пълноценно и КПКОНПИ е мястото, където този потенциал може да се развие.\" Така зам.-шефът на ПГ на ДПС Хамид Хамид коментира номинацията на Сотир Цацаров за шеф на Антикорупционната комисия. Хамид обясни, че ПГ на ДПС не е обсъждала постъпилите две кандидатури - на Цацаров и на Симеон Найденов от \"Воля\". Като внесат концепциите си, ще се съберем и ще ги анализираме внимателно и в детайли, каза той. Но веднага постави задача пред новия шеф на КПКОНПИ след встъпването му в длъжност, независимо кой бъде избран: трябва да продължат законодателните промени, които висят в правна комисия. Има някои неуредени въпроси и пропуски, проблеми, надявам се да работим изключително активно с новоизбрания председател в тази посока, коментира Хамид.", "date": "2019.11.20", "title": "ДПС за Цацаров: Богатство за всяка държава е да използва този потенциал пълноценно"}
{"url": "https://www.24chasa.bg/novini/article/7890807", "text": "Кой ще е носителят на годишния приз „Агробизнесмен на България” за 2019 г. ще стане ясно утре (21 ноември ). Най-авторитетният вестник за земеделие и агробизнес у нас „Български фермер\" ще го обяви след среща на представители на агробизнеса от цялата страна с министъра на земеделието, храните и горите Десислава Танева и изпълнителния директор на ръководствата на Държавен фонд \"Земеделие\" Васил Грудев. Ще има и отличия в 10 категории за успели през годината личности и компании. Срещата и церемонията за връчване на отличията ще се състоят от 15 часа, в зала 6 на Националния дворец на културата. Призът „Агробизнесмен на България” е учреден през 1991 г. Това е първото и най-авторитетно отличие в бранша, връчвано от медиите, с което се удостояват най-авторитетните бизнесмени и фирми, постигнали безспорни успехи в аграрния сектор. То има за цел да покаже на цялата страна новите тенденции в българското земеделие. Носители на отличието стават хора, които въвеждат моделите на модерното фермерство и създават брутен продукт и добавена стойност. Хора, които създават стопанства за пример. Кампанията за определяне на лауреатите и церемонията по връчването на приза „Агробизнесмен на България“ и отличията в категориите се осъществяват с подкрепата на Банка ДСК, \"Филип Морис - България\" и \"Агрополихим\"..", "date": "2019.11.20", "title": "„Български фермер“ обявява утре носителя на приза „Агробизнесмен на България“"}
{"url": "https://www.24chasa.bg/novini/article/7890833", "text": "Общо 17 860 249 лв. ще получат общините за изплащане на обезщетения на персонала след прекратени правоотношения през месеците юли-август 2019 г. Средствата за обезпечаване на Национална програма „Оптимизиране на вътрешната структура на персонала“ за 2019 година ще се осигурят от бюджета на Министерството на образованието и науката за 2019 г. и чрез преструктуриране на разходите в централния бюджет за 2019 г.", "date": "2019.11.20", "title": "Правителството одобри 17 860 249 лв. за обезщетения в сферата на образованието"}
{"url": "https://www.24chasa.bg/novini/article/7890852", "text": "Министерският съвет одобри предоставянето на финансова помощ в размер на 71 166 лв. за справяне с хуманитарната криза в Афганистан като част от усилията на международната общност за възстановяване на региона и подобряване на условията на живот на гражданите. Финансирането ще бъде насочено към дейността на Върховния комисар на ООН по бежанците и ще бъде осигурено от бюджета на Министерството на външните работи, предназначен за развитие и хуманитарна помощ.  ", "date": "2019.11.20", "title": "България ще предостави 71 166 лева хуманитарна помощ за Афганистан"}
{"url": "https://www.24chasa.bg/novini/article/7890843", "text": "Палестинско-израелският конфликт може да бъде уреден само чрез преки преговори между страните с цел да се постигне баланс на интересите, като се вземат предвид решенията, взети от международната общност. Това заяви днес руският министър на външните работи Сергей Лавров след разговор с колегата си от Бахрейн Халид бин Ахмед Ал Халифа, предаде ТАСС. Бахрейн е против това да бъдат признавани за законни еврейските селища на Западния бряг на река Йордан - изграждането им е \"незаконна дейност, осъществявана на окупирана палестинска земя\", подчерта Ал Халифа. САЩ вече не смятат, че тези селища са в нарушение на международното право, заяви на пресконференция в понеделник държавният секретар Майк Помпейо, цитиран от БТА. Русия и Бахрейн развиват доверителни, партньорски отношения, тясно контактуват по линия на специалните служби, по въпроси, засягащи сигурността и борбата с тероризма. Москва проявява особен интерес към оценките на Манама за процесите в региона на Персийския залив и Близкия изток като цяло, заяви Лавров. Ал Халифа отправи покана към руските петролногазови компании да работят в Бахрейн.", "date": "2019.11.20", "title": "Лавров: Палестинско-израелският конфликт може да се уреди само чрез диалог"}
{"url": "https://www.24chasa.bg/novini/article/7890886", "text": "Министерският съвет взе решение България да предостави 53 790 лева по линия на официалната помощ за развитие на Службата на Върховния комисар по правата на човека на ООН. Това ще помогне за реализирането на външнополитическите цели на България в областта на защитата на правата на човека и уязвими групи, която е основен приоритет и на членството ни в Съвета по правата на човека за периода 2019-2021 г.", "date": "2019.11.20", "title": "България отпуска 53 790 лева на Върховния комисар по правата на човека на ООН"}
{"url": "https://www.24chasa.bg/novini/article/7890887", "text": "Баща на две деца почина след падане от палубата на круизен кораб, докато беше на почивка със съпругата си на Карибите, предаде Sun. Брайън Райс намери смъртта си, падайки от деветата палуба на кораба, на връщане в пристанището в Маями, Флорида, в петък. Бащата на близнаци от Индиана, е починал от тежка травма в резултат на инерцията от падането, след като е летял четири етажа от палубата отдолу, според полицейски доклади. Смъртта му е била \"инцидент\", според департамента по съдебна медицина на окръг Маями-Дейд, който заяви, че изглежда не е самоубийство, предава \"Канал 3\". Травмираните гости разказаха как се опитвали да утешат съпругата на Райс, Даян, след като тя слязла няколко етажа надолу, за да помогне на съпруга си. \"Опитах се да утеша съпругата му и да я държа вътре, така че да не може да вижда съпруга си в това състояние\", каза спътник. Друг съобщи чрез facebook, че е чул Райс да се блъска в палубата точно до каютата му. \"Това е звук, който не може да излезе от главата ми\", написа той. Медицинският персонал на борда на круиза опита да спаси г-н Райс, но той почина от контузиите си. Смята се, че е баща на тригодишни близнаци, според страница на GoFundMe, създадена за семейството му. Не е ясно дали по това време близнаците също са били на кораба. В знак на почит на страницата се казва: \"Всеки, който е познавал Брайън, знае колко лесно е да го наречем приятел. Той беше най-щедрият човек, когото познавахме\".", "date": "2019.11.20", "title": "Мъж падна от круизен кораб край Карибите и загина"}
{"url": "https://www.24chasa.bg/novini/article/7890910", "text": "Министрите Петя Аврамова и Нено Димов не могат да се явят днес в парламента. Това съобщи председателят на Народното събрание Цвета Караянчева, цитирана от БТА. Караянчева обясни, че министър Аврамова е в платен годишен отпуск, а министър Димов не може да дойде в парламента, заради поети ангажименти. Ако утре имате надлежно искане, ще направим всичко възможно да дойдат, обърна се тя към БСП.", "date": "2019.11.20", "title": "Министрите Аврамова и Димов няма да бъдат изслушани днес в парламента във връзка с водната криза в три области"}
{"url": "https://www.24chasa.bg/novini/article/7890916", "text": "Ясно изразено е мъжкото превъзходство сред новите кметове и общински съветници, показва разпределението по пол, публикувано от Централната избирателна комисия. От избраните 5134 общински съветници в страната 3740 (72,8%) са мъже и 1394 (27,2%)- жени. При кметовете на общини 160 от общо 265-те са избрани на първия тур, на 27 октомври. От тях само 19 са жени. 141 са мъже. На втория тур, 3 ноември, са избрани останалите 105 кметове на общини. 18 са жени, останалите 87 са мъже. В процентно съотношение мъже:жени сред кметовете на общини на първия тур то е 88,1%:11,9%, а на втория - 82,9%:17,1%.   Резултатът след двата тура на местните избори по отношение кметовете на кметства е: 434 жени и 1532 мъже. Сред новоизбраните кметове на райони 29 са мъже и 6 - жени.", "date": "2019.11.20", "title": "Мъжко превъзходство сред новите кметове - само 27,2% жени в общинските съвети"}
{"url": "https://www.24chasa.bg/novini/article/7888241", "text": "„Идеал Стандарт – Видима“ отбеляза 85 години от своето създаване с официално откриване на модернизирания завод за санитарна арматура, резултат на тригодишна инвестиционна програма на компанията за над 62 милиона лева. Гости на откриването бяха г-н Бойко Борисов, министър-председател, г-н Томислав Дончев, заместник министър-председател, г-н Иван Иванов, кмет на Община Севлиево и г-жа Невена Петкова, областен управител. Събитието бе открито от г-н Емил Гатев, директор на завода за санитарна арматура на „Идеал Стандарт – Видима“ с думите: „Много съм щастлив, че ще имаме шанса да покажем това, което сме направили. Знам, че това беше едно трудно приключение за вас, но също така знам, че ние сме готови да вървим напред, да градим нашето бъдеще и да осигурим на този град, на тази компания, поне още 85 години живот“. „Това откриване е важна страница в 85-годишната история на „Идеал Стандарт – Видима“. Този завод е единствен по рода си в България и е най-големият в Европа. Инвестициите ще гарантират дълго и успешно бъдеще и това е една от най-важните стъпки да станем най-добрият завод в света. Компанията създаде 3200 работни места и инвестира над 300 млн. лева. Благодарни сме на нашите служители и местната общност, местната власт и централната администрация за годините, които работим в България“, с тези думи г-н Торстен Тюрлинг, главен изпълнителен директор на групата „Идеал Стандарт“ се обърна към официалните гости, работници и служители, медии. „85 години е достойна възраст, ако говорим за човек. Ако говорим за фирма, ако говорим за фабрика, това в някаква степен е още по-предизвикателно, защото това означава, че е производство, което е оцеляло през три различни системи. И това е повод за гордост!“, така г-н Томислав Дончев, заместник министър-председател се обърна към работещите в „Идеал Стандарт – Видима“ и гостите, и продължи: „Последните години в развитието на „Видима“, са златните години! И от гледна точка на обем на производството и от гледна точка на качество, и от гледна точка на експортни дестинации! Това, което излиза изпод ръцете Ви отива при потребителите в повече от 100 страни. Много искам да доведа тук, всички които понякога ме спират и ме питат „защо в България нищо не се произвежда“, да им покажа, че в България се произвежда, още повече, че се произвежда с качество на световно ниво. Щом успяваме да оцеляваме, щом успяваме да се преборим на световните пазари, това означава, че сме не добри, че сме по-добри от другите. Горд съм, аз съм от този край, не само от броя на заетите, не само от финансовите показатели. Горд съм, че се внедряват авангардни технологии, роботизация. Това, за което искам да благодаря, че освен добрите показатели в производството, те си личат, ако погледнете данните, „Видима“ е еталон за корпоративна социална отговорност – спорт, култура, здравеопазване – всичко, което прави живота на хората по-добър, не само отвъд стените на фабриката, а и навън. Това е еталон, модел, което означава, че „Видима“ е част от общността. Честит празник! Да се присъединя към призива на г-н Гатев следващите 85 години да са още по-добри. Бъдете здрави!“ Преди да разреже лентата и да направят обиколка в модернизирания завод г-н Бойко Борисов, министър-председател също се обърна към присъстващите с думите: „Горд съм с такива работници – над 3000 души в Севлиево. Искам да благодаря на Директорите, на собствениците и инвеститорите за поредната американска инвестиция в България. Това е най-големият завод в Европа. Какво се иска от мен? От Севлиево до Германия да се стига по магистрала. Желая да сте живи и здрави, защото ако не работехте така добре, ако не се вдигаше брутния вътрешен продукт, това не можеше да го направим. Това струва пари. А благодарение на икономиката и индустрията, ние имаме тази възможност. Успех!“ По време на обиколката в завода за арматура на официалните гости им бяха представени някои от основните инвестиции за последните три години. Модернизацията е свързана с автоматизация на производствените процеси и подобряване на условията на труд с цел намаляване на ръчния труд, увеличаване на капацитета и конкурентноспобността. Някои от нововъведенията са: високопроизводителни машини в процес леярен; последно поколение CNC машини за обработване; 22 робота за шлайфане и релокация на 270 машини по Лийн методология. Г-н Борисов показа лично отношение към работещите в производството, като поздрави, ръкува се и лично разговаря с някои от тях. След като излязоха от завода Торстен Тюрлинг подари на премиера Борисов позлатен смесител, уникат от първата серия нови смесители. Премиерът благодари на работниците за техния труд и високо качество и пожела да продължават да се разширяват заводите с нови инвестиции и нови работни места. Обновяването на завода ще доведе до увеличаване на капацитета на 6,5 млн. бр. Инвестициите на „Идеал Стандарт“ в българската компания са за над 300 милиона лева от 1992 година насам. В българската компания работят близо 3200 души.", "date": "2019.11.20", "title": "Премиерът откри модернизирания завод за санитарна арматура по повод 85-годишнината на „Идеал Стандарт – Видима“"}
{"url": "https://www.24chasa.bg/novini/article/7891234", "text": "Полицията в Бургас задържа 34-годишен мъж от Средец, поръчител на взрив, избухнал в двора на къща в айтоското село Черноград на 19 февруари, който по чудо не взел жертви. Това съобщиха на извънреден брифинг окръжният прокурор на Бургас Георги Чинев и директорът на ОД МВР Бургас старши комисар Радослав Сотиров. А.К. е арестуван при полицейска операция на 18 ноември, когато е задържан и извършителят на бомбения атентат Д.Н. от руенското село Дъскотна. В дома му са открити ръчна бойна граната, тротилова пресовка, капсул-детонатор, шнурове и голямо количество бойни патрони, 22 калибър. До ареста на двамата се стигнало след разследване, при което са били използвани и СРС-та, каза прокурор Чинев. Установено е, че поръчителят платил 2500 евро на Д.Н., който около 02,20 ч. на 19 февруари метнал самоделна бомба с еквивалент на 400-грамова тротилова шашка към терасата на двуетажна къща в Черноград. За късмет бомбата се ударила в парапет, паднала в двора и се взривила, изкопавайки яма с диаметър 30 см. По време на взрива в къщата била само една възрастна жена, която не е пострадала. Това бил домът на родителите на жената, с която поръчителят А.К. бил в конфликт. Ябълката на раздора било оспорвано бащинство. Мъжът отказвал да признае детето, но след като бащинството било безспорно установено, бил осъден да плаща издръжка. А.К. не давал парите, поради което районната прокуратура образувала досъдебно производство срещу него.  След изплащане на дължимата сума то е било прекратено, каза прокурор Чинев. Явно вбесен от развоя на събитията А.К. решил да отмъсти и поръчал взрива на криминално проявения Д.Н. от Дъскотна.   За подбудителство задържаният мъж от Средец може да получи от 1 г. до 8 г. лишаване от свобода.", "date": "2019.11.20", "title": "Мъж опитал да взриви бившата си след спор за издръжка на детето (Видео)"}
{"url": "https://www.24chasa.bg/novini/article/7891422", "text": "Протестите в Иран заради вдигнатите цени на бензина обхванаха вече над 90 града в страната. Демонстрантите блокираха автомагистрали, опожариха близо 100 банки и над 60 магазина. По време на безредиците загинаха няколко души, включително един полицай; близо хиляда са задържани. Властите строго ограничиха достъпа до интернет. И струваше ли си поскъпването на бензина, чиято цена в Иран е сред най-ниските в света, всичките пожари и жертви? Каква е същинската цена на въпроса и какво стои зад него - дали само финансовият аспект? Защото икономическите искания вече прераснаха в политически: народът демонстрира под антиправителствени лозунги. Новото ценообразуване бе одобрено от Висшия съвет за икономическа координация, включващ президента, председателя на парламента и ръководителя на съдебната власт - тази \"тройка\" вдигна цената на бензина на 15 хиляди риала (0,36 щатски долара) за литър, повишение с 50 на сто. А месечната квота за собствениците на частни коли възлиза на 60 литра. Всеки литър гориво отгоре ще струва 30 000 риала. Правителството уверява, че пътуванията с обществен транспорт и с такси няма да поскъпнат. Министърът на петрола Биджан Намдар Зангане поясни, че поскъпването на бензина цели \"да обуздае нарастващото му потребление и да увеличи износа, както и да подпомогне семействата в нужда\", защото новите цени ще влеят в иранския бюджет още към 2,5 милиарда долара. Страната пострада от петролното ембарго и другите санкции на САЩ, затова парите не се виждат смехотворни на официален Техеран. Въпросът е дали сумата си струва Ислямската република да бъде хвърлена в предреволюционни трусове. Върховният лидер на Иран аятолах Али Хаменей по принцип можеше да не подкрепи тази мярка, но не го стори, а си запази и възможността след време да обвини други за непопулярното решение. Защото подчерта, че не е експерт, и в случая разчита на запознати с нещата - \"ръководителите на трите клона на властта\". А в протестите из цялата страна съзря ръката на \"контрареволюционерите\", \"враговете на Иран\" и \"петата колона\". Убеден е, че точно техни \"главорези\" стоят зад безредиците в страната. \"Някои хора безспорно са разтревожени от решението, но саботажът и палежите се вършат от хулигани, а не от народа ни. Контрареволюцията и враговете на Иран винаги са подкрепяли диверсиите, атаките срещу сигурността, и продължават да го правят\", заяви Хаменей. Той призна: \"За жалост неколцина загинаха, има и материални щети\". И щом в страната действат \"контрареволюционери\", а \"сигналът\" иде от самия Хаменей, службите за сигурност се заловиха на работа. Иранското министерство на разузнаването заяви, че са установени \"ключовите лица, виновни за безредиците, и съответните действия продължават\". Втори \"сигнал\" е отправен до парламента: той не би рискувал да отмени нещо, одобрено от върховния лидер. Междувременно президентът на Иран Хасан Рохани подписа указ да се изплати обезщетение на гражданите, пострадали от поскъпването на бензина. \"Ако не бяхме вдигнали цената на бензина, би се наложило страната да го внася в близките две години\", обясни той. Протестната енергия на иранците обаче не започна да намалява. Ситуацията изглежда критична, макар Иран да е свикнал с масови протести, \"благополучно\" потушавани от властта. Но за едни нещата опират днес \"до стомаха\" - правителството не може да възпре автоматичното поскъпване на храните и другите стоки, а други се взират в политическите аспекти на въпроса. Които са твърде разнообразни, защото иранският политически спектър е нееднороден и без \"петата колона\" на Запада. Едни са недоволни, например, от политиката на Рохани, целяща да се запази ядрената сделка на Ислямската република, други искат страната да стане по-светска, трети са ултраконсервативни. Съответно е нееднородна и \"улицата\" в Иран, както сочат скандираните там лозунги срещу управляващата партия и най-вече срещу Рохани. Натискът върху него под една или друга форма не е от вчера. И ако тълпите по улиците в Иран не се разотидат след едно толкова мощно изхвърляне на адреналин, ако репресивният апарат заработи с пълна сила, това пряко ще засегне кариерата на Рохани и на реформаторския му екип. САЩ следят изключително внимателно събитията в Иран, дори наливат масло в огъня, \"загрижени\" за \"многострадалния му народ\", задушаван от тях самите. Техеран, естествено, отвърна на реториката на Вашингтон. Говорителката на Държавния департамент Морган Ортегас, например, заяви, че страната й подкрепя въпросния \"многострадален народ на Иран\", протестиращ срещу последната неправда, извършена от корумпирания режим, и осъди спирането на интернет. Израз на подкрепа към иранския народ отправи чрез Туитър и шефът на американската дипломация Майк Помпейо: \"САЩ са с вас!\". Говорителят на външното министерство в Техеран Абас Мусави, цитиран от Iran.ru, осъди \"натрапливите забележки\" на Помпейо, съчувстващ на същите онези иранци, които страдат от \"икономическия тероризъм\" (санкциите, бел. РОСБАЛТ) на САЩ. Мусави допълни, че именно държавният секретар е човекът, стремил се да мори с глад иранския народ, за да се предаде той под натиска на Щатите. А председателят на парламента Али Лариджани изтъкна \"лицемерното поведение\" на Вашингтон и усилията му да подкопае сигурността на Иран. Ще отбележим обаче, че стратегията на президента на САЩ Доналд Тръмп спрямо Иран работи - икономиката не се справя със задачите, набелязани от държавата и поставени пред държавата от населението. А това ражда протест - както естествен, подчертано вътрешен, така и подклаждан отвън. Вътрешнополитическият фактор не е по-слаб от външния натиск и подстрекателствата. Подсилва го и това, че през февруари в Иран предстоят парламентарни избори, а след още една година страната ще избира нов президент. Така че бензиновата вакханалия е добре дошла за известни политически среди в Иран - особено за опонентите на Рохани и неговия екип. Нищо чудно на изборите за парламент те да извадят реформаторите от играта, подготвяйки почвата, за да не заеме никой от тях президентския пост. Рохани впрочем няма право да се бори за трети президентски мандат. С една дума, бензинът наистина подпали Иран, но страната няма да изгори докрай. Очакват се нови масови безредици, които ще снабдят тайните служби с множество данни, за да установят организаторите на протеста, съответните \"клетки\" и източниците на финансиране. Историята е тъжна и явно би могло да се избегне. Точно затова изглежда като натрапена от някои политически елити в Иран, макар и подхваната и раздухвана от неприятели на страната. Казват, че в политиката, също като на война, всички средства са позволени. Дали обаче този \"постулат\" е приложим, щом говорим за далеч не елементарна страна като Иран, и дали няма да й донесе нови беди?  (БТА)", "date": "2019.11.20", "title": "\"Подпален с бензин\", Иран не изгоря докрай"}
{"url": "https://www.24chasa.bg/novini/article/7891434", "text": "\"Днес Валери Симеонов е избран за зам.-председател на НС. Г-н Карадайъ грубо и недопустимо ни нападна, че ние от БСП, заедно с ГЕРБ, “олицетворяваме това недоразумение в политиката.\" По-кротко, г-н Карадайъ! БСП няма да бъде заложник във вашата тристранна коалиция - ГЕРБ, ОП, ДПС\". Това каза председателят на БСП Корнелия Нинова във връзка с  \"Едните управляват официално с ГЕРБ, другите го правите задкулисно. Единия ден Борисов подхвърля нещо на едните, на другия - раздава с широки шепи на другите и всички вкупом го крепите, както беше на последните избори\", каза още Нинова. Тя призова партиите да се разберат вътре помежду си и да не прехвърлят семейните си раздори на БСП. \"Не посягайте на авторитета на БСП. Мина времето, когато можехте да го правите с мълчаливото съгласие на ръководството й\", добави тя. \"Казвате, че границата на търпимост е прекрачена. Покажете го. Оттеглете подкрепата си за Борисов и правителството пада. Твърдите, че за ГЕРБ задържането на власт е над стабилността и сигурността на държавата. Задържането на ГЕРБ се дължи на вас. Ако стабилността и сигурността на България са ви по-важни, го покажете с действия, не с голи думи\", заяви Корнелия Нинова.", "date": "2019.11.20", "title": "Нинова към Карадайъ: Оттеглете подкрепата си за Борисов и кабинетът пада"}
{"url": "https://www.24chasa.bg/novini/article/7891473", "text": "Двайсет и петимата мигранти, намерени в хладилен контейнер на камион на борда на ферибот в Северно море, най-вероятно са от Кувейт и Ирак, заяви днес полицията в нидерландския град Ротердам, цитирана от ДПА. Процесът по идентифицирането на мигрантите все още не е завършен и произходът им не може да бъде потвърден със сигурност, се казва в съобщението в Туитър. Не е ясно дали 39-годишният румънски шофьор на камиона е знаел за хората в контейнера, шестима от които са непълнолетни, предава БТА. . При откриването им в работещия хладилен контейнер нидерландските власти наредили на плавателния съд да се върне. След като корабът акостирал в Нидерландия, група от специално обучени полицейски кучета го претърсила за още мигранти. Камионът бил конфискуван, а шофьорът му е задържан.", "date": "2019.11.20", "title": "Откритите в хладилен контейнер на ферибот в Северно море мигранти най-вероятно са от Кувейт и Ирак"}
{"url": "https://www.24chasa.bg/novini/article/7889477", "text": "За битов инцидент с възпламенила се газ от газова печка, неправилно свързана с бутилката в апартамент в квартал „Балик” в Добрич - съобщават от Областната дирекция ва МВР. Последвал е и взрив. Според друга информация е гръмнала газовата бутилка. \"Това не е точно, защото е взривена газ, която бутилката изпускала. Когато пропан бутанът стигнал да нагретия котлон и посредвал взрив\" - обяснява началникът на регионалната пожарна комисар Дарин Димитров. Бутилката е оцеляла – добави той. Инцидентът е станал на 19 ноември около 20 ч. Пострадал е собственикът на жилището - на 66 г. Мъжът е транспортиран до Центъра за спешна медицинска помощ в Добрич с обгаряния по крайниците и порезни рани от счупените прозорци при взрива. По-късно е откаран във Военна болница Варна, с опасност за живота, съобщават още полицията. Произшествието е ликвидирано в 21 ч. Унищожени са 7 квадратни метра ПВЦ дограма, която е паднала при взривната върна върху 3 автомобила, паркирани пред блока. Причината за взрива е неправилно поставен редуциращ вентил на 20-литровата газова бутилка, който изпускал газ в остъклената тераса, на пострадалия – казват разследващите.", "date": "2019.11.20", "title": "Газова бутилка взриви апартамент в Добрич (Обновена)"}
{"url": "https://www.24chasa.bg/novini/article/7891421", "text": "Евродепутатът Ева Майдел и народните представители Александър Ненков и Христо Гаджев разговаряха с председателя на парламентарната група на Европейската народна партия (ЕНП) в Европейския парламент Манфред Вебер. Срещата се състоя на 20 ноември 2019 г. в Загреб по време на Конгреса на ЕНП в хърватската столица. „Като най-голяма политическа сила в Европейски парламент, ЕНП трябва води икономическата трансформация на Европа, която е неизбежна. Имаме отговорност пред гражданите да планираме прехода към устойчива икономика, базирана на иновации по такъв начин, че да няма губещи, както се случваше в миналото. Промяната в икономическия модел трябва да акцентира на по-слабо развитите региони, за да достигнат нивото на по-напредналите. Само така можем да преодолеем съществуващите разделения в ЕС, които ни пречат да бъдем още по-единни и силни в международен план.“ Това заяви Ева Майдел, която е координатор на Мрежата на младите депутати под 40 г. в ЕНП. Манфред Вебер подчерта действията, които ЕНП предприема, за да прави политики по съвременен начин в постоянен диалог с гражданите и различните заинтересовани страни. По време на разговора се очерта нуждата дясно-центристките партии да се докажат като способни да решават проблемите на младите хора и да водят дебата в Европа по теми които ги вълнуват като климатичните промени, социалните неравенства, миграция и други.", "date": "2019.11.20", "title": "Ева Майдел говори с Манфред Вебер за разделенията в ЕС"}
{"url": "https://www.24chasa.bg/novini/article/7891487", "text": "Президентът на Сърбия Александър Вучич е разпоредил на Военноразузнавателната агенция да разследва възможна шпионска афера, в която се предполага, че руски шпиони са вербували сръбски агенти, заяви сръбският премиер Ана Бърнабич, съобщи Танюг, цитирана от БТА. Разговарях с президента Вучич и той даде нареждане на Военноразузнавателната агенция да разследва случая. Все още нямаме всички данни, ако се установи, че това е истина, то това ще бъде сериозен въпрос и проблем за нас, заяви Бърнабич за вестник \"Блиц\". \"Блиц\" писа, че руски дипломат и член на военноразузнавателна служба Георгий Клебан участва в запис, на който се вижда как дава пари на високопоставен сръбски служител. Записът е бил пуснат на 17 ноември в Ютюб. Неговата автентичност е потвърдена за \"Блиц\", а е потвърдена и от разследващия журналист Христо Грозев в неговия профил в Туитър, отбелязва Танюг.", "date": "2019.11.20", "title": "Вучич е наредил разследване на възможна шпионска афера"}
{"url": "https://www.24chasa.bg/novini/article/7891529", "text": "Досегашната правителствена болница \"Лозенец\" се преобразува в еднолично акционерно дружество с държавно участие, реши правителството. Земята, сградите и оборудването на болницата ще бъдат внесени като непарична вноска в капитала на дружеството. Ще бъде приет устав на лечебното заведение и ще бъде назначен съвет на директорите. Наред с това правителството осигури допълнително до 6,7 млн. лева, за да може болница „Лозенец“ да разплати дължими местни данъци и такси.", "date": "2019.11.20", "title": "Правителствената болница \"Лозенец\" става ЕАД с държавно участие"}
{"url": "https://www.24chasa.bg/novini/article/7891592", "text": "Анкара е уверила Москва, че не подлага на съмнение работата на Русия в Сирия и няма намерение да подновява военната операция \"Извор на мира\", заяви днес на пресконференция в Москва руският външен министър Сергей Лавров, цитиран от ТАСС. Това беше неговият коментар на изявление на турския външен министър Мевлют Чавушоглу, че САЩ и Русия не са направили всичко необходимо за изтеглянето на кюрдските формирования от турско-сирийската граница, предаде БТА. \"Имаше контакт между представители на турското правителство и нашия посланик, при който нашият посланик получи уверения, че става дума за недоразумение, че никой в Анкара не подлага на съмнение работата, която върши Русия. И господин Чавушоглу, моят колега и приятел, и говорителят на турския президент Ибрахим Калън не са говорили за никакво подновяване на операцията \"Извор на мира\", каза Лавров.", "date": "2019.11.20", "title": "Лавров: Турция ни увери, че няма да продължи военната си операция в Сирия"}
{"url": "https://www.24chasa.bg/novini/article/7891589", "text": "Парламентът одобри на второ четене изменения в редица данъчни закони, предаде БТА. С промени в Закона за корпоративното подоходно облагане се изменят Законът за данъците върху доходите на физическите лица, Законът за местните данъци и такси, Законът за ДДС. Повечето от измененията влизат в сила от 1 януари 2020 г. Второто четене на промените ще продължи и утре. С измененията в Закона за корпоративното подоходно облагане се въвеждат нови правила за данъчно облагане в случаите на трансфер на активи/дейност от Република България към друга част на същото предприятие извън страната. Приети бяха и промени по отношение на данъчното облекчение за преотстъпване на корпоративен данък на земеделски производители. От БСП предложиха ваучерите, които се раздават за храна, да важат и за нощувки, но текстът беше отхвърлен. Искаме да дадем възможност на работниците за избор за какво да харчат ваучерите, обясни Христо Проданов и отбеляза, че в момента те се харчат за храна в големите търговски вериги. Той посочи, че на годишна база това са 1500 лева, които са достатъчни семейството да плати лятната си почивка в някой от българските курорти. С промени в Закона за данъците върху доходите на физическите лица се намалява административната тежест при ползване на данъчни облекчения за лица с намалена работоспособност, за деца с увреждания и за лични вноски за осигурителен стаж при пенсиониране, като отпада задължението към годишната данъчна декларация да се прилага копие на валидно решение на ТЕЛК/НЕЛК и копия от документите, удостоверяващи направените вноски по реда на КСО. След дебат бяха отхвърлени предложенията на БСП за въвеждане на прогресивно подоходно облагане и за премахване на данъка върху доходите от трудови правоотношения на млади хора до 26 г., за да могат по-лесно да започват работа. В Закона за местните данъци и такси /ЗМДТ/ се възстановява подаването на данъчна декларация за облагане с данък при безвъзмездно придобиване на имущества, различни от недвижими имоти, ограничени вещни права върху недвижими имоти и моторни превозни средства. Служител на общинската администрация ще образува служебно партида за придобито по наследство превозно средство въз основа на данните, налични в общината и в регистъра на населението, в случай, че не е подадена декларация за притежавано превозно средство в законоустановения 6-месечен срок. Предвижда се физическите лица, включително едноличните търговци, които са задължително регистрирани при доставки на услуги, и данъкът, за които е изискуем от получателя по Закона за данък върху добавената стойност и които осъществяват дейности, посочени в патентните дейности към ЗМДТ, да се облагат с годишен патентен данък. Отхвърлено беше предложението на ДПС да не се събират месечни такси от родителите и настойниците за ползване на детски ясли и градини. Текста подкрепиха от БСП с аргумента, че тази мярка ще струва само 66 млн. лева, а ще подпомогне младите семейства. С промени в Закона за ДДС се регламентират случаите на неприсъствено плащане с кредитна или дебитна карта по продажби/доставки на стоки или услуги. Допуска се вместо фискален или системен бон, по електронен път да се издава и предоставя на получателя документ за продажбата. Не беше прието предложението на БСП за намаляване на 5 процента на ДДС за месо, мляко, брашно и хранителни продукти от брашно.", "date": "2019.11.20", "title": "Промениха редица данъчни закони - за ДДС, доходите на физически лица и местните такси, вижте ги"}
{"url": "https://www.24chasa.bg/novini/article/7891612", "text": "Българският военен разузнавач о.з.полковник Пеньо Пенев беше отличен посмъртно с почетният знак на МО \"Свети Георги\" - I степен, за офицери, съобщи БТА. Тази награда и документалният филм са едно малко признание за всичко, което този човек е направил за страната си и най-вече е изстрадал за нея, каза на церемонията в МО вицепремиерът и министър на отбраната Красимир Каракачанов, който връчи отличието на дъщерята на полк. Пенев арх. Валентина Върбанова. Каракачанов каза, че никога не е делил заслугите на българското офицерство на такива преди 9 септември 1944 г. и след тази дата. Българският офицер винаги, при различните исторически обстоятелства, преди всичко е полагал клетва да служи на България. Ако искаме да създаваме приемственост, да възпитаваме бъдещите поколения в дух на патриотизъм и отговорност към страната си, ние трябва да уважаваме всички българи, без значение в коя историческа епоха са служили на България, за заслугите, които те имат, каза министърът. Той посочи, че сега, за съжаление посмъртно, се прави опит да се поправи една несправедливост към един човек, а по този начин и към всички негови колеги, които преди или след това са служили на България, но незаслужено са отричани, обругавани или забравени. Ако искаме да имаме герои и в бъдеще, трябва да имаме примери, а тях не можем да подбираме според политическата конюнктура, заяви Красимир Каракачанов. За мен е голяма чест да приема посмъртно този орден в памет на баща ми, каза дъщерята на полк.Пенев - арх.Валентина Върбанова. Наричат баща ми легенда, но легенди са и всички тези десетки български разузнавачи, работили за страната, каза тя. Върбанова смята да дари отличието на покойния си баща на службата \"Военна информация\" за нейния ведомствен музей, където има витрина, посветена на баща й още от 70-те години на миналия век. Ветеранът от външнополитическото разузнаване о.з. полк. Димитър Вандов определи отличения посмъртно полк. Пенев като изключителен човек, припомняйки службата и характера му, и отправи молба към министър Каракачанов да обмисли предложение към президента да даде най-високото държавно отличие на Пеньо Пенев. На церемонията беше представен и документалният филм на Военния телевизионен канал за о.з. полк.Пеньо Пенев - \"Един срещу девет\". Сред присъствалите на награждаването днес бяха висши офицери, ветерани от военното разузнаване, председатели на военно-патриотични организации.", "date": "2019.11.20", "title": "Наградиха посмъртно легендарен военен разузнавач"}
{"url": "https://www.24chasa.bg/novini/article/7891542", "text": "Спрямо решението на Апелативен съд – Бургас се намалява срока на наложеното на подсъдимия Иван Иванов наказание „лишаване от свобода“ от 8 на 6 години. Оставя в сила решението в останалата му част. Решението е окончателно. Съдебният състав на ВКС не приема твърденията, че първоинстанционната присъда е постановена от незаконен съдебен състав поради нарушение на нормата, според която при дела срещу непълнолетни съдебните заседатели трябва да бъдат учители или възпитатели. Върховните съдии споделят становището на въззивния съд, че действително само един от тримата съдебни заседатели има качеството учител и възпитател, но така допуснатото процесуално нарушение не е съществено, защото високият образователен ценз позволява и на другите двама да се справят със спецификите при разглеждане на делото и определяне на наказанието, произтичащи от непълнолетието на Иванов. Правото му да получи отношение, съобразено с възрастта му, степента на образование и социална зрялост, е гарантирано и чрез участието на педагози, психолози и социални работници в съдебното заседание. Според ВКС не се констатира и съществено процесуално нарушение, изразяващо се в лишаване на подсъдимия от правото да получи по-леко наказание след провеждане на съкратено съдебно следствие. В разпоредително заседание защитникът му е заявил, че не желае провеждане на такова следствие. Подсъдимият категорично е отказал съкратена процедура, родителите му – също. Социалният работник от отдел „Закрила на детето“ не е възразил. „В тази процесуална ситуация решението на съда да разгледа делото по общия ред е било единственото законосъобразно, а всяка проява на настоятелност от негова страна би граничила с нарушение на презумпцията за невиновност“, категорични са съдиите. Съдебният състав на ВКС намира за неоснователно твърдението за съществени процесуални нарушения, свързани с изготвените по делото съдебно-психиатрични и психологични експертизи, чиито изводи „не се споделят от защитата“. Съдилищата е следвало да решат дали с оглед младата възраст – 15 г., или поради психични проблеми подсъдимият е могъл да разбира свойството и значението на извършеното и да ръководи постъпките си. Този въпрос е получил категоричен и детайлно обоснован отговор, след като са положени всички дължими процесуални усилия за изясняването му, пишат върховните съдии. Назначената в хода на досъдебното производство експертиза е установила, че въпреки леката умствена изостаналост, Иванов е бил в състояние на вменяемост и е годен да участва в наказателното производство. Възраженията срещу позоваването на показанията на свидетеля Кирязов (началник на криминален сектор в ОД на МВР – Бургас) за установяване вината на подсъдимия са основателни и се споделят напълно от съдебния състав на ВКС. Свидетелят и негов колега посетили дома на Иванов. Около 02.00 – 03.00 ч. го събудили, за да му зададат въпроси. Нито майка му, нито друг член на семейството са присъствали на този разговор, въпреки че били в жилището. В началото, без да признава за убийството, подсъдимият споменал името на жертвата. Тъй като то не било оповестено публично, полицейските служители го заподозрели и провели обстоен разпит. Според ВКС така придобитата и възпроизведена в свидетелските показания на свидетеля Кирязов информация не може да бъде ползвана при постановяване на присъдата. Тя е добита в нарушение на чл. 6, §§ 1 и 3 от ЕКЗПЧОС и на директиви на ЕС относно: правото на информация в наказателното производство; правото на достъп до адвокат; укрепването на някои аспекти на презумпцията за невиновност; процесуалните гаранции за децата, които са заподозрени или обвиняеми в рамките на наказателното производство. Независимо че първоначално Иванов е потърсен като свидетел, от момента, в който негова реплика е дала основание да бъде заподозрян, разпитът е следвало да бъде преустановен, категорични са върховните съдии. Подсъдимият не е бил предварително уведомен за правата си, разпитът е проведен в отсъствието на адвокат и на родител, не е поискано становище от психолог или психиатър. Според ВКС обясненията, снети в нарушение на установения ред, чрез преразказването им от полицейски служител, представлява заобикаляне на закона и не следва да бъде толерирано. В случая игнорирането на по-голямата част от информацията, съобщена от свидетеля Кирязов, не налага отмяна на решението и връщане на делото за ново разглеждане, тъй като и без нея фактическата обстановка остава безспорно изяснена и непроменена. Според тричленния състав на ВКС възражението срещу размера на наложеното наказание „лишаване от свобода“ е основателно. И двете съдебни инстанции са приложили незаконосъобразен алгоритъм за установяване на границите, в които следва да определят срока на лишаване от свобода. Първата е преценила, че справедливото наказание е „доживотен затвор без замяна“, втората я е коригирала, като е приела, че такова би бил доживотният затвор, но и двете са достигнали до извода, че законовата редукция следва да се извърши по реда на чл. 63, ал. 1, т. 1 от НК (според тази норма за непълнолетните предвидените в особената част на НК наказания „доживотен затвор без замяна“ и „доживотен затвор“ се заменят с лишаване от свобода от 3 до 10 години). В решението на ВКС пише: „Предходните инстанции са преценили като справедливо наказанието „лишаване от свобода“ за срок от 8 години, определено при лек превес на отегчаващи вината обстоятелства, като са съобразили, че е с година и половина над средния размер. Всъщност наложеното наказание го превишава с почти три години, поради което следва да бъде намалено. С изменение на въззивното решение и редуциране на срока на лишаването от свобода от 8 на 6 години ще бъде постигнато едновременно точно приложение на материалния закон и справедливост на наказанието.“ Върховните съдии не споделят тезата, че присъденото обезщетение от 150 000 лв. надвишава необходимото за справедливо обезщетение на майката за претърпени неимуществени вреди от загубата на 11-годишното u дете.", "date": "2019.11.20", "title": "ВКС намали присъдата на бруталния убиец на дете в \"Меден рудник\" на 6 години затвор"}
{"url": "https://www.24chasa.bg/novini/article/7891655", "text": "КТ \"Подкрепа\" ще предложи първите пет дни от болничните да са за сметка на работодателите. Това обяви на брифинг в парламента Йоанис Партениотис, вицепрезидент на КТ \"Подкрепа\" след провелата се работна среща с парламентарната група на \"Воля\", предаде БТА. Партениотис обясни, че предложението ще бъде направено по време на заседание на Националния съвет за тристранно сътрудничество. Двата синдиката - КТ \"Подкрепа\" и КНСБ са в стачна готовност във връзка с обявеното, но невнесено предложение първият ден от болничните да остава за сметка на работника от 1 януари 2020 г. Очаква се извънредно заседание на Националния съвет за тристранно сътрудничество, където проблемът с болничните да бъде обсъден, обясни Партениотис. \"На предстоящия НСТС ние ще поискаме размерът на периода, който да бъде покриван от работодателите да бъде увеличен от три на пет дни. Нещо, което като позитивна практика наблюдаваме в по-голямата част от страните на ЕС\", каза той. Партениотис обясни, че мярката първите три дни от болничния да са за сметка на работодателите е била съпътствана с други отстъпки от страна на тогавашното правителство на Сергей Станишев. \"Тогава именно през 2008 г. беше намалена осигурителната тежест на 6,5 пункта, беше въведен плоският данък, беше въведено увеличение на пенсиите с 10 процента. Част от тези мерки се свързваха с опцията работодателят да поеме първите три дни\", коментира той. Партениотис благодари на народните представители от \"Воля\" за това, че не са припознали \"сепаративната договореност между държавата и някои от работодателските организации - първият ден от болничните да не бъде платен\". Кръстина Таскова заяви, че \"Воля\" ще продължава да настоява за отпадане на ангажимента на работодателите да плащат първите три дни от болничния и поемането им изцяло от НОИ. \"За нас е изключително важно бизнесът да не бъде натоварван с тези плащания и всъщност скрито да бъдат повишавани данъците му\", коментира тя. Таскова отбеляза, че от \"Воля\" са категорично против - първият ден от болничния да остава за сметка на служителите. Ася Гонева от КНСБ коментира в тази връзка, че за сега има само медийна изява на министър-председателя и няма нищо друго, което да указва, че спорната промяна с болничните няма да се случи. Ивелин Желязков от АИКБ изрази подкрепа за внесените от \"Воля\" законови текстове, с които отпада ангажимента на работодателите да изплащат първите три дни от болничните. Той заяви, че очаква работещи мерки за контрол на болничните листове, които в последните години се увеличават, в противен случай ще напуснат НСТС.", "date": "2019.11.20", "title": "\"Подкрепа\": Първите пет дни от болничните да са за сметка на работодателите"}
{"url": "https://www.24chasa.bg/novini/article/7891708", "text": "47-годишен мъж е предаден на съд с обвинителен акт на Окръжната прокуратура в Шумен за предоставяне на неверни сведения с цел получаване на парични средства от европейските фондове, съобщиха от пресцентъра на Апелативната прокуратура във Варна. По данни на съдебната институция, на 26 юли 2016 г. Дончо Д., в качеството си на физическо лице, спестил сведения, в нарушение на задължението да ги предостави, за да получи безвъзмездно финансиране по програмата за развитие на селските райони на Европейския съюз. Така чрез предоставените неверни сведения успял да получи левовата равностойност на 10 000 евро, от които над 16 000 лева - от Европейския земеделски фонд за развитие на селските райони и близо 3000 лева от националния бюджет на България. Дончо Д. притежавал и обработвал земеделска земя, но в документите за кандидатстването за безвъзмездна помощ той \"пропуснал\" да отбележи, че отглежда и шест животни. При посочването на този факт икономическият размер на стопанството му би надхвърлил сумата от 7999 евро, което е горната граница на стопанствата, които можело да бъдат подпомогнати по европейската програма, уточняват от прокуратурата. След одобряването на кандидатурата му за безвъзмездна помощ, спестените от Дончо Д. сведения станали известни на Държавния фонд \"Земеделие\", от където подали сигнал в Окръжната прокуратура в Шумен. Неправомерно получените средства вече са частично възстановени. Предстои делото срещу подсъдимия земеделец да бъде насрочено за разглеждане в Шуменския окръжен съд.", "date": "2019.11.20", "title": "Земеделец, представил неверни данни, за да получи средства от ЕС, отива на съд"}
{"url": "https://www.24chasa.bg/novini/article/7891704", "text": "Стадо диви свине унищожи скривалище на кокаин в гора в италианския регион Тоскана, съобщава британският телевизионен канал Sky News, цитиран от  . Стойността на дрогата се оценява на 17 хил. паунда. Когато наркодилърите пристигнали в скривалището, заварили кокаина разпръснат в прилежащия регион. Част от него е бил изкопан и погълнат от дивите свине. Полицията е разбрала за инцидента при подслушване на телефонен разговор, в който един от дилърите се оплакал за щетите. Бандата - която се състои от един италианец и трима албанци - е заравяла наркотици в буркани и е пренасяла месечно около два килограма кокаин до градовете Арецо и Сиена. Изглежда обаче бурканите не са били достатъчни, за да предпазят кокаина от любопитните муцуни на глиганите.", "date": "2019.11.20", "title": "Диви свине унищожиха скривалище на кокаин в Тоскана"}
{"url": "https://www.24chasa.bg/novini/article/7891705", "text": "Работодателите да плащат не повече от 15 дни болнични в годината. Това е една от идеите за справяне на проблема с фалшивите болнични. Тя ще бъде обсъдена от социалните партньори в Тристранния съвет, каза пред   министър Бисер Петков. Сред предложенията за решаване на проблема с фалшивите болнични е и личният лекар да има право да ни дава по-малко дни болнични. Личният лекар сега може да издава болничен лист до 14 дни. Обсъжда се предложение да се намали този срок - мисля, че и от лекарските среди се изказа подкрепа до 7 дни, каза министърът. Петков обясни, че всички мерки за ограничаване на фалшивите болнични обсъждани до сега отново ще бъдат обсъдени в тристранния съвет. Нека да оставим темата на един широк разговор и аз съм сигурен, че този път тя няма да се остави така в безвремието. А ще се намери решение, което да бъде подкрепено от всички и да бъде приведено в действие, добави той. Приходната агенция събира вноските за болнични, издаването им се контролира от здравните инспекции, а НОИ ги плаща. Това прави контрола неефективен, твърди председателят на парламентарната социална комисия Хасан Адемов. НОИ и сега осъществява контрол върху издадените болнични листове и е една от институциите, които имат право да обжалват тези болнични листове. Явно трябва по-добре да се координират контролните механизми, така че да бъдат по-ефективни, завърши Петков.", "date": "2019.11.20", "title": "Бисер Петков: Работодателите да плащат не повече от 15 дни болнични в годината"}
{"url": "https://www.24chasa.bg/novini/article/7891733", "text": "Бивш служител на британското консулство в Хонконг обяви, че е бил задържан и изтезаван от китайската тайна полиция в опит да изтръгне от него информация за антиправителствените протести в района, предаде  ДПА. В изявление в интернет и интервюта за медии Саймън Чън разказва, че неговите мъчители - цивилни и униформени - му слагали качулка, нанасяли му побои, лишавали го от сън и дори го връзвали върху рамка с формата на буквата \"Х\". Полицаите искали от него сведения за активисти на протестното движение и за предполагаемата роля на Великобритания в тяхното организиране. Британският министър на външните работи Доминик Рааб извика днес за обяснение китайския посланик в Лондон Лю Сяомин, за да изрази пред него възмущението на правителството и да поиска от Пекин да проведе разследване и да подведе под отговорност виновните, съобщи БТА. Говорителят на китайското външно министерство Гън Шуан междувременно заяви, че посланик Лю \"по никакъв начин не приема т. нар. загриженост или оплаквания, повдигнати от британската страна\". През август т. г. китайската полиция съобщи, че бившият консулски служител е бил освободен след 15-дневен административен арест. Тя не обясни защо го е задържала. Саймън Чън е бил служител в отдела за търговия и инвестиции в британското консулство в Хонконг. По думите му той е заминал с влак на 8 август за китайския град Шънчжън, близо до Хонконг, в командировка. Полицията го спряла на границата и после той бил прехвърлян в няколко полицейски участъка, където бил измъчван, разпитван и обвиняван в шпионаж и помагачество за демонстрантите. Дори го накарали да признае, че е търсил услугите на проститутка - нещо, което Чън иначе отрича да е направил.", "date": "2019.11.20", "title": "Бивш служител на британското консулство в Хонконг твърди, че е измъчван от китайската полиция, Пекин отрича"}
{"url": "https://www.24chasa.bg/novini/article/7891823", "text": "\"Кандидатурата на Мария Габриел за зам.-председател на ЕНП означава наистина огромни възможности и голямо признание за България, възможности и за София\", каза кметът на столицата Йорданка Фандъкова. Тя изрази очаквания, че Габриел ще бъде избрана за зам.-председател на Европейската народна партия. \"Г-жа Габриел винаги е помагала на България и на София. Тя е сред най-активните членове на ЕНП. Зам.-председател е на ЕНП-Жени и е изключително активна с каузи\", добави Фандъкова и пожела успех на българската еврокомисарка.", "date": "2019.11.20", "title": "Фандъкова: Кандидатурата на Габриел в ЕНП е признание за България и възможност за София"}
{"url": "https://www.24chasa.bg/novini/article/7892083", "text": "В Окръжния съд в Добрич започна наказателен процес за укриване и неплащане на данъци в особено големи размери - 32 552 лева, съобщиха от пресцентъра на институцията. На подсъдимата скамейка е представляващ фирма със седалище и адрес на управление в Добрич, който според обвинителния акт е потвърдил неистина в справки-декларации по Закона за Данъка върху добавената стойност, използвал е документи с невярно съдържание при водене на счетоводството и пред данъчната служба. Подсъдимият е приспаднал и неследващ се данъчен кредит. В първото разпоредително заседание по делото като граждански ищец, представляващ държавата, е конституиран министърът на финансите чрез процесуален представител. Съдът допусна за съвместно разглеждане в процеса предявеният граждански иск от 32 552 лева заедно със законната лихва за забава, посочват от институцията. Подсъдимият е поискал процесът да премине по реда на съкратеното съдебно следствие и да възстанови вредите, причинени от деянието му. Съдът е приел, че трябва да отложи делото за максимално допустимия от закона срок като даде възможност на подсъдимия да изплати дължимата сума, което защитава неговите права и е в интерес на държавата и обществото. Следващото заседание е насрочено за 20 февруари догодина.", "date": "2019.11.20", "title": "Съдят добрички бизнесмен, укрил над 32 хил. лв. данъци"}
{"url": "https://www.24chasa.bg/novini/article/7892171", "text": "„Не считам, че НАТО е в мозъчна смърт, ако беше в такава, нямаше днес да сме всички тук. Това не означава, че нямаме някои различия. Важното послание е да бъдем обединени. Това е моето желание и желанието на България“. Това каза вицепремиерът Екатерина Захариева преди началото на срещата на външните министри на НАТО в Брюксел. Думите на френския президент Еманюел Макрон, че НАТО е в „мозъчна смърт“ се превърнаха в една от най-дискутираните теми преди срещата на външните министри. „Считам, че това, което трябва да покажем на срещата на върха в Лондон през декември, а и днес е, че въпреки различията съюзът е единен и това, което ни обединява са общите ценности. Аз лично не си представям отбраната на България без съюзничество в НАТО и сигурността на България, като цяло. НАТО е преди всичко политически съюз на споделени ценности и споделено пространство и осигурява сигурност на над 1 млрд. граждани по света“, каза още външният ни министър. Припомни, че от 2014 г. една от важните теми е справедливото разпределение на тежестите. „България през тази година стига 3% от БВП за отбрана. Изпълняваме плана си за увеличаване на средствата за отбрана до 2024 г.“, каза още Захариева. Тя бе категорична, че сигурността на Европа е пряко свързана с НАТО и САЩ. „Всеки трябва да носи своята отговорност и не случайно българското правителство полага много усилия за модернизация на българската армия и то не само проектът за самолетите, имаме големи проекти със сухопътните войски, с морските ни войска. Всеки един съюзник е длъжен да допринася, а не само да е консуматор на сигурност“, каза още Захариева. Тя се надява съюзниците да покажат, че въпреки различията, са обединени от общи ценности. Днес се очаква да се реши Космосът да стане 5-тот пространство на НАТО, след въздуха ,земята, водата и киберсигурността. „Няма да взимаме решение за разполагане на оръжия в Космоса, а да го използваме за наблюдение, а за отбрана и възпиране“, каза още Захариева Външните министри ще обсъдят и предложението на Германия за нов политически анализ на съюза. Последният такъв е правен през 2010 г., като в него дори не фигурират киберзаплахите. „Така, че Китай ще бъде една от темите точно в идеята за създаване на политически и стратегически анализ на НАТО“, каза още Захариева. Малко преди нея генералният секретар на НАТО Йенс Столтенберг също обясни, че алиансът ще обсъди предложението на Германия за създаването на група за обсъждане на стратегически въпроси. Целта е да се прецени как можем да укрепим НАТО, като място за решаване на предизвикателствата, пред които сме изправени, каза на влизане Столтенберг. Той бе категоричен, че трябва да се преодолеят различията и много важно Европа и Северна Америка да останат единни. Потвърди, че НАТО ще превъоръжи системата си за далечно радиолокационно откриване и управление, която наблюдава въздушното пространство и се използва както за отбрана, така и за нападение. Предстои да се подпише договор за доставка на летателни средства на стойност 1 млрд. долара. Сред водещите теми са и сигурността в Черно море.", "date": "2019.11.20", "title": "Захариева: НАТО не е в мозъчна смърт (Обновена)"}
{"url": "https://www.24chasa.bg/novini/article/7892190", "text": "Те смятат, че са предприети всички необходими действия. Твърдо стоят зад изпълнителния директор на болницата д-р Димитър Русинов. Здравните работници очакват резултатите от назначените проверки, след което \"си запазваме правото на подробен коментар\". \"Призоваваме всички медии и потребители на социални мрежи да запазят добрия тон и безпристрастност, и коментарите да се основават само на доказани факти. Нагнетяване на негативни настроения към нас се отразява отрицателно на нашата работа в интерес на българските деца\", пише още в декларацията. Декларацията е подписана от 102 лекари от детската педиатрична болница.                                                                                                                                                                                        ", "date": "2019.11.20", "title": "Лекарите от детската болница: Твърдо стоим зад изпълнителния директор д-р Димитър Русинов"}
{"url": "https://www.24chasa.bg/novini/article/7892173", "text": "Към настоящия момент след направената номинация на Сотир Цацаров за председател на КПКОНПИ не е налице задължение от негова страна да подава молба за предсрочното му освобождаване като главен прокурор. Това каза говорителят на прокурорската колегия на Висшия съдебен съвет Даниела Машева след заседание на кадровиците. Тя уточни, че условия на несъвместимост биха възникнали едва след избора му като председател на комисията. \"Всъщност определящият момент е всъпването\", добави Машева, която обясни и процедурата. \"Ако Сотир Цацаров подаде молба за предсрочно освобождаване от поста, тя ще бъде насочена към Пленума на Висшия съдебен съвет. Той следва да я разгледа и с мнозинство от минумим 17 гласа да вземе решение, с което да предложи на президента да издаде указ\", каза говорителят на прокурорската колегия. Машева добави, че президентът има правомощие да върне предложението на ВСС, но при повторно внасяне с подобно решение, е задължен да издаде указ за освобождаването на главния прокурор. Говорителят на прокурорската колегия обясни още, че няма пречка избраният за главен прокурор Иван Гешев да встъпи като титуляр на поста преди 10 януари 2020 г., ако има издаден указ. Тогава изтича мандата на Сотир Цацаров. Според нея няма как да се стигне до криза, защото законовата възможност в тези случаи, преди да има назначен титуляр за главен прокурор е, че по предложение на съответната колегия Пленумът на ВСС да вземе решение, с което да бъде определен изпълнявящ функциите. \"Тъй като тук липсват конкретни законови разпоредби, следва да се приеме, че по предложение на прокурорската колегия Пленумът на ВСС има правомощието да определи изпълняващ функциите на главен прокурор\", каза Машева. \"Вероятно някой от заместниците.\", добави тя.", "date": "2019.11.20", "title": "Даниела Машева: Няма защо Цацаров да подава оставка, ако го изберат, Гешев може да встъпи по-рано"}
{"url": "https://www.24chasa.bg/novini/article/7892188", "text": "Верижна катастрофа затруднява движението по магистрала \"Тракия.\".Сигналът е от 15.40 ч. - в района на 144 км, посока Бургас, микробус пежо се блъснал в тир, завъртял се и ударил дачия. Няма пострадали хора. Тирът е препречил пътното платно и до изтеглянето му се спира движението в участъка.  Трафикът се осъществява по обходен маршрут: пътен възел „Пловдив – изток“ – Пловдив – Попица – пътен възел „Плодовитово“. Шофьорите е необходимо да карат внимателно и със съобразена скорост, като спазват указанията на \"Пътна полиция\". Всички граждани и транспортни фирми могат да получават информация за актуалната пътна обстановка в страната от интернет страницата на АПИ – аpi.bg, както и по всяко време на денонощието на тел. 0700 130 20 в АПИ.", "date": "2019.11.20", "title": "Верижна катастрофа спря движението на магистрала \"Тракия\""}
{"url": "https://www.24chasa.bg/novini/article/7892238", "text": "Турската полиция е заловила голямо количество наркотици при четири операции в пет района на Истанбул - Тузла, Бююкчекмедже, Пендик, Бакъркьой и Байрампаша, осъществени в периода 10-19 ноември, предаде турският телевизионен канал СиЕнЕн-Тюрк. При операциите са задържани девет души, включително двама ирански граждани. Операциите са предприети, след като полицията получила информация, че престъпни организации ще пласират на пазара наркотици, внесени нелегално от чужбина, предаде БТА. При една от операциите в квартал Бююкчекмедже са били открити 320 килограма и 200 грама хероин, скрити в ТИР между плоскости от дървесни частици. При операции в Тузла и Пендик са били заловени 141 килограма и 100 грама скънк и 15 килограма хашиш. При друга операция в квартал Байрампаша са заловени 4 килограма и 128 грама хапчета екстази. При операция в дома на запонодрян в Бакъркьой са открити 13 килограма и 540 грама метамфетамин. Част от наркотика е била скрита във вътрешната част на два куфара, а друга е била зашита в сватбена рокля.", "date": "2019.11.20", "title": "Заловиха 320 кг. хероин при полицейска акция в Истанбул"}
{"url": "https://www.24chasa.bg/novini/article/7892239", "text": "В петък чилийците се събудиха с историческо споразумение, задаващо правилата за изработване на нова конституция. То бе подписано от депутатите и лидерите на почти всички политически фракции. За първи път в историята на страната всички граждани ще имат глас в този процес. Двустраничният текст на споразумението, договорен в залите на Националния конгрес в Сантяго и носещ заглавието \"Споразумение за социален мир и нова конституция\", е малка, но все пак забележителна стъпка към изработването на нов основен закон. Конституцията, ако бъде одобрена от населението, ще замени тази от 1980 г., наложена от военната диктатура на генерал Аугусто Пиночет. Съгласно постигнатото споразумение чилийците ще гласуват през април на референдум с два въпроса: в първия в прав текст се пита следното: искате ли нова конституция? Във втория избирателите ще бъдат попитани дали Конституционното събрание, което ще изработи новата конституция, да бъде само от граждани или \"смесено\", тоест от граждани и от депутати от Националния конгрес. Ако първият въпрос мине, без значение какво ще решат чилийците по втория, през октомври 2020 г. ще има преки избори за граждански представители в Конституционното събрание. То от своя страна (без значение дали в него ще има депутати от Националния конгреса) ще заседава девет месеца, с възможно тримесечно удължаване на този срок, за да изработи новата конституция. За приемането на всеки текст от нея ще е необходимо квалифицирано мнозинство от две трети. Тези, които ще изработят конституцията, на практика ще напишат волята на народа на бял лист, защото няма да са обвързани с нищо от старата конституция. След това готовият текст ще бъде утвърден или отхвърлен от гражданите на референдум със задължително гласуване, който ще бъде произведен на дата, която предстои да бъде обявена по-нататък. Има много технически аспекти на процедурите, които чилийският Национален конгрес и гражданско общество трябва да изгладят, например за броя на депутатите в Конституционното събрание и за неговата представителност, включително за присъствието на коренното население. Всички тези детайли са от важно значение, ако чилийците искат конституция, която да защитава правата на всички хора. Но самият факт, че поемането по този път изобщо стана възможно, включително с участието на хора на изборни длъжности, които някога са подкрепяли Пиночет, е показателен за изключителния момент, в който се намира Чили - удивително политическо признаване на структурни искания, които се отправяха отдавна, без никой да вземе отношение по тях. Само за месец Чили се превърна от една от най-богатите и най-стабилни страни в Латинска Америка в страна на ръба на колапса, с институции и икономика, разтърсвани от протести, военна реакция и нарушения на човешките права, нямащи аналог във времената след връщането към демокрацията през 1990 г. Трийсетгодишният демократичен проект в Чили изглежда виси на косъм. Социалните и политически вълнения, които бяха предизвикани от поскъпването на цената на билета за метрото в Сантяго, скоро след това прераснаха в недоволство срещу вкорененото икономическо неравенство и вписани в конституцията на Пиночет прекалено пропазарни, неолиберални постановки. През последните 40 години бяха направени десетки промени в основния закон, но никога не е имало отказ от основания на злоупотреби модел, който правеше богатите още по-богати, а управляващата класа - още по-могъща. Всички останали бяха оставени да страдат - от несигурни пенсии, растящ студентски дълг, оскъдни заплати и незадоволителен достъп до здравеопазване. Всички тези проблеми може да бъдат решени от Конгреса, който заседаваше извънредно само и само за да намери законодателни решения. Хората обаче не спряха да искат нещо по-значимо. На 25 октомври, когато над един милион чилийци излязоха по улиците на Сантяго, възгласът \"това не са 30 песо, това са 30 години\" стана един от най-популярните лозунги за смяна на режима, отиваща отвъд малкото поскъпване на билета за метрото, от което тръгна всичко. Изправени пред слабото лидерство от страна на президента Себастиан Пинера, който през първите дни на протестите въведе полицейски час и заяви, че правителството му е \"във война\" с участниците в протестните шествия, демонстрациите, грабежите и насилието само се засилиха. Миналата седмица, на фона на все по-големите протести, супермаркети, аптеки и витрини на магазини в цялата страна продължаваха да бъдат плячкосвани или палени, породиха се и опасения от рецесия и повишаване на безработицата. Нито едно от тези безпокойства няма да бъде успокоено от нова конституция - и не би трябвало - защото писаните конституции не са панацея, която решава проблемите. Един основен закон, начертаващ какво трябва да бъде бъдещето на Чили, обсъдено и гласувано от самите чилийци, обаче може да е основа, върху която те да надграждат. Вече се е вселил конституционен дух. Както съобщи Паскал Бонефой от \"Ню Йорк таймс\" миналата седмица, още преди споразумението да бъде постигнато в петък, общини, кметове и местни общности по своя инициатива свикаха хиляди местни събрания, за да вземат отношение по недоволството на хората и нуждата от конституционна промяна. Междувременно социологическите проучвания показват силна подкрепа за нова конституция, а печатното издание на старата стана бестселър. За чилийците една нова конституция ще бъде крайъгълен камък, който ще зададе пътя, по който да поемат. (БТА)", "date": "2019.11.20", "title": "Чили е готова за нова конституция"}
{"url": "https://www.24chasa.bg/novini/article/7892233", "text": "Сателитите в космоса все по-често се налага да извършват маневри за избягване на евентуални сблъсък и щети с увеличаващите се количества космически отпадъци, предаде ДПА, позовавайки се на астронавта и координатор от Европейската космическа агенция (ЕКА) Томас Райтер. Ситуацията се е влошила съществено през последните десетилетия и не се очаква да се промени в бъдеще, отбелязва Райтер. \"Наоколо има много остатъци от космически полети. Ние предпочитаме този термин, а не космически отломки\", е заявил астронавтът на форум за предприемачи в град Бремен, предава БТА. От началото на космическата ера са изстреляни около 8000 спътника, 1800 от които все още са активни. Голяма част вече са навлезли отново в земната атмосфера. През следващите пет до шест години се очаква в космоса да бъдат изстреляни над 50 000 нови сателита. \"Това е многократно повече, отколкото за цялата космическа епоха. Тъй като става въпрос за безопасността на космическата инфраструктура, е необходимо спешно да се предприемат адекватни мерки за справянето с проблема - нещо, към което ЕКА се стреми\", казва Томас Райтер.", "date": "2019.11.20", "title": "Космическите отпадъци са проблем за сателитите"}
{"url": "https://www.24chasa.bg/novini/article/7892240", "text": "62-годишният български гражданин пътувал за Чехия в хюндай с български номера. По време на детайлен преглед на колата в подлакътник между предните седалки били открити 29 патрона. В оригинална опаковка имало 26 патрона с калибър 22 мм марка \"Стингер\", а три патрона 30,06 мм за ловджийска карабина били открити сред други дреболии, се казва в съобщението, цитирано от \"Танюг\". Пътникът заявил на митничарите, че е ловец и в България притежава разрешително за оръжие, а откритите патрони забравил да извади от колата преди да замине. Българският гражданин заедно с откритите патрони е бил предаден на полицията.", "date": "2019.11.20", "title": "Сръбските митничари предадоха българин на полицията заради 29 патрона в кола"}
{"url": "https://www.24chasa.bg/novini/article/7892282", "text": "Украинските военни кораби, задържани от Русия през ноември миналата година и върнати тази седмица на Украйна, са в много лошо състояние и не могат да плават самостоятелно, заяви днес началникът на украинските военноморски сили Ихор Воронченко, цитиран от Ройтерс. Русия задържа миналия ноември три украински военни кораба в Керченския проток, след като руски военни откриха огън по тях и раниха няколко от моряците. Според Москва корабите навлезли незаконно в руски териториални води, което Киев отрече, предаде БТА. Спорът провокира напрежение между Москва и Запада, който подкрепи Украйна в противопоставянето й срещу задържането на корабите. Според Воронченко върнатите кораби все още не са стигнали до териториалните води на Украйна заради бавното им придвижване. \"Те не могат да се придвижват самостоятелно. Руснаците са ги съсипали - премахнали са лампите, електрическите контакти и тоалетните. Ще покажем на целия свят какво е сторила с тях руската варварщина\", изтъкна Воронченко.", "date": "2019.11.20", "title": "Украйна: Корабите, които Русия ни върна, са в много лошо състояние"}
{"url": "https://www.24chasa.bg/novini/article/7892237", "text": "Преизбраха ректора на Софийския университет проф. Анастас Герджиков с 254 гласа \"за\". * \"Кандидатирам се за ректор на най-големия и най-стария университет в България, защото искам да доведа до успешен край усилията, които заедно положихме през последните 4 години Софийският университет да се стабилизира финансово, да се развие и да заеме достойно място между европейските университети\", каза проф. Герджиков пред членовете на общото събрание. Проф. Герджиков обеща увеличение на заплатите с 60% през следващия си мандат, повишение на възнагражденията на наднормени часове, профилактични здравни прегледи за преподаватели и служители.  Според него приоритетите на университета на бъдещето са увеличаване на възнагражденията, интернационализация, стимулиране на изследванията и публикационната активност, непрекъснат дебат как да изглежда университетът на бъдещето. Въпреки че на изборите днес с решение на Общото събрание журналисти бяха допуснати до заседанието, висшият орган на университета не прие предложението на проф. Герджиков акредитирани медии да бъдат допускани по принцип. Проф. Анастас Герджиков беше единственият кандидат за ректор и неговата кандидатура за втори мандат беше издигната от Факултета по класически и нови филологии на СУ.  Бил е зам.-министър на образованието и науката от 2001 до 2003 г. и управител на фонд \"Научни изследвания\" от 2008 до 2009 г. Проф. Герджиков води лекции по латински език и римска литература в катедра\"Класическа филология\". Първият преводач е на Аристотеловата \"Политика\".", "date": "2019.11.20", "title": "Преизбраха ректора на Софийския университет проф. Анастас Герджиков"}
{"url": "https://www.24chasa.bg/novini/article/7892325", "text": "Британският премиер Борис Джонсън никога не е виждал каквото и да било доказателство за руска намеса в британската демокрация. Това заяви самият той, цитиран от Ройтерс. На въпрос за решението да не се публикува парламентарния доклад за предполагаемата намеса на Русия - той отговори: \"Няма абсолютно никакво доказателство, което да съм видял някога за руска намеса в демократичните процеси в Обединеното кралство\". А относно доклада отбеляза: \"Не виждам някаква причина за промяна във времето за публикуването само защото идват общи избори\".", "date": "2019.11.20", "title": "Борис Джонсън не е виждал\nдоказателства за руска намеса\nв британската демокрация"}
{"url": "https://www.24chasa.bg/novini/article/7892329", "text": "„Двама души предложихме Цацаров за председател на КПКОНПИ. Единият в парламента бях аз, а другият – извън него”. Това заяви депутатът от „Обединените патриоти” Емил Димитров – Ревизоро пред  . Той допълни, че е имало още два варианта за номинации за шеф на Антикорупционната комисия. „Единият е жена, която е била съдия. А вторият беше г-н Иван Гешев. Ние търсихме човек, който е бил и съдия, и прокурор. Г-н Цацаров отговаряше на всичко”, коментира Димитров. Народният представител каза още, че депутати от всякакви политически партии и цветове са се обединили зад фигурата на настоящия главен прокурор. По думите му Цацаров е искал да остане в съдебната система, но в последствие бил убеден с много доводи да приеме предложението. Емил Димитров – Ревизоро пожела успех на кандидата на ВОЛЯ за поста Симеон Найденов, но подчерта, че той не е бил съдия и главен прокурор. По думите му новият шеф на КПКОНПИ може да заеме поста по всяко време в следващия един месец. „Няма опасност да останем без главен прокурор”, категоричен бе той.", "date": "2019.11.20", "title": "Емил Димитров: Двама души предложихме Цацаров"}
{"url": "https://www.24chasa.bg/novini/article/7892342", "text": "Русенският окръжен съд остави за постоянно в ареста 56-годишния шофьор Александър Ю., който на 17 ноември тази година бе задържан на ГКПП \"Дунав мост\" при Русе с 93,6 кг хероин.  По първоначална оценка хероинът е на стойност малко повече от 3,7 млн. лева. Това е и най-голямото количество от този вид наркотик, откривано на \"Дунав мост\" през последните пет години. Мъжът, който е от хасковско село, е обвинен за опит за контрабанда на високорисково наркотично вещество в особено големи размери. Ако бъде признат за виновен, той може да получи от 15 до 20 години затвор и глоба от 200 000 до 300 000 лева. На днешното заседание прокурорът по делото Андрей Ангелов заяви, че обвиняемият има и друга криминална проява - в края на декември 2013 г. на граничния пункт \"Капъ куле\" турските гранични служби открили у мъжа 5,360 кг. кокаин, разпределен в прикрепени за тялото му пет пакета. По неофициална информация в Турция той е бил осъден на затвор и е изтърпял наказанието си. Александър Ю. е семеен и има полувисше образование. Досега не е осъждан в България. Наскоро купил лекотоварния камион от Русе и с него извършвал транспортна дейност. Откритата на ГКПП \"Дунав мост\" пратка е пътувала за Западна Европа, като най-вероятно става дума за международен канал за трафик на наркотици. Определението може да се обжалва в тридневен срок пред Великотърновския апелативен съд.", "date": "2019.11.20", "title": "Остава в ареста задържаният с над 90 кг хероин на \"Дунав мост\""}
{"url": "https://www.24chasa.bg/novini/article/7892358", "text": "Организацията Репортери без граници предупреди, че независима телевизия в Сърбия е сплашвана и подложена на очерняща кампания от проправителствени медии и служители, предаде АП. Репортери без граници призова в сряда сръбското правителство да спре да подкрепя и вместо това публично да осъди това, което окачестви като повтарящи се, систематични, клеветнически атаки срещу журналисти в регионалната телевизия N1. Полин Адес-Мевел, ръководителка на бюрото за ЕС и Балканите на Репортери без граници, заяви, че единствената цел на тази кампания, която е базирана на изявления и спекулации, които са дискриминационни и обидни, е да сплаши журналистите, предава БТА. Проправителствени медии и служители твърдят, че здравословното състояние на президента Александър Вучич се е влошило наскоро заради въпроси, зададени от журналист от N1. Вучич отрече спекулацията, след като излезе от болницата. Той бе приет в болница през уикенда заради проблеми със сърцето.", "date": "2019.11.20", "title": "Репортери без граници: Сръбска телевизия е сплашвана от проправителствени медии"}
{"url": "https://www.24chasa.bg/novini/article/7892344", "text": "„Новите световни икономически тенденции, иновации и възможности налагат да търсим сътрудничество в съвършено нови сектори“. Това заяви заместник-министър-председателят по икономическата и демографската политика Марияна Николова на откриващата сесия на международния бизнес форум „Индия-Европа 29“. Във фокуса на форума са изкуственият интелект, информационните технологии и стартъпи, възобновяемите енергийни източници, интелигентните градове и чистите технологии. Вицепремиерът Марияна Николова отбеляза, че Петото издание на инициативата търси отговор на новите предизвикателства, като спомага за изграждането на нови партньорства. „Можем да съсредоточим усилията си върху ускоряването на търговията и инвестициите в сфери като биотехнологиите, хранителната промишленост, зърнените култури, транспортното оборудване, машини и съоръжения“, изтъкна вицепремиерът. Пред форума министърът на търговията, индустрията и железниците на Република Индия Пиуш Гоял обърна специално внимание на България като акцентира върху дългогодишните близки българо-индийски отношения и насърчи бизнеса да оцени добрите възможности за инвестиции у нас. По-късно българският вицепремиер Николова проведе среща с индийския министър на външните работи д-р Субрахманям Джаишанкар. По време на разговорите тя посочи, че Индия е приоритетен партньор за България в Азиатско-тихоокеанския регион. Николова подчерта пред Джаишанкар, че разширяването на договорноправната основа на двустранното сътрудничество е от важно значение. В тази връзка вицепремиерът каза, че българската страна работи за окончателното съгласуване и подписване на Спогодбата за морско търговско корабоплаване. Д-р Джаишанкар заяви, че отличните взаимоотношения са добра предпоставка за надграждането на съществуващите икономически и търговски връзки. Той изрази желанието на Индия освен в традиционните сфери на интерес, да задълбочи партньорството си с България и в нови области като обучителни обмени на млади хора, информационни технологии, чиста енергия и рециклиране. Българският заместник министър-председател Марияна Николова проведе среща и с министъра на туризма и културата Прахлад Сингх Пател, с когото обсъдиха предприетите действия, свързани с подписания миналата година Меморандум за разбирателство в сферата на туризма. Министър Пател акцентира, че Индия цени контактите с България, тъй като се основават на културно-исторически традиции, изпреварили дипломатическите. Той отбеляза, че е създадена работна група, която е ангажирана с изработването на пътна карта за изпълнение на Меморандума.", "date": "2019.11.20", "title": "България и Индия може да ускорят инвестициите в биотехнологиите и  хранителната промишленост"}
{"url": "https://www.24chasa.bg/novini/article/7892433", "text": "Кучето Уанди е било намерено в градина в град Уандилгонг, на 330 км от Мелбърн и е било преместено в приют за застрашени видове, след като е било установено, че всъщност не е обикновено кученце. „Той ще е много ценно животинче, в зависимост от това как се развие и как се отнася с другите в приюта“, заяви Лин Уотсън, директор на Австралийската фондация за кучетата динго. Именно тази организация притежава приюта, където се намира Уанди, съобщи  . Уотсън каза още, че ДНК тестовете са потвърдили, че Уанди е разновидност на кучето Динго – порода диви кучета, които са на път да изчезнат заради масовото им избиване, включително от правителството на Австралия, което в миналото многократно провежда програми за ограничаване на популацията им. Тя добави, че Фондацията смята да използва кученцето в програмата за възстановяването на популацията на животинския вид. Все още не е ясно откъде е дошло кученцето, нито как е попаднало в австралийския град.", "date": "2019.11.20", "title": "Улично куче от приют се оказа изчезващ животински вид"}
{"url": "https://www.24chasa.bg/novini/article/7892432", "text": "Трима мъже са били арестувани днес в Пловдив при специализирана полицейска акция, научи \"24 часа\". У тях са открити 500 гр. марихуана, 5 грама кокаин, 2 електронни везни, а също и пари. Иззети са и пневматични пистолети. Акцията е била под надзора на Окръжната прокуратура на града. От полицията потвърдиха информацията.                                                                                                                                                                                                                                                                                                                       ", "date": "2019.11.20", "title": "Арестуваха трима в Пловдив с наркотици и оръжия"}
{"url": "https://www.24chasa.bg/novini/article/7892824", "text": "Държавният глава Румен Радев призова за ефективни действия на институциите за възстановяване на водоснабдяването на Перник и гарантиране на здравето на гражданите. Необходими са ефективни действия на отговорните институции за гарантиране на здравето на гражданите. Това е заявил днес Радев на среща на \"Дондуков\" 2 с кмета на града Станислав Владимиров. На срещата са били обсъдени причините за въведения воден режим в града, отговорността на ресорните министерства и перспективите за преодоляване на създадената водна криза, съобщават от прессекретариата на държавния глава. Кметът на Перник е внесъл сигнал до прокуратурата по случая и очаква незабавни мерки за изясняване на отговорността за създадената кризисна ситуация. По думите му от месеци оттокът от язовира надвишава притока, без да бъдат предприети мерки. Станислав Владимиров заяви, че над половин година град Перник е на скрит воден режим, за което неведнъж е подал сигнали, включително и към Народното събрание и очаква своевременна реакция от страна на Министерството на околната среда и водите и Министерството на регионалното развитие и благоустройството. Държавният глава е отбелязал необходимостта подкрепа за гражданите на Перник да бъде оказана и от страна на Министерството на отбраната и Министерството на здравеопазването за осигуряването на водоноски, засилен епидемиологичен контрол и предоставянето на дезинфекционни средства.", "date": "2019.11.20", "title": "Радев зове за ефективни действия за възстановяване на водоснабдяването на Перник (Видео)"}
{"url": "https://www.24chasa.bg/novini/article/7892858", "text": "Търсен от полицията в Швеция мъж бе открит, след като заспал върху легло в отделението за мебели в магазин, северно от Стокхолм, съобщи Асошиейтед прес. Персоналът в магазина в Упсала се свързал с полицията, след като установил, че 25-годишен мъж спи където са мебелите. Служителите не знаели, че въпросният мъж е търсен от полицията. Когато пристигнали на място, полицаите констатирали, че мъжът е останал в магазина след затварянето му и го задържали, споменава БТА. Едва по-късно станало ясно, че той е търсен от полицията за друго провинение.", "date": "2019.11.20", "title": "Търсен от полицията заспал в магазин в Швеция"}
{"url": "https://www.24chasa.bg/novini/article/7892988", "text": "\"По време на конгреса на ЕНП разговарях с гръцкия премиер Кирякос Мицотакис. Седмица след срещата ни в Солун, отново сме единодушни, че приоритет за нашите две държави, е процесът по разширяването на ЕС да продължи и той да не бъде блокиран. Ще настояваме пред нашите колеги, че тази тема трябва да остане сред водещите за ЕНП\". Премиерът написа това в профила си във фейсбук. Преди това пусна пак там видео от срещата си с председателя на най-голямата дясна партия ВМРО-ДПМНЕ Християн Мицкоски. \"Само ще кажа - когато България влизаше в ЕС - и комунисти, и либерали, и десни - имаше народен консенсус, че пътят на България е в ЕС и НАТО. Затова много ми е важно да знам какво мисли нашата сестринска партия за Северна Македония и НАТО\", заяви Борисов пред Мицкоски. Председатялат на ВМРО-ДПМНЕ заяви, че по този въпрос не бива да има дилема и още през 91-ва година е заявена политика за ориентация към ЕС и НАТО. \"За разлика от комунистите, които се кланяха и на Белград, и на Москва\", посочи той. \"Много е важно да го знаем, да се чуе ясно. Вие подкрепяте ли договора за добросъседство между България и Северна Македония. Не се знае кой ще спечели утре в Северна Македония - ВМРО-ДПМНЕ или социалистите\", заяви Бойко Борисов", "date": "2019.11.20", "title": "Борисов и Мицотакис: Приоритет ни е разширяването на ЕС (Видео)"}
{"url": "https://www.24chasa.bg/novini/article/7892993", "text": "Контрабандата в България е под 3,4%. Нелегални мигранти в страната ни няма. Само вчера на границата заловихме 80 кг. кокаин. Освен това България е водещ партньор на Съединените щати в борбата с групировките, източващи пари от кредитни карти и банкомати. С тези думи българският премиер и председател на ГЕРБ Бойко Борисов се обърна към заместник-председателя на Групата на ЕНП в ЕП и кандидат за зам.-председател на ЕНП от Холандия Естер де Ланге. Двамата разговаряха в Загреб в рамките на Конгреса на ЕНП. Това съобщиха от правителствената информационна служба. „Наистина имах възможността да посетя границата ви и видяното ми дава достатъчно аргументи, които да представя пред моите колеги в Холандия“, подчерта де Ланге. Тя благодари на Бойко Борисов и българското европредседателство, че са поставили акцент върху европейското бъдеще на Западните Балкани. „Докато други наши приятели само четат опорните си точки и говорят за България, ти дойде сама да се увериш колко добре пазим границата на ЕС“, коментира Бойко Борисов.", "date": "2019.11.20", "title": "Борисов към Естер де Ланге: Благодаря ти, че се увери на място колко добре пазим границата на ЕС"}
{"url": "https://www.24chasa.bg/novini/article/7892908", "text": "Турският външен министър Мевлют Чавушоглу реагира срещу изявление на председателя на Европейския парламент Давид Сасоли за съдържанието на днешната им среща, съобщава турският телевизионен канал НТВ. Това, че председателят на Европейския парламент споделя като действителни теми, които не е повдигал пред мен, е още един пример за неискреността и лицемерието на ЕС. Срамувам се от това, че човек, представляващ европейските народи, предава изопачено съдържанието на среща, състояла се в институция на ЕС, написа Чавушоглу в профила си в туитър. Председателят на Европейския парламент Давид Сасоли заяви днес на турския външен министър Мевлют Чавушоглу, че използването от Анкара на бежанците с цел оказване на натиск върху ЕС е недопустимо, предаде ТАСС, като се позовава на съобщение днес на пресслужбата на ЕП след срещата на Сасоли и Чавушоглу. Сасоли също отново е заявил решителното осъждане от ЕС на военната намеса на Турция в Североизточна Сирия, се посочва в съобщението. Във връзка със сондажната дейност на Турция в изключителната икономическа зона на Кипър, Сасоли е изразил солидарност с Кипър що се отнася до зачитането на неговия суверенитет и суверенни права в съответствие с международното право.", "date": "2019.11.20", "title": "Чавушоглу: Срамувам се, че Сасолие изопачи съдържанието на срещата ни"}
{"url": "https://www.24chasa.bg/novini/article/7893034", "text": "Председателят на комисията по разузнаването при Камарата на представителите на САЩ Адам Шиф окачестви днешните показания на дипломата Гордън Сандланд като много важен момент в разследването за импийчмънт срещу президента Доналд Тръмп, предаде Ройтерс. Казаното от посланика на САЩ в Европейския съюз \"попада право в сърцето на въпроса за подкупничеството, а засяга и други потенциални престъпления и злодеяния\", каза Шиф пред репортери. \"Ние, също така за първи път чухме, че мнозина са били посветени в тази схема\", добави той, предава БТА. В днешните си показания пред конгресната комисия Сандланд, смятан за ключов свидетел в разследването, каза, че е работил по украинските въпроси заедно с Руди Джулиани - личния адвокат на Тръмп - \"по нареждане на президента\". Той обясни, че Тръмп ясно е наредил на него и на други хора да окажат натиск върху Украйна да разследва негов политически съперник. Опитите на Джулиани да накара украинския президент Володимир Зеленски да разследва политически съперници на Тръмп, \"бяха искане на услуга срещу услуга - уреждане на посещение в Белия дом\" за украинския президент, посочи дипломатът и добави, че държавният секретар Майк Помпейо е бил информиран и \"изцяло е подкрепял\" техните усилия по украинския въпрос. Тези показания са сред най-важните до момента в разследването за импийчмънт, инициирано от демократите, посочва Ройтерс. От канцеларията на вицепрезидента Майк Пенс отрекоха твърдението на Сандланд в показанията му, че той и Пенс са обсъждали на 1 септември забавянето на американската помощ за Украйна - тема, която се оказа свързана с разследването. \"Вицепрезидентът никога не е разговарял с Гордън Сандланд за разследване срещу Байдън, нито пък е обсъждал обвързване на деблокирането на финансовата помощ за Украйна с някакви разследвания\", каза Марк Шорт, шеф на канцеларията на Пенс. \"Такава дискусия, за каквато спомена посланик Сандланд, никога не е имало\", подчерта Шорт, цитиран от Ройтерс.", "date": "2019.11.20", "title": "Показанията на Сандланд - най-важни в разследването за импийчмънт на Тръмп"}
{"url": "https://www.24chasa.bg/novini/article/7893079", "text": "НАТО прие днес решение да добави космоса в списъка на своите оперативни полета, заедно с въздушното, водното, сухопътното и електронното пространство. Горд съм от това историческо решение, заяви генералният секретар на пакта Йенс Столтенберг. Космосът присъства в нашето всекидневие и е съществена част от силите на НАТО за възпиране и отбрана, отбеляза той. Столтенберг добави, че в космоса са разположени средства, свързани с насочването, разузнаването, засичането на изстрелване на ракети. Космосът може да бъде използван с мирни цели, но и за агресивни действия - заглушаване на далекосъобщителни сигнали, прекъсване на услуги - включително самолетни полети, банкова дейност, осигуряването на прогнози за времето, добави генералният секретар. Той допълни, че в околоземна орбита днес има около 2000 изкуствени спътника и близо половината от тях са собственост на държави от НАТО. Столтенберг уточни, че алиансът няма да въоръжава космоса. Той поясни, че целта е осигуряването на защита за техническите средства, изведени в орбита.", "date": "2019.11.20", "title": "НАТО добави космоса в списъка на своите оперативни полета"}
{"url": "https://www.24chasa.bg/novini/article/7893075", "text": "Загадъчната поява на пачки банкноти по улиците в старо миньорско селище в Североизточна Англия озадачи местните жители и полицията, предаде Франс прес. Тринадасет пъти от 2014 г. жителите в селището Блекхол Колиъри намериха на улицата пачки банкноти по 20 британски лири. В повечето случаи общата стойност на банкнотите бе около 2000 лири. Пачките често бяха оставяни на тротоара. \"Те бяха намерени от жители, които ги отнесоха в полицейския участък\", заяви следователят Джон Форстър от полицията в Дърам, предаде БТА. В понеделник за четвърти път тази година бе намерена пачка банкноти и това стана причина да се заговори за съществуването на \"добър самарянин\". Местни жители споменаха за съществуването на \"скрит милионер\" или за \"Дядо Коледа от Блекхол\". \"Селището не е бедно, но нищо толкова хубаво не се бе случвало досега - каза жител на Блекхол Колиъри. - Някой вероятно се опитва да помогне.\"", "date": "2019.11.20", "title": "Скрит милионер или Дядо Коледа ръси пачки по улиците в английско градче"}
