{"url": "https://www.24chasa.bg/novini/article/6338287", "text": "Камарата на представителите в Конгреса на САЩ одобри създаването на нов род войски, наречен Космически корпус. Той ще е за операции в извънземното пространство. Армията е силно зависима от космическите технологии по време на бойни действия, изтъква АФП. В голяма част от военната техника са вградени джипиес устройства, а мрежа от сателити и други апарати, изведени в орбита, осигурява постоянен приток на данни от ключово значение за армейските мисии. ", "date": "2017.07.15", "title": "САЩ създават космически войски"}
{"url": "https://www.24chasa.bg/novini/article/6338348", "text": "Божидар Атанасов, който получи доживотен затвор с право на замяна за убийството на пловдивския митничар Георги Дребчев, очаква следващите инстанции да му намалят наказанието. След като чу решението на съдия Христо Симидчиев, той запази ледено мълчание, а на излизане от залата се обърна с пронизващ поглед към родителите на Дребчев. Пловдивският окръжен съд го призна за извършител на екзекуцията, станала на 13 юни 1999 г. пред дома на митничаря в кв. „Тракия”. 15 г. убийството не беше разкрито. Атанасов категорично не се признава за виновен. „Искаме оправдателна присъда, защото има процесуално негодни доказателствени източници, въз основа на които се е облегнал пловдивският окръжен съд”, заяви адвокат Розалина Апостолова, която защитава сочения за килър. Още в понеделник тя пуска жалба пред Апелативния съд. Същото ще сторят и адвокатите на Иван Карабелов, признат за подбудител и помагач в екзекуцията. Той получи 15, 6 г. затвор. Двамата с Атанасов трябва да платят общо 200 000 лева кръвнина на родителите на митничаря. Съдът не оневени покойният кмет на Съединение Евгений Маринчешки. В решението се посочва, че той е поръчал на Карабелов да намери килър, а той от своя страна се спрял на Божидар Атанасов. Маринчешки и митничарят имали бизнес спорове. Кметът загина в катастрофа през 2012 г.", "date": "2017.07.15", "title": "Осъден на до живот за убийство на митничар иска по-леко наказание"}
{"url": "https://www.24chasa.bg/novini/article/6338438", "text": "Храмовият хълм (Площадът на джамиите) в Стария град на Ерусалим ще бъде отворен утре за посетители, съобщи канцеларията на израелския премиер Бенямин Нетаняху, предаде Ройтерс. Комплексът бе затворен, след като вчера трима въоръжени израелски араби застреляха там двама израелски полицаи и раниха един, преди да бъдат ликвидирани. Отговорност за нападението пое палестинската радикална групировка \"Фатах ал интифада\", предава БТА.", "date": "2017.07.15", "title": "Храмовият хълм в Ерусалим ще бъде отворен за посетители утре"}
{"url": "https://www.24chasa.bg/novini/article/6338440", "text": "Сирийската армия с подкрепата на руските военновъздушни сили завзе редица петролни кладенци в югозападната провинция Ракка, предава Ройтерс. За кладенците се водят сражения с отстъпващата „Ислямска държава“, която се бие за да запази оставащата си територия в Сирия, предава БТА. Сирийската армия завзе петролните кладенци Вахаб, Ал Фахд, Дбасян, Абу Ал Катат и Абу Каташ, както и няколко села в пустинната област на Ракка. Освободените петролни кладенци са на юг от град Расафа, който бе освободен миналия месец. Правителствените сили и подкрепяни от Иран милиции от няколко месеца напредват в източно направление, завземайки големи територии, западно от река Ефрат, от които екстремистите се оттеглят, за да защитават столицата си Ракка.", "date": "2017.07.15", "title": "Сирийската армия завзе редица петролни кладенци от „Ислямска държава“"}
{"url": "https://www.24chasa.bg/novini/article/6338443", "text": "Турският президент Ердоган заплаши да „отреже главите“ на предателите, в реч по случай на първата годишнина от неуспешния опит за преврат срещу него, предава АФП. „Първо ще отрежем главите на тези предатели“, каза Ердоган пред събралите се стотици хиляди хора в Истанбул. Това предизвика настоявания от страна на хилядите граждани за връщане на смъртното наказание. „Ще го подпиша, ако парламентът направи законопроект за връщане на екзекуциите“, потвърди турският президент, предава Фокус.", "date": "2017.07.15", "title": "Ердоган за участниците в преврата: Първо ще отрежем главите на тези предатели"}
{"url": "https://www.24chasa.bg/novini/article/6338317", "text": "C безплатен интернет Турция отбеляза първата годишнина от неуспешния опит за преврат миналия юли, съобщи в. “Хюриет”. Имаше тържествена възстановка, извънредно заседание па парламента и символични събития из цялата страна. Правителството обяви, че на 15 юли интернетът в страната ще бъде безплатен. Градският транспорт също беше гратис. При осуетения пуч в нощта на 15 срещу 16 юли 2016 г. загинаха 250 души, а хиляди бяха ранени. Тогава фракция на армията се опита да завладее властта от президента Реджеп Ердоган, но опитите се сринаха. Десетки хиляди бяха задържани по подозрения за връзки с организацията на живеещия в САЩ проповедник Фетхуллах Гюлен, когото властите в Анкара сочат за организатор на метежа. Турция заслужава Нобелова награда за мир заради овладяването на опита за преврат, заяви Реджеп Ердоган. Президентът припомни за жертвите и определи това като най-грубо нарушаване на човешките права. Премиерът Бинали Йълдъръм заяви на специална сесия на парламента, че датата 15 юли 2016 г. е втората война за независимост след конфликта, довел до създаването на съвременна Турция през 1920 г. “Мина точно 1 г., откакто най-тъмната и дълга нощ на Турция се превърна в ярък ден, тъй като вражеската окупация се превърна в легенда за народа”, каза премиерът. Турският парламент прие закон, с който 15 юли бе обявен за Ден на демокрацията и националното единство. Президентът Ердоган посети моста над Босфора, който бе наречен “Мост на геройски загиналите на 15 юли”, защото там бяха спрени танковете на пучистите. Истанбул е изпълнен с гигантски юбилейни билбордове и плакати, показващи хора, изправени пред превратаджии с лозунги против пуча, отбелязва Би Би Си. Кулминацията на тържествата е в столицата Анкара. В неделя пред президентския дворец Бештепе ще бъде открит тържествено мемориал в памет на жертвите. Премиерът Бинали Йълдъръм обяви в петък, че извънредното положение, което е в сила в Турция от миналото лято, се удължава с още 3 месеца. Пучът беше отбелязан и с нова чистка, като този път 7348 полицаи, чиновници и преподаватели бяха уволнени, съобщи Ройтерс. Най-голяма е чистката в Главна дирекция по сигурността – 2303-ма души. Отстранени са областният управител на Истанбул Хюсеин Авни и 29 служители от държавната телевизия и радио TRT. “Защо държавата трябва да храни членове на терористична организация?”, заяви Ердоган. След опита за преврата 150 000 души бяха отстранени от властите. “Да се спре ловът на вещици”, призова Фетхуллах Гюлен, който живее в изгнание в САЩ. Той осъди и превратаджиите, и използването на повода от властите да премахнат всички неудобни за тях. Гюлен отрича да има нещо общо с организацията и опита за свалянето на управляващите. ", "date": "2017.07.15", "title": "Турция бележи пуча с безплатен интернет (Обзор)"}
{"url": "https://www.24chasa.bg/novini/article/6338210", "text": "Георги Златинов от петричкото с. Рупите е само на 14 г., а вече има над 30 медала и купи от състезания по математика. Сертификатите и грамотите пък са над 70. “Даже не съм ги броил, но медалите са трийсетина, като имам и още - от IV клас”, казва осмокласникът, гордост на благоевградската Природо-математическа гимназия “Акад. Сергей Корольов”. От следващата учебна година обаче той ще продължи обучението си в Софийската математическа гимназия (СМГ). Ще му е мъчно, че няма да е с приятелите си от Благоевград, но е сигурен, че и в СМГ ще създаде нови познанства и приятелства. Медалите са му от национални и международни състезания, които са се провеждали у нас. Цени много обаче два, получени от онлайн състезания. а вторият - от състезание, организирано от Сингапур. В целия куп с отличия има само едно, което не е математическо - медал от състезание по баскетбол, в което участвал миналата година. Това бил и най-трудно завоюваният му медал, а след това спрял с тренировките, за да има време за точните науки. Последните отличия, които получил, са от младежката балканска олимпиада по математика за деца до 15,5 г., която тази година се проведе във Варна в края на юни. Той взел сребърен медал в състезание с над 100 деца от 18 държави. Решавал е задачи от четири модула - aлгeбpa, гeoмeтpия, тeopия нa чиcлaтa и кoмбинaтopикa, като казва, че комбинаториката му е най-интересна. Веднага след края на състезанието във Варна се отправя към Несебър. Там пък се проведе финалният кръг на турнира “Математика без граници”. Представя се блестящо и освен че печели златото, взема и купата “Лавров венец” за най-добър състезател като общо представяне от всички кръгове на надпреварата. Въпреки че вече съучениците му са във ваканция, Георги още не е успял да си почине. След Несебър тръгва за лагер школа на Пампорово. Едва преди седмица С тях ще почива за около седмица и отново го чакат битки на математическото поле. През август е на поредната лагер школа, а в началото на септември - на “Математически боеве”. Георги няма обяснение защо точно към математиката се е насочил, но казва, че още от детската градина цифрите са му били интересни. Спомня си, че един ден не слушал и учителката за наказание го изпратила в другата стая да брои листата на фикуса. Останала изумена, че четиригодишното дете преброило всичките 56 листа. “Още на 3 г. знаеше цялата азбука, без специално да сме се занимавали с него и да го учим. От книжка за оцветяване беше научил буквите и дори и аз се изненадах, когато ми ги каза”, спомня си майка му Роза, която е завършила икономика и също има афинитет към точните науки. Баща му Стефан също е завършил математическата гимназия в Благоевград. Причината била, че леля му живее в чужбина. Смятал че когато стане политик ще направи така, че всички българи да се върнат в родината си, а сред тях ще е и леля му. После мечтата му била да е архитект, а целият двор на дома им в Рупите бил превърнат в строителна площадка. Изграждал с подръчни материали магистрали и сгради. “Още ми е рано да мисля какво ще кандидатствам след средно образование, защото имам 4 г. Със сигурност обаче ще е нещо, свързано с математиката. Последните две години пробвах и с олимпиади по програмиране”, казва момчето. Вниманието към математиката било насочено от учителката му в Петрич в началния курс Снежана Иванова. Докато бил във II клас, тя го пробвала със задачи от състезанието “Кенгуру” и установила, че е решил всички вярно за половината време. Тогава казала на родителите му, че е добре да се занимава с точни науки. Така Георги кандидатствал в ПМГ в Благоевград и от V клас е ученик там. Не му е било лесно да се откъсне толкова малък от семейството, но пък само година по-късно и кака му дошла в същата гимназия, за да продължи след VIII клас. Тя сега ще е в десети клас, но силата ѝ е в хуманитарните науки, а е и артистична натура. За една учебна година Георги участва в поне 3 състезания и олимпиади и още много такива онлайн. Най-натоварени са му месеците февруари и май. Шегува се, че между олимпиадите ходи и на училище. Обича всички предмети и е отличник. Само историята малко му се опъва. По математика го изпитвали в час само когато никой друг не може да реши задачата. Явява се на олимпиади по 7 предмета и на всички стига до национален кръг. “Ходя обаче само на математика, защото другите съвпадат като дни на провеждане”, разказва ученикът. Дори учителките му по другите предмети понякога се сърдели, че идва на първите кръгове, печели, а когато се стигне до републикански - избира математиката. Малко съжалява, че от V до VII клас е бил само два пъти на екскурзия, както казва - без преспиване. Пропускал останалите, защото винаги се налагало да е някъде на участие. Доволен е от преподавателите, които го обучават, защото представят сложната наука по достъпен игрови начин. Проф. Емил Колев и доц. Ивайло Кортезов от БАН били най-забавни при представяне на задачите. Завинаги ще помни и друга задача, която никой от групата на поредното обучение не успял да реши. Свързана била с бой между Арнолд Шварценегер и Чък Норис. След като се измъчил много, преподавателят му казал: “Аз, без да я решавам, знам отговора - победител е Чък Норис. Той винаги побеждава.” а не заради трудността им. Георги получи почетна статуетка от кмета на Благоевград Атанас Камбитов за успехи в образованието, както и едногодишна стипендия от общината. Сега се подготвя за началото си в СМГ, като се надява и там да продължи със сериозната подготовка и попълването на колекцията от медали. Кака му се шегувала, че за неговите отличия не стига стена на славата, а трябва да се оформи цяла стая за наградите.", "date": "2017.07.15", "title": "Георги спечели над 30 медала за математическата в Благоевград, от есента е в СМГ"}
{"url": "https://www.24chasa.bg/novini/article/6338383", "text": "В творчеството на Елин Пелин и до днес светят багрите на българското съзнание. Макар и несбъднал детската си мечта да стане художник, през целия си живот певецът на българското село рисува майсторски картини чрез буквите и думите на нашия език, които като огледало отразяват и греховете, и надеждите на нашето всекидневие. Това заяви президентът Румен Радев на церемонията по случай 140 години от рождението на Елин Пелин в родното му село Байлово. Това съобщиха от президентския пресцентър. Държавният глава посочи, че писателят е изградил някои от най-ярките и запомнящи се образи на многоликия българин. „Роден и израсъл с труда и делника на своите земляци, дори в техния монотонен и прозаичен живот, големият писател открива многоцветен свят, в който прозират обичта и разбирането към светогледа на българина“, допълни Румен Радев. Президентът подчерта, че в своите творби Елин Пелин разкрива живот, богат на хумор и печал, в който място имат и \"сиромашкият дяволък\", и вековните морални устои на нашия народ. „Привидно малък свят, който обаче носи своя дълбок универсален и общочовешки смисъл“, каза още държавният глава и изрази надежда, че още много поколения ще преоткриват за себе си вълнуващото творчество на писателя. Президентът разговаря с кмета на Община Елин Пелин доц. д-р инж. Ивайло Симеонов и поднесе цветя пред паметника на големия български писател в града. По време на срещата Румен Радев заяви, че подобряването на качеството на живот в България трябва да бъде обща цел на централните и местните власти и подчерта, че президентската институция подкрепя усилията за привличане на повече инвеститори и подобряване на икономическите условия в българските градове. По-късно държавният глава проведе среща и с кмета на Община Горна Малина. Инж. Ангел Жиланов и неговият екип запознаха президента Радев с перспективите за развитие на индустриалната зона край Горна Малина и откроиха туристическия интерес към региона.", "date": "2017.07.15", "title": "Радев: В творчеството на Елин Пелин и до днес светят багрите на българското съзнание"}
{"url": "https://www.24chasa.bg/novini/article/6338388", "text": "Около шест хиляди души бяха евакуирани от търговски център „Авиапарк“ в северната част на Москва, предава Интерфакс. Евакуацията се е случила след получаването на телефонен сигнал за взривно устройство заложено в центъра, предава Фокус. След анонимния сигнал от сградата са евакуирани близо шест хиляди души. Кинолози с обучени кучета проверяват помещенията на търговски център „Авиапарк“ за взривни устройства. Търговски център „Авиапарк“ е един от най-големите в Европа.", "date": "2017.07.15", "title": "Евакуираха 6000 души от мол в Москва заради заплаха от експлозия (Обновена)"}
{"url": "https://www.24chasa.bg/novini/article/6338231", "text": "Тримата бивши министри на отбраната Аню Ангелов, Ангел Найденов и Николай Ненчев ще се явят пред парламентарната комисия за проучване на покупката на нови изтребители, става ясно от дневния ред. Тримата ще трябва да обяснят какво са направили през мандатите си за осигуряване на нови самолети на ВВС и как се е стигнало до избора на шведските “Грипен”. Заседанието е насрочено за сряда. Ангелов бе начело на МО в първия кабинет на Бойко Борисов, когато се преговаряше за декласираните от сегашния конкурс португалски Ф-16 с логистичен пакет от САЩ. Найденов бе начело на отбраната в кабинета на Пламен Орешарски, а по времето на Ненчев при втория кабинет на Борисов бе започната процедурата за покупка на изтребители. Парламентът създаде временната комисия по предложение на Цветан Цветанов и други депутати от ГЕРБ заради подозрения, че президентът Румен Радев е лобирал за шведските изтребители. ", "date": "2017.07.15", "title": "Трима бивши министри ще се обясняват за “Грипен”-ите"}
{"url": "https://www.24chasa.bg/novini/article/6338264", "text": "Местоработата на родител и настоящ адрес вече няма да са предимство при приема на първокласниците в София. Част от приетите от Столичния общински съвет критерии са били отменени от Административния съд. Отменени са и част от социалните критерии - при многодетно семейство и починал родител. Решението е по жалба на родители. Прокуратурата също оспорва правилата за първолаците. Решението на Административния съд ще бъде обжалвано, заяви обаче директорката на дирекция “Образование” в СО Мария Минчева пред БНТ. Тя обясни, че общината и образователното министерство обмислят да въведат уседналост, за да избегнат масови смени на адресни регистрации в месеците на приема. Наредбата на СО отразява правилата на МОН, затова промени ще бъдат въведени едва след като се одобри новата наредба 10 на ведомството. От общината се надяват това да се случи до 15 септември. Относно социалните критерии Минчева заяви, че те са широко подкрепени от родители. Ако съдът счете, че те са незаконосъобразни, те ще бъдат премахнати от настоящата разработка. ", "date": "2017.07.15", "title": "Местоработата вече няма да е критерий за класиране на първолаци, реши съд (Обзор)"}
{"url": "https://www.24chasa.bg/novini/article/6338323", "text": "В Македония бе родено първото бебе от сурогатна майка, почти три години след приемането на закон, който позволява сурогатно майчинство, съобщават македонските медии. Сурогатната майка е 44-годишна жена, предава БТА. Бебето носи гените на биологичните си родители и се развива в тялото на сурогатната майка. Според македонския закон за сурогатно майчинство сурогатна майка може да бъде жена от 25 до 50 години, която има поне едно свое дете, трябва да бъде македонска гражданка, в добро физическо и общо здравословно състояние. Право на сурогатна майка има брачна двойка, граждани на Македония, в ситуации, когато жената има вродени аномалии на матката, които пречат да забременее. Предвидено е да се изплатят определени разходи на сурогатната майка, които се изплащат месечно и не могат да бъдат по-високи от средната заплата в Македония.", "date": "2017.07.15", "title": "В Македония бе родено първото бебе от сурогатна майка"}
{"url": "https://www.24chasa.bg/novini/article/6338326", "text": "Стотици българи от двете страни на Балкана се изкачиха на връх Бузлуджа, за да присъстват на паметното честване на 149-ата годишнина от героичния подвиг на Хаджи Димитър и неговата чета. Старозагорският митрополит отслужи заупокойна молитва за трагично загиналите в бой четници на старопланинския връх. Подвигът им възкръсна с възстановка на битката, в която се включиха 120 души от 20 клуба \"Традиция\" от цялата страна. Слово за героите произнесе директорът на НПМ \"Шипка-Бузлуджа\" Чавдар Ангелов. В подножието на върха вицепремиерът Валери Симеонов, областният управител на Стара Загора Гергана Микова и кметът на Казанлък Галина Стоянова връчиха на участниците от клубовете \"Традиция\" почетни грамоти и предметни награди. На паметното честване присъстваха евродепутатът Ангел Джамбазки и депутати от ГЕРБ. По традиция и тази година домакините бяха подготвили курбан за многобройните гости на тържеството. Преди да бъде раздаден, той бе осветен от митрополит Киприан.", "date": "2017.07.15", "title": "На Бузлуджа отбелязаха годишнина от героичния подвиг на Хаджи Димитър"}
{"url": "https://www.24chasa.bg/novini/article/6338324", "text": "Шофьорът от Дупница, който преди 4 месеца се вряза с шкодата си в колата на члена на Висшия съдебен съвет (ВСС) Галя Георгиева, вече е обвинен, научи “24 часа”. 33-годишният Виктор Кирянов, който работи в строителната фирма “Вебер”, е подведен под отговорност за това, че на 16 март т.г. по невнимание на магистрала “Струма” блъснал отзад дайхацуто на бившата съдийка от Пловдив. Той ѝ е причинил 3 тежки и 5 средни телесни повреди. Според прокуратурата Кирянов е погазил задълженията си на пътя в Радомир. Не е контролирал колата си, тъй като при нужда не е могъл да намали скоростта или да спре. Мъжът е шофирал с около 130 км/ч при разрешени 140 км/ч на магистрала. Висшата магистратка е карала със 70 км/ч, става ясно от експертизите по случая. Делото срещу шофьора ще бъде внесено скоро в съда, тъй като разследването върви към края си, обясниха от обвинението. След тежката катастрофа Георгиева прекара 13 дни в изкуствена кома в “Пирогов”. При автомелето тя счупи ключица на лявата ръка и получи контузии на прешлени. Лекари извадиха и далака ѝ. След 20 дни болнични тя се върна на работа във ВСС. От прокуратурата посочиха, че Кирянов не е бил пиян или надрусан зад волана. Той е извадил магистратката от помляното ѝ дайхацу. Отрекоха да има умисъл в катастрофата или че тя е свързана с работата на Георгиева в съвета. Тя е шеф на дисциплинарнаката комисия, която се занимава с провинения на съдии. Запознати разказаха пред “24 часа”, че бившата съдийка тогава е попитала Кирянов защо се е ударил в колата ѝ, а той отвърнал “Не те видях!” Минути след катастрофата на място пристигнала майката на Кирянов, която е фелдшер в Бърза помощ в Дупница. Тя е пътувала с Георгиева в линейката от магистрала “Струма” край Радомир до София. Въпреки раните магистратката позвънила на близките си и на колегата си от ВСС Димитър Узунов, който също отишъл при катастрофата. Колеги на Георгиева разказаха, че Кирянов нито веднъж през последните 4 месеца не е търсил връзка с нея. 35 дни след автомелето бившата съдийка е преглътнала шока и е започнала пак да кара. В приятелските си среди тя е известна като отличен шофьор. Казват, че разбира и от авточасти. Георгиева има книжка от над 30 г.", "date": "2017.07.15", "title": "Шофьорът, помел колата на Галя Георгиева от ВСС, вече обвинен"}
{"url": "https://www.24chasa.bg/novini/article/6338358", "text": "Човекът, който реално създава Ал Кайда - Абдула Азам, е събирал информация за България през 1989 г., когато бе т. нар. възродителен процес. Това заяви пред \" \" арабистът Владимир Чуков. \"Тогава, през 1989 г., Абдула Азам, духовният баща на Бин Ладен, е в Истанбул, търси информация и е бил на път да направи една сериозна преоценка на ситуацията в България. И ако те са били решили да пращат хора, както после в Босна, нямало е да питат нито турското правителство, нито България, нито тези хора, които участваха в т. нар. \"голяма екскурзия\". \"Това, което той пише за България, е много интересно: \"Българското комунистическо правителство е най-жестокото по отношение на мюсюлманите с изключение на това в Албания.\" И ако възродителният процес се беше приключил така, както приключи, сега бихме могли да говорим за една съвсем друга ситуация.\" Владимир Чуков е категоричен, че в момента няма държава, която да е стопроцентово сигурна спрямо терористични заплахи, особено покрай намаляването на влиянието и територията на т. нар. Ислямска държава.", "date": "2017.07.15", "title": "Проф. Чуков: Създателят на Ал Кайда  събирал информация за България"}
{"url": "https://www.24chasa.bg/novini/article/6338328", "text": "41-годишен мъж бе задържан в депо в Банкя с крадени коли за над 500 хил. лв. Полицаите от сектор “Престъпления, свързани с МПС” и 9-о РУ арестували Цветан Иванов на 12 юли. В халето те намерили крадени от чужбина БМВ 535, Ягуар и Мерцедес С250, които били обявени за междуНароде????н издирване от Интерпол. Там имало още и задигната “Тойота Ландкруизер” с фалшиви номера, заличена рама и менте свидетелство за регистрация. Според източници на “24 часа” Иванов имал канал за внос и износ на автомобили, той лично не се занимавал с кражби. Разчитал на няколко български банди, които му продавали откраднатите от тях коли. Иванов пласирал плячката в страната и чужбина. В депото му имало и редица авточасти от вече разфасовани коли. Полицаите открили 19 двигателя със заличени номера, навигационни системи, табла, модулни компютърни системи, еърбези и други части. “Цветан е продавал частите, като ги е изпращал по куриери с фалшив адрес на изпращача. Така, дори човек да се усети, че е купил краден еърбег например, не може да го върне”, обясниха за “24 часа” криминалисти. Според тях Иванов е изваждал по 2000 лв. само от продажбата на една въздушна възглавница. Заради чистото му съдебно минало Софийската районна прокуратура го е пуснала под гаранция. Въпреки че Иванов е бил хванат с крадени коли за над 500 хил. лв., той е платил за свободата си едва 500 лв. Мъжът е обвинен за вещно укривателство и може да получи до 6 г. затвор. Според запознати той е в бизнеса с крадени коли от години. Полицаи заловиха известния герой от автоджамбазките среди Петър Георгиев-Близнака да краде фарове в столичния кв. “Сердика” в нощта срещу четвъртък. Около 3,30 ч ченгета от Главна дирекция “Национална полиция” хванали Близкака и авера му Александър Карол да задигат фарове и радио от “Опел Астра”. Двамата веднага били арестувани, но след доклад в Софийската районна прокуратура единствено Карол се сдобил с обвинения за опит да задигне радио, а Близнака станал свидетел. “Тарторът е Петър, за него и брат му Ангел работят млади момчета. Когато ги заловят, те казват, че са действали сами, защото ги е страх от близнаците”, казаха разследващи за “24 часа”. Братята са с дълги досиета, а Петър наскоро е излязъл от затвора. Той има над 40 висящи дела и кримирегистрации. Близнаците са сред лидерите в бизнеса с крадени фарове и части от коли. Те работели с наемници, които задигат за тях срещу 100 лв. на удар. След това Петър и Ангел продавали откраднатото за 1000 лв. и разликата оставала за тях. По полицейски данни големият шеф на схемата е пернишкият бандит Валентин Кирилов-Пуйката.", "date": "2017.07.15", "title": "Заловиха автобандит с крадени коли за над 500 хил. лв. в Банкя (обзор)"}
{"url": "https://www.24chasa.bg/novini/article/6338169", "text": "Апелативният съд в Белград осъди на осем месеца затвор 29-годишен мъж, който през декември миналата година заплашил във фейсбук президента, тогава премиер, Александър Вучич, че ще нападне дъщеря му, предаде Танюг. С решението си Апелативният съд потвърди присъдата на Висшия съд в Белград от февруари, предава БТА. След заплахата, отправена през декември, мерките за сигурност на Вучич и членовете на семейството му бяха повишени на най-високо ниво.", "date": "2017.07.15", "title": "8 месеца затвор за мъж, заплашвал дъщерята на Вучич във фейсбук"}
{"url": "https://www.24chasa.bg/novini/article/6338180", "text": "Движението по пътищата в Хърватия е изключително интезивно в посока към морето, както и обратно, към вътрешността на страната, по крайбрежието също, към Загреб е формирана колона автомобили, дълга 12,5 км, съобщи агенция Хина. Колоната автомобили на остров Крък към сушата е дълга около два километра, а на Адриатическата магистрала към граничния пункт Пасяк - около четири километра. Фериботите и катамараните се движат по график, предава БТА. Огромни задръствания има и на сръбската граница с Черна гора при Биело поле, пътуващите чакат с часове да влязат в съседната страна, стигна се и до инциденти, и се наложи полицията да се намеси, съобщава агенция Бета. Колоната е дълга над три километра, чакането продължава повече от два часа. Сръбската гранична полиция съобщи, че най-дълго се чака на ГКПП Гостун към Черна гора - над два часа, на ГКПП Хоргош на влизане в Сърбия от Унгария - около 60 минути, на ГКПП Батровци от Хърватия и на излизане от Сърбия към България на ГКПП Градина се чака по 30 минути. На останалите гранични пунктове на Сърбия трафикът е нормален.", "date": "2017.07.15", "title": "Интензивно движение в Хърватия, огромни задръствания между Сърбия и Черна гора"}
{"url": "https://www.24chasa.bg/novini/article/6338192", "text": "Германският канцлер Ангела Меркел заяви днес пред избиратели, че решението на Великобритания да напусне ЕС и изборът на Еманюел Макрон за френски президент са променили виждането й за евросъюза, като допълни, че борбата за една по-силна Европа си заслужава, предаде Ройтерс. Коментарът на Меркел, направен в реч в германския балтийски курортен град Цингст два месеца преди парламентарните избори, подчертава решимостта й да задълбочи европейската интеграция, ако бъде избрана за четвърти път за германски канцлер, предава БТА. По думите й членството в ЕС е една от най-силните страни на Германия. Меркел отбеляза, че решението за Брекзит и победата на проевропейските партии над популистите на изборите във Франция и Холандия тази година, са променили възгледите й. За мнозина, включително за мен, нещо се промени, когато видяхме, че британците ще напуснат ЕС, когато се притеснявахме за изхода от изборите във Франция и Холандия, отбеляза Меркел пред присъстващите. Тя призна, че ЕС далеч не е перфектен и че Брюксел понякога е прекалено бюрократичен. Но през изминалите няколко месеца разбрахме, че Европа е повече от просто бюрокрация и икономически правила, че Европа и съвместното съжителство в ЕС имат нещо общо с войната и мира, че десетилетията мир след Втората световна война щяха да бъдат немислими без Европейския съюз, заяви Меркел. Много хора в миналото приемаха ЕС и неговите предимства за даденост - като свободата на словото, на вероизповеданието и на пътуването, каза Меркел, която е израснала в Източна Германия. Всичко това го няма в много кътчета по света. И затова си заслужава да се борим за тази Европа, подчерта Меркел. Германският канцлер каза, че е отворена за предложения за укрепване на единната валута чрез създаване на поста министър на финансите на еврозоната, който ще контролира общ бюджет за инвестиции и трансфери, предназначени да помогнат на страни членки да смекчат влошаването на икономическата ситуация.", "date": "2017.07.15", "title": "Меркел: Брекзит и изборите във Франция промениха виждането ми за ЕС"}
{"url": "https://www.24chasa.bg/novini/article/6338194", "text": "Над 1 млрд. лева е ръстът на приходите в държавната хазна спрямо миналата година, показват резултатите от изпълнението на бюджета за 2017 г. до момента, съобщи за предаването \"Ексклузивно\" по ТВ Европа председателят на комисията по бюджет и финанси в НС Менда Стоянова. Според нея обаче трябва да има контрол над исканията на синдикатите за разходи, за да може и тази година да приключи с излишък, който до момента е 1,7 млрд лева. 9,8% е ръстът на средната работна заплата към 31 март спрямо същия период на миналата година, каза тя. По нейни думи за първите шест месеца от годината страната ни показва добри резултати при изпълнението на Бюджет 2017 г. Менда Стоянова - председател на бюджетната комисия в НС: „Имаме ръст на приходите спрямо същия период на миналата година над милиард лева, имаме отчетен и сериозен ръст на средната работна заплата. Към 31 март 2017 г. ръстът спрямо предходната година е 9,8%. Към шестмесечието отчитаме за пореден път излишък в сериозен размер от 1,7 млрд лева.“ Според Менда Стоянова трябва да бъде премахнат класът прослужено време, тъй-като не е справедливо дългогодишните служители да получават по-високи възнаграждения спрямо младите си колеги, които често имат по-висока квалификация. Стоянова е на мнение, че и в сектор \"Сигурност\" ще продължат исканията за по-високи заплати заради борбата между синдикатите. Менда Стоянова - председател на бюджетната комисия в НС: „Там има 7 или 8 синдиката в сектор \"Сигурност\", които се конкурират за своите членове и наддават така да се каже пред своите членове за искания основно за разходи.“ Във всяка администрация в страната персоналът може да бъде намален с 25-30%, категорична е Менда Стоянова. Според нея това трябва да бъде направено, за да се въведат повече електронни услуги, които да подобрят качеството на работата. Менда Соянова - председател на бюджетната комисия в НС: Съпротивата е огромна, но мисля, че цялото общество трябва да го осъзнае и да го подкрепи, защото въвеждането на електронни услуги, въвеждането на връзки между отделните ведомства реално физически биха намалили обема на работата и биха подобрили качеството на работата..“ Ръстът на икономиката, борбата със сивия сектор и ниската безработица водят до подобряване на прогнозите на български и световни икономисти за ръста на БВП към края на годината. Менда Стоянова - председател на бюджетната комисия в НС: „Прогнозите се повишиха спрямо тези, които бяха дадени миналата година. Вече говорят за 3,6%. Лично аз смятам, че ако нещата продължат по този начин, мисля че 4% е съвсем реален ръст, който бихме постигнали в края на годината.“ Благоприятни са и прогнозите за държавния дълг, който вече спадна на 24% спрямо БВП, а при следващия падеж през 2020 г. Менда Стоянова очаква той да се стопи до 22 на сто. В момента България е на трето място в Европа по най-нисък външен дълг, като средното за континента ниво е 86%.", "date": "2017.07.15", "title": "Добри резултати от изпълнението на бюджета за 2017 г. за първото шестмесечие"}
{"url": "https://www.24chasa.bg/novini/article/6338198", "text": "Синът на Цар Киро - Ангел Рашков публикува на фейсбук страницата си коментар си за събитията в Асеновград.   По принцип не обичам да говоря за политика , защото тази дума ми стана омразна ,но в случая ,ще си позволя да кажа нещо и аз за събитията в Асеновград ,защото според мен случая беше криминален ,а го превърнаха в политически ,и именно затова се обръщам по специално към ромите : Апелирам да не се поддавате на провокации , защото в случая се цели отклоняване на общественото внимание. ,за да може от всичко това да се правят пари и политика... Със сигурност бих казал , че 90% от Българите са толерантни хора ,и всеки от нас има добри приятели Българи... Разумните хора знаят ,че не циганите са виновни за дережето в което се намира държавата ,както и знаят че политиците държат ромите изкуствено неграмотни ,за да ги ползват за гласоподаватели... От посещенията си в чужбина забелязах ,че всички Български граждани независимо от какъв произход са ,се уважават ,разбират и живеят задружно... Разбира се ,че във всяко стадо има мърша ,така и между нас има такива ,но в болшинството си ромите са весели ,музикални и работливи хора ,друг е въпроса ,че някои ги изкарват виновни ,и ги представят лоши ,за да извличат политически и икономически дивиденти от това... Благодаря за вниманието и - ХУБАВ ДЕН от мен", "date": "2017.07.15", "title": "Ангел Рашков за събитията в Асеновград: Във всяко стадо има мърша, така и между нас"}
{"url": "https://www.24chasa.bg/novini/article/6338204", "text": "Всеки опит за подкопаване на демокрацията в която и да било страна членка на НАТО е \"неприемлив\". Това заяви днес генералният секретар на НАТО Йенс Столтенберг по повод първата годишнина от опита за преврат в Турция, извършен от предполагаеми последователи на мюсюлманския проповедник Фетхуллах Гюлен, предаде Асошиейтед прес. Столтенберг отдаде почит пред паметта на загиналите близо 250 души, участвали в осуетяването на преврата. Той похвали турските граждани, които излязоха по улиците (преди година - бел ред.), за да се изправят срещу този ужасен акт и да защитят правителството и демократичните институции, предава БТА. Все още си спомням шока, който изпитах, когато видях щетите, нанесени на сградата на парламента (в Анкара) от бомбардировките на пучистите, каза Столтенберг.", "date": "2017.07.15", "title": "Столтенберг: Неприемливо е подкопаването на демокрацията в членка на НАТО"}
{"url": "https://www.24chasa.bg/novini/article/6338219", "text": "Над 200 кг наркотици са конфискувани при полицейска акция на международното летище Малпенса край Милано, предаде ДПА, цитирайки съобщение на италианската Финансова гвардия. Арестувани са 11 души. Иззетата дрога включва над 100 кг кат - стимулант от Източна Африка и Арабския полуостров, който е забранен в Европа, както и над 40 кг марихуана и 3 кг кокаин. Освен 11-те арестувани, полицията е предала на прокуратурата още 21 имена на предполагаеми заподозрени. Иззети са също така 9000 нелицензирани вносни лекарства и 27 000 евро.", "date": "2017.07.15", "title": "Над 200 кг дрога е заловена при полицейска акция на летище в Милано"}
{"url": "https://www.24chasa.bg/novini/article/6338236", "text": "Президентът на Румъния Клаус Йоханис заяви днес, че целта на военните набавки от страната не е да влоши отношенията с Русия, а да засили отбраната си, предаде агенция Ройтерс. Държавният департамент на САЩ одобри по-рано този месец възможна продажба на системи за противоракетна отбрана Пейтриът на стойност 3,9 милиарда долара на Румъния, предава БТА. На въпроса влияят ли доставката на системи Пейтриът и най-новите военни учения на НАТО и партньорски страни в Румъния за влошаване на отношенията с Русия, Йоханис отговори, че преди всичко трябва да се види за какво са предназначени тези доставки. \"Не се готвим да нападаме никого. Готвим се за това нашата армия да се възползва от модерните, ефикасни средства. Целта им е да ни защитят, да гарантират сигурността на румънците\", подчерта Йоханис. Запитан могат ли най-новите регионални учения да възпрат Русия, Йоханис каза: \"естествено, че могат и мисля, че това ще стане\". Около 5000 войници от НАТО и партньорски страни участват днес в учения в Румъния, наблюдавани от председателя на Военния комитет на алианса генерал Петър Павел и от президента Клаус Йоханис.", "date": "2017.07.15", "title": "Президентът на Румъния: Системите Пейтриът не са за влошаване на отношенията с Русия"}
{"url": "https://www.24chasa.bg/novini/article/6338259", "text": "Турският президент Реджеп Таийп Ердоган написа статия за британския вестник The Guardian по повод годишнината от неуспешния опит за преврат срещу него, в която увери, че страната му защитава демократичните ценности, и призова западните лидери да направят избор между Турция и терористите. „Днес отбелязваме първата годишнина от опита за преврат на 15 юли 2016 г. в Турция. Точно преди една година милиони турски граждани оставиха настрана техните политически, културни и етнически различия, за да формират обединен фронт срещу заговорниците, които опитаха да бламират конституцията на нашата страна, стреляха по беззащитни граждани и бомбардираха парламента. Обединен, народът на Турция не позволи на въоръжените групи да ограбят тяхната демокрация, свобода и начина им на живот“, пише Ердоган, цитиран от Фокус. „В осуетяването на плановете на заговорниците 250 души загубиха живота си, а още 2193-ма бяха ранени. Моето правителство продължава опитите си да привлече под отговорност Фетхуллах Гюлен и неговите последователи, които според доказателствата стоят зад опита за преврат. Това не е важно само за демокрацията в Турция, но и за демокрацията в целия свят“. „Между 1960 г. и 1997 г., най-малко четири демократично избрани правителства бяха насилствено свалени от власт. Десетилетия наред демократично избраните правителства не можеха да се освободят, нито нацията можеше да се излекува от лошото отношение на някои правителства в миналото. Още по-лошото е, че тези събития отслабиха вярата на турския народ във властовите институции“. „Осуетяването на този заговор е повратна точка в историята на демокрацията – това ще даде надежда и вдъхновение на всички хора, които живеят под сянката на диктатурата. За съжаление съюзниците на Турция, най-вече нашите приятели от Запада, не успяха да оценят важността на това, което се случи. Вместо да се солидаризират с моите сънародници, редица западни правителства и институции избраха да изчакат и да видят как ще се развие кризата. Тяхната двуличност и двойни стандарти нараниха турския народ, който рискува всичко, за да защити своята свобода“. „Фактът, че усилията на Турция да идентифицира и премахне държавните служители, лоялни на Гюлен – турски гражданин, който живее в САЩ, бяха атакувани от същите групи на Запад, повдигна въпроси относно отношението на Запада към демокрацията и сигурността на моята държава. За да добавят сол в раната, много от висшестоящите лидери на ФЕТО, организацията на Гюлен, получиха убежище от обявилите се за наши съюзници и приятели държави. Няма начин да бъде прикрито предателството на нашето приятелство и това е несъвместимо с двустранните ни отношения и фундаменталните ценности, които заедно споделяме. Днес западните лидери са пред избор дали да останат солидарни с терористите или да възстановят доверието на турския народ“.", "date": "2017.07.15", "title": "Ердоган: Западът трябва да направи избор между Турция и терористите"}
{"url": "https://www.24chasa.bg/novini/article/6338275", "text": "Толкова много знамена и постери в турската столица Анкара може да се видят главно на националния празник на Турция. И сега, по случай първата годишнина от опита за преврат на 15 юли, смятан за кърваво посегателство срещу турската демокрация от организацията на мюсюлманския проповедник Фетхуллах Гюлен, площади, булеварди, сгради са украсени с десетки хиляди постери, с надписи \"Епопея на победата\", \"15 юли няма да бъде забравен\", предава БТА. От началото на седмицата няма събитие или проява, която да не преминава под знака на тази годишнина, под наслова \"15 юли - възпоменателен ден на демокрацията и националното единство\". Пресъздават се събитията от дългата нощ на пуча, със спомени на участниците в тях, на близките на загиналите и ранените. Парламентът в Анкара се събра на специално заседание, посветено на първата годишнина след опита за преврат, което се преценява за историческо. Опозицията също участва в заседанието. Опозиционната Народнорепубликанска партия, която отначало обяви, че няма да участва, присъства на заседанието, но бе обявено, че само президентът Реджеп Тайип Ердоган и председателят на парламента Исмаил Кахраман ще произнесат речи в нощното заседание. То ще започне в 2.32 - часа, в който парламентът бе подложен на обстрел от турски Ф-16, и ще продължи докъм 4.30 часа. Но лидерът Кемал Кълъчдароглу не пропусна да критикува правителството, което по думите му след опита за преврат е задълбочило разединението между гражданите на страната. От трибунала на парламента той попита защо националната разузнавателна служба на Турция МИТ е оставила без наблюдение Адил Йоксюз - турски офицер, смятан за имама на Фетхуллах Гюлен в турската армия, начело на хунтата, организирала пуча. Той беше арестуван, но след това бе пуснат и оттогава е в неизвестност. Хиляди хора от обяд се стичат към президентския дворец Бештепе в Анкара, където ще бъде кулминацията на всенародните тържества тази вечер. Точно срещу двореца се извисява монументален мемориал, посветен \"на мъчениците от 15 юли\". На него са изписани имената на 249-ата души, убити от превратаджиите в нощта на 15 юли м.г. По официални данни броят на ранените и пострадалите е 2100 души. По инициатива на Генералната дирекция за преса и информация към Министерския съвет на Турция, около 350 хиляди журналисти от 52 страни - от Европа, Азия, Африка, от вестници, телевизионни канали и радиа присъстват на проявите за отразяване на първата годишнина. Редица телевизионни канали предават на живо от знакови места в турската столица. Знакова журналистическа проява е връчването на наградите на името на Мехмед Джамбаз - турски журналист, загинал при изпълнение на служебния си дълг. Тазгодишното 30-то издание на връчването на наградите е посветено на първата годишнина от опита за преврат. На голям прием, даден от премиера Бинали Йълдъръм, бяха връчени наградите на отличените журналисти от турските медии. Въздушното пространство над Истанбул и Анкара бе затворено за полети във връзка с годишнината. Наредбата бе издадена в 15 часа днес и ще важи до 03.00 часа на 16 юли. В Истанбул хиляди хора със знамена и постери се стичат към моста на Босфора, наречен\" Мост на мъчениците на 15 юли\", който бе затворен за движение на автомобили. Мостът буквално почерня от хора, преценява се, че може да достигнат един милион души. В кортежите участват хора с различни политически възгледи, но \"обединени от желанието да не се допусне повтарянето на трагичните събития от 15 юли м.г., в което обществото даде жертви, нанесена му бе сериозна травма, раните от която не са зараснали\", коментира журналистът Алиосман Йълмаз. На моста ще бъде направена възстановка на събитията от трагичната нощ на 15 юли. Ще участва президентът Ердоган. В Турция се смята, че Ердоган е този, който с проявената решителност е допринесъл за неуспеха на пуча. Има се предвид обръщението, което Ердоган направи чрез Фейстайм и призова турската общественост да излезе на улиците и да даде отпор на превратаджиите. Историческото заседание на парламента се предвижда да продължи до разсъмване. В него ще участват и чуждестранни журналисти, които се намират в Турция за отразяване на първата годишнина от осуетения опит за преврат. В Турция предстои дълга нощ, изпълнена с различни прояви.", "date": "2017.07.15", "title": "Отбелязаха годишнината от опита за преврат в Турция с грандиозни тържества (Снимки)"}
{"url": "https://www.24chasa.bg/novini/article/6338315", "text": "Седмо РУ–СДВР издирва Климент Николаев Маринов, на 63 години, родом от Пазарджик, с последен адрес в столичния кв. Горубляне. Това съобщиха от пресцентъра на МВР. Той е в неизвестност от 30 юни 2017г., когато вечерта, към 19.30 часа напуснал домашния си адрес. Климент Маринов е висок към метър и 80см, с нормално телосложение, бяла късо подстригана коса, кафяви очи. Бил е облечен със синя фланела и дълги сини дънкови панталони. Придвижва се с велосипед с червена рамка. Хората, които могат да дадат информация за него, ще помогнат за издирването му като се обадят на тел.112, 02/9828760, 02/9828727, 02/9828731 или в най близкото поделение на МВР.", "date": "2017.07.15", "title": "Издирва се 62-годишен мъж от София, с алцхаймер е"}
{"url": "https://www.24chasa.bg/novini/article/6338361", "text": "Хората с дългове са подложени на нова измама. Хакери атакуват длъжници към фирми за бързи кредити. Онлайн крадците намирали адресите на клиенти на фирмите и от името на компаниите изпращали мейлове с текст \"Искова молба\". Вече има доста сигнали за новата измама в ГДБОП, съобщи в. \"Стандарт\". Във фалшивата \"Искова молба\" пише, че собственикът на пощата дължи пари и му се дават 5 работни дни срок, за да се издължи в пълен размер. В противен случай всеки ден ще му трупат 3,5% наказателна лихва.", "date": "2017.07.15", "title": "Нова измама за хора с дългове"}
{"url": "https://www.24chasa.bg/novini/article/6338154", "text": "На срещата си с най-големия син на президента на САЩ Доналд Тръмп през 2016 г. руската адвокатка Наталия Веселницкая му е предала информация за британския финансист Уилям Браудър, се казва в статия, поместена вчера на сайта на в. \"Уолстрийт джърнъл\", предаде ТАСС. Според вестника Веселницкая разказала за срещата си с Доналд Тръмп-младши в Ню Йорк, в интервю за негови журналисти. Руската юристка казала, че се опитва да разпространи сведения за Браудър, получил задочно в Русия деветгодишна присъда за данъчни престъпления, предава БТА. Браудър настояваше САЩ да приемат гласувания от Конгреса през 2012 г. т. нар. закон Магнитски, предвиждащ санкции срещу ред руски длъжностни лица. По негова инициатива САЩ образуваха наказателно дело срещу бизнес групата \"Превезон холдингс\", чийто собственик е руският гражданин Денис Кацив. През май процесът приключи с извънсъдебно споразумение, което адвокатът на \"Превезон холдингс\" определи като победа, припомня ТАСС. Според Веселницкая тя искала да информира Тръмп-младши, че свързана с Браудър фирма е укривала данъци в Русия и е изпращала средства за нуждите на демократите в САЩ. Кандидатката на демократите за президентския пост Хилари Клинтън по онова време бе основна съперничка на републиканеца Тръмп, спечелил изборите, посочва ТАСС. Руската юристка казала, че синът на американския лидер не проявил видим интерес към тези сведения. Тя изтъкнала, че е споделила данни за Браудър и с руския генерален прокурор Юрий Чайка. Веселницкая заявила за \"Уолстрийт джърнъл\", че няма никакви връзки с властите в Русия и те не са съдействали за срещата й с Тръмп младши. По-рано тази седмица президентският син призна, че е разговарял с руската адвокатка на 9 юни м. г. в Ню Йорк. Той не отрече, че се е съгласил да се срещне с нея, защото се е надявал да получи компромат срещу Хилари Клинтън. Политическите опоненти на американския президент твърдят, че тази среща потвърждава наличието на връзки между предизборния щаб на Тръмп и Русия.", "date": "2017.07.15", "title": "Руска юристка предоставила на Доналд Тръмп-младши данни за известен британски финансист"}
{"url": "https://www.24chasa.bg/novini/article/6338061", "text": "Русия временно се отказа от изследвания на луните на Юпитер с помощта на междупланетни станции и фокусира вниманието си върху изследване на повърхността на Венера, заяви директорът на Института за космически изследвания на РАН и вицепрезидент на РАН Лев Зельоний, цитиран от ТАСС. \"За съжаление поради ограничаване на средствата се налага да направим избор между Венера и Юпитер - каза ученият. - Отказахме се от намеренията си да изследваме планетата Юпитер и луните й, макар че разработихме планове за кацане на космически апарат на луните Европа и Ганимед\", предава БТА. По думите му, осъществяването на тези планове бе възпрепятствано не само поради финансовата страна на въпроса, но и заради високото ниво на радиация в района на Юпитер. \"Дадохме си сметка, че с електрониката, с която разполагаме, работата там ще е трудна\", поясни той. След 2025 г. Русия ще фокусира основното си внимание върху изследването на Венера. Да сътрудничат в тази насока се съгласиха американски учени, които редовно се срещат с руски специалисти. ", "date": "2017.07.15", "title": "Русия отложи научна мисия до Юпитер и се фокусира върху Венера"}
{"url": "https://www.24chasa.bg/novini/article/6338067", "text": "Египтянинът, обвинен за убийството на две германски туристки вчера при нападение с нож в курортния град Хургада на Червено море, е член на местния въоръжен клон на \"Ислямска държава\", съобщиха днес източници от египетските сили за сигурност, цитирани от ДПА. \"Той е поддържал връзка с организацията през интернет и е получил задача да нападне чуждестранни туристи на плажовете в Хургада\", каза източникът, който е близък до извършващото се разследване, но не посочи повече подробности, предава БТА. До момента \"Ислямска държава\" не е поела отговорност за вчерашното нападение, както е правила при предишни атаки в Египет. Нападателят, идентифициран като Абдел-Рахман Шаабан, е 27-годишен студент от провинция Кафр ал Шейх в делтата на Нил, съобщи частния вестник \"Ал Масри ал Юм\", цитирайки служител по сигурността. \"Досието му е чисто както в криминален, така и в политически план. Той има добра репутация в селото си\", твърди неназованият служител. Египетското вътрешно министерство съобщи вчера, че нападателят незабавно е бил арестуван и е разпитван за мотивите на своето деяние. Други четири туристки бяха ранени при атаката - две арменки, чехкиня и рускиня. Според служител от силите за сигурност в провинция Червено море престъпникът купил ножа, с който се нахвърлил срещу чужденците, малко преди нападението, предаде ТАСС. \"В петък сутринта той пристигнал в Хургада, посетил една от джамиите за петъчната молитва, после купил в един магазин кухненски нож и се отправил към туристическите комплекси на крайбрежието\", заявил източникът. Той добавил, че след нападението престъпникът изхвърлил ножа и мобилния си телефон в морето. Те били намерени и приложени към делото като основни веществени доказателства.", "date": "2017.07.15", "title": "Нападението срещу туристи в Египет е по заповед на „Ислямска държава“"}
{"url": "https://www.24chasa.bg/novini/article/6338090", "text": "Гражданската опция за Македония /ГРОМ/ поиска договорът за добросъседство с България незабавно да бъде оповестен пред обществото, да започнат дебати по него в научните и политическите кръгове в Република Македония и да бъде поставен на референдум заедно с местните избори през октомври, съобщи агенция Макфакс. \"Вълкът променя козината си, но нрава - не. Социалдемократическият съюз на Македония сменя ръководствата си, но навиците им си остават същите. Лъжата е защитният им знак\", заяви днес пред журналисти Люпчо Пренджов, заместник председателят на ГРОМ, предава БТА. Той подчерта, че преди няколко дни външният министър Никола Димитров каза, че договорът за добросъседство с България е готов и е внесен в парламента на Македония, а премиерът Зоран Заев каза, че договорът още не е готов. Кой от двамата не казва истината, пита Пренджов. Той отправя упреци към Заев, който поискал закрито заседание на комисията по външна политика в парламента, защото по думите на Пренджов иска непрозрачно и далече от очите на обществеността да разговаря и подписва договори, които засягат македонските национални интереси. Преди дни ГРОМ призова за договора за добросъседство с България да се произнесе и Съюзът на борците от Народноосвободителната борба /НОБ/ 1941-1945 г.", "date": "2017.07.15", "title": "Македонска партия иска референдум за договора с България през октомври"}
{"url": "https://www.24chasa.bg/novini/article/6337853", "text": "Европейският средиземноморски сеизмологичен център (EMSC) e регистрирал нови земетресения в района на Охрид, предаде местната медия „Нова Македония“, цитирана от Фокус. Земетресение с магнитуд 4 по скалата на Рихтер на дълбочина от два км. е усетено в 23,39 часа местно време в петък. Преди това към 19 часа в региона са регистрирани два труса с магнитуд 3,2. Над 1000 земетресения са регистрирани край Охрид през последния период. Най-силното бе с магнитуд 5.", "date": "2017.07.15", "title": "Нови земетресения са регистрирани край Охрид"}
{"url": "https://www.24chasa.bg/novini/article/6337859", "text": "Нямам никакво съмнение за това, че мюсюлманският проповедник Фетхуллах Гюлен стои зад опита за преврат в Турция, извършен на 15 юли миналата година. Това заяви лидерът на основната турска опозиционна Народнорепубликанска партия (НРП) Кемал Кълъчдароглу, цитиран от телевизия СиЕнЕн-Тюрк и БТА. Според турските власти групировката ФЕТО (Фетхуллахистка терористична организация) на живеещия в САЩ Гюлен стои зад провалилия се пуч. Предупреждавали сме многократно властите (за намерения за преврат), но никой не ни чу, заяви Кълъчдароглу пред германското сп. \"Шпигел\". Той добави, че според него правителството в момента се \"възползва\" от провалилия се опит за преврат.", "date": "2017.07.15", "title": "Турската опозиция: Няма съмнение, че Гюлен стои зад опита за преврат"}
{"url": "https://www.24chasa.bg/novini/article/6337857", "text": "Черната статистика показва, че 16 души са загинали, а 30 са били ранени при инциденти, станали на жп прелези през последните четири години. Катастрофите през лятото зачестяват, като тази седмица един шофьор оцеля по чудо, а друг загина. Станалите катастрофи са 14 само за 2017 година- четири загинали и трима ранени. Отнема само три минути за да се изчака влака да премине, но има и такива шофьори, който нямат търпение да го изчакат, предава   ", "date": "2017.07.15", "title": "16 жертви за последните 4 години при инциденти на жп прелези (Видео)"}
{"url": "https://www.24chasa.bg/novini/article/6337871", "text": "Влизащо във Враца „Ауди” блъсна движещ се пред него колоездач и го уби на място. Смъртоносният удар станал минути преди обед в района на бензиностанция „Лукойл”. Пред пристигналите на място ченгета шофьорът на немската кола казал, че се движел в скоростната лента с още една кола, когато в последния момент пред него се появил мъжът с колелото. Младият водач твърди, че нямал никакво време за реакция и ударил с голяма скорост мъжът с велосипеда. Дошлият екип на спешния център само констатирал смъртта на около 55-годишния колоездач, чиято самоличност полицията тепърва установява. . Заради катастрофата частично е ограничено движението в района, което се регулира от пътната полиция.", "date": "2017.07.15", "title": "Колоездач загина във Враца, ударен от автомобил"}
{"url": "https://www.24chasa.bg/novini/article/6337870", "text": "Лидерите на Европейския съюз са склонни да променят правилата на съюза за свободата на движение на работна ръка, което отваря възможност за Великобритания да избегне болезнен \"твърд Брекзит\", каза днес бившият британски премиер Тони Блеър, цитиран от Ройтерс, съобщи БТА. Избирането на френския президент Еманюел Макрон слага на масата реформирането на ЕС, което означава, че Лондон и ЕС могат да се срещнат \"по средата на този път\" и да сключат сделка, която да запази мястото на Великобритания в най-голямата зона за свободна търговия в света, посочи Блеър. \"Европейските лидери, както разбирам от своите дискусии, са склонни да обсъдят промени, които да са приемливи за Великобритания, включително и относно свободата на движение\", каза бившият лейбъристки премиер в статия, публикувана от неговия Институт за глобална промяна. \"Опозицията срещу свободното движение на хора, след като веднъж я разнищиш, е много по-нюансирана. Французите и германците споделят някои от британските опасения, по-специално относно имиграцията, и биха отишли на компромис по свободата на движение\", отбелязва Блеър. Неговият коментар се разминава с позицията на ЕС в преговорите, която набляга на това, че не можеш да си подбираш само изгодите от членството в единния пазар на ЕС, без да приемеш свободата на движение за работниците в ЕС. Блеър изказва съжаление, че както Консервативната партия на премиерката Тереза Мей, така и опозиционната Лейбъристка партия са се настроили за напускане на единния пазар, без да проучват алтернативите. \"Имайки предвид какъв е залогът, и това, което всеки ден откриваме за цената на Брекзита, нима е правилно умишлено да снемаме от масата възможността за компромис между Великобритания и Европа, чрез който Великобритания може да остане в една реформирана Европа?\", пита риторично Блеър. Ройтерс припомня, че още като премиер в продължение на 10 години до 2007 г., Блеър искаше да вкара страната в еврозоната и смяташе, че Великобритания трябва да играе водеща роля в ЕС, а не да го напуска.", "date": "2017.07.15", "title": "Блеър: ЕС е склонен на компромис, с който да избегнем болезнен Брекзит"}
{"url": "https://www.24chasa.bg/novini/article/6337926", "text": "Един от най-известните китайски правозащитници бе освободен от властите днес, след като излежа 4-годишна присъда, предизвикала международни критики, предаде Ройтерс, цитирана от БТА. Сюй Чжъюн, чието Ново гражданско движение ратуваше да се работи в рамките на системата чрез натиск за промени, бе задържан през 2013 г. и по-късно бе осъден за \"събиране на тълпа с цел нарушение на обществения ред\". Неговият адвокат изрази надежда, че сега на Сюй ще бъде позволено да живее като свободен човек. Той добави, че е осведомил клиента си за събитията във външния свят, включително и за смъртта на дисидента и Нобелов лауреат за мир Лю Сяобо. Сюй би много разстроен от тази новина. Едно от главните искания на движението на Сюй бе високопоставените служители публично да декларират финансовото си състояние - искане, отправено на фона на обявената от управляващата комунистическа партия и президента Си Цзинпин кампания срещу дълбоко вкоренилата се корупция. Според адвоката Сюй, който напусна затвора в околностите на Пекин тази сутрин, е в добро физическо състояние и засега няма конкретни други планове, освен да бъде със семейството си.", "date": "2017.07.15", "title": "Китайски правозащитник излезе от затвора, след като излежа 4-годишна присъда"}
{"url": "https://www.24chasa.bg/novini/article/6337937", "text": "Турски изтребители са неутрализирали четирима терористи от ПКК по време на антитерористична операция в Северен Ирак, предаде Anadolu Agency, цитирана от Фокус. Според официално заявление на турските въоръжени сили въздушните удари са били насочени срещу региона Авасин Басиян. Унищожен е склад за оръжие. ПКК се смята за терористична организация в Турция.", "date": "2017.07.15", "title": "Турски изтребители ликвидираха 4-ма членове на ПКК в Ирак"}
{"url": "https://www.24chasa.bg/novini/article/6337958", "text": "Хакери, вероятно поддържани от руските власти, са предприели кибератака срещу енергийната система на остров Ирландия, твърди днес лондонският \"Таймс\", цитиран от ТАСС, цитирана от БТА. Според вестника злосторниците са получили достъп до контрола над електропреносните мрежи, разположени на територията на две държави - независима Ирландия, и Великобритания, на която принадлежи Северна Ирландия. Според всекидневника непосредствена цел на атаката е станал енергийният сектор в Република Ирландия. Позовавайки се на неназовани анализатори от сферата на сигурността, \"Таймс\" отбелязва, че хакерите се опитали да получат достъп до контрола над тези системи, което в същото време би им дало и хипотетична възможност да изключат и част от енергосистемата на Северна Ирландия. По сведения на вестника, миналия месец група хакери, за която се предполага, че е свързана с главното разузнавателно управление (ГРУ) на руския Генщаб, е изпратила по електронната поща на главните инженери на ирландското управление по електроснабдяване съобщения, съдържащи опасни компютърни вируси. Според \"Таймс\" кибератаката не е довела до сривове в работата на енергосистемата, но се предполага, че злосторниците са се добрали до конфиденциална информация, включително и пароли. Националният център на Ирландия по киберсигурност вече потвърдил, че разследва този инцидент. Експерти по сигурността, цитирани от изданието, смятат, че Ирландия е станала \"изпитателен полигон за войни в киберпространството, които водят екипите на ГРУ и една от няколко страни в ЕС, които Русия вероятно се стреми да дестабилизира\". \"Таймс\" напомня, че Ирландия е важна база за много технологични гиганти от САЩ, включително Фейсбук и \"Епъл\". ТАСС отбелязва, че Москва вече неведнъж и на най-високо равнище е отхвърляла всякаква причастност към кибератаки.", "date": "2017.07.15", "title": "\"Таймс\": Руски хакери са атакували енергосистемата на Ирландия"}
{"url": "https://www.24chasa.bg/novini/article/6337957", "text": "На 14.07.2017 г., около 13.10 ч., от гр. Казанлък за с. Бузовград се е движил лек автомобил, който е спрян за проверка от полицейски екип, съобщават от пресцентъра на МВР. Установено, че автомобилът е управляван от неправоспособния водач - С. С. /54 г./, от гр. Казанлък, в едногодишен срок от наложено му наказание по административен ред за същото нарушение, както и че лицето превозва в автомобила 9 стека цигари без акцизен бандерол. Oбразувано е бързо производство за престъпление по чл. 343, ал.2 и чл.234, ал.1 от НК. С. С. е задържан за срок до 24 часа.", "date": "2017.07.15", "title": "Хванаха мъж, карал без книжка, с 9 стека цигари без бандерол край Казанлък"}
{"url": "https://www.24chasa.bg/novini/article/6337964", "text": "Отбелязваме 140 години от рождението на видния ни писател Елин Пелин. Президентът Румен Радев ще участва в церемонията, той ще произнесе слово пред гостите на тържеството и ще поднесе цветя пред паметника на писателя в родното му село Байлово, предава  Преди това Румен Радев ще се срещне с потомците на твореца, възпял българското село. ", "date": "2017.07.15", "title": "Президентът участва в церемония по повод 140 г. от рождението на Елин Пелин"}
{"url": "https://www.24chasa.bg/novini/article/6337970", "text": "Ново нападение с киселина е извършено в Лондон само 24 часа след серия от пет подобни инциденти, пише \"Индипендънт\", цитиран от Фокус.. Полицията съобщава, че в петък е имало опит за кражба на мотопед в квартал „Дагенхам“ в Лондон. Нападнатият е бил приближен от мъже, които са го облели с описана като „пагубна“ субстанция. Мъжът е бил закаран в болницата без трайни наранявания. Това се случва ден след като пет отделни жертви са били атакувани от нападатели в северните и източните части на столицата. Полицията е извършила два ареста, свързани с нападенията от четвъртък. „Ставаме все по-често свидетели на нападения с корозивни субстанции в Лондон“, заяви инспектор Бен Кларк от британската полиция. Той посочи, че буди загриженост фактът, че нападенията с киселина се разпростират във Великобритания, след като преди са били свързани с „престъпления на честта“, при които мюсюлмани обезобразяват жени, най-вече в Южна Азия.", "date": "2017.07.15", "title": "Ново нападение с киселина е извършено в Лондон"}
{"url": "https://www.24chasa.bg/novini/article/6337978", "text": "По данни на Центъра за проучване на сигурността в Прищина 40 жени от Косово са се присъединили към екстремистки групи в Сирия и Ирак, съобщи телевизия Клан Косова, цитирана от БТА. Центърът допълва, че и 37 деца от Косово се намират в тези конфликтни зони. По-рано косовската полиция съобщи, че 316 жители на Косово са заминали да се бият във войната в Сирия, повечето в периода от 2013 до 2014 г., а 117 са се върнали обратно. Проучване от 2015 г. за борбата против насилствената радикализация в Косово сочи, че от тази страна са заминали да се бият във войните в Близкия изток най-много борци в сравнение с броя на жителите. Анкетите, направени между 2012 и 2015 г. показват, че обществото в Косово става по-религиозно в сравнение с положението преди въоръжения конфликт през 1999 г.", "date": "2017.07.15", "title": "40 жени от Косово са се присъединили към екстремистки групи в Сирия и Ирак"}
{"url": "https://www.24chasa.bg/novini/article/6337977", "text": "Русия смята за важен и позитивен факта, че инициативата на френския президент Еманюел Макрон не съдържа искане за незабавна оставка на сирийския президент Башар Асад. Това заяви днес пред журналисти в Женева руският постоянен представител в централата на ООН в швейцарския град Алексей Бородавкин, цитиран от ТАСС, цитирана  БТА. \"Основното в инициативата е, че Франция вече не настоява за незабавна оставка на Асад. Това е фундаментална промяна\", отбеляза дипломатът. Бородавкин изрази надежда, че западните страни \"мислят на първо място за постигане на мир и нормализиране на обстановката в Сирия, за борба с тероризма\". \"Ако това бъде направено, може да бъдат осъществени политически реформи\", добави той. По думите му \"е много добре\", че западните държави вече не си поставят като приоритетна цел \"сваляне на Асад\". След преговори с президента на САЩ Доналд Тръмп в четвъртък в Париж Макрон съобщи, че страната му е променила подхода си към сирийския проблем. Той отбеляза, че е необходимо в Сирия да се изгради политическа стабилност с дългосрочна перспектива. За целта според френския лидер освен военните операции е необходима и дипломатическа инициатива. Затова страните се обявяват за формиране на контактна група, включваща представители на постоянните членки на Съвета за сигурност на ООН, на регионалните сили и на други заинтересовани страни. Вчера приключи седмият кръг от мирните преговори за Сирия в Женева между правителството и три групи от сирийската опозиция - т. нар. групи от Кайро, от Москва и от Рияд (последната е представена от Висшия преговорен комитет, ВПК, бел. ТАСС). Следващият кръг се очаква през септември. Корекции се очертават и в позицията на ВПК спрямо Башар Асад - делегатите от \"риядската\" сирийска опозиционна група \"фактически нито веднъж не споменаха, че е необходима незабавна оставка на сегашния президент\", информира Алексей Бородавкин. Според него \"целта на тези опозиционери малко се е трансформирала (. . .) под въздействието на (преговорите за уреждане в Сирия, водени в казахстанската столица) Астана, на руско-американските контакти на най-високо равнище в Хамбург и на изявленията, правени от лидери и външни министри на държавите - основни играчи, които се занимават със Сирия\". По думите на руския дипломат, това е много важно, \"защото накрая, по всичко личи, дори радикалните опозиционери и спонсорите им в чужбина са схванали, че за начало трябва да се установи мир в Сирия\". \"А после вече да се договаря политическа реформа - по възможност, докато тече нормализиране на обстановката в страната\", добави Бородавкин.", "date": "2017.07.15", "title": "Русия: Положителен факт е, че Франция \nвече не иска оставката на Асад"}
{"url": "https://www.24chasa.bg/novini/article/6337997", "text": "Китайските власти заявиха, че тялото на дисидента и носител на Нобелова награда за мир Лю Сяобо е било кремирано, предадоха Асошиейтед прес и Ройтерс, цитирани от БТА. На пресконференция властите в град Шънян в Североизточен Китай, където Лю се лекуваше от рак и почина в четвъртък на 61-годишна възраст, посочиха, че кремацията се е състояла тази сутрин местно време. Това станало на церемония в тесен кръг, на която присъствали съпругата му и негови приятели. По думите на Чжан Цинян, говорител на властите в Шънян, кремацията е извършена в съответствие с желанието на роднините му и местните обичаи, предаде Ройтерс. Прахът на Лю бил предаден на неговата съпруга Лю Ся. Говорителят заяви на брифинг пред репортери, че по обед местно време членове на семейство на Лю са разпръснали праха му в морето. На брифинга бяха показани видеокадри как прахът се разпръсква от лодка в морето. Близки на семейството, цитирани от Ройтерс, казаха, че този начин властите искат да заличат всяка следа от най-известния политически затворник в страната и да не остане място за поклонение пред паметта му. Според говорителя този начин на погребение бил избран от Лю Ся и и по-големият брат на покойния - Лю Сяогуан. На брифинга беше и самият Лю Сяогуан, за когото приятели и съмишленици на покойния смятат, че не е подкрепял политическата дейност на брат си. Той благодари на управляващата комунистическа партия и на правителството за организацията на погребението с оглед на \"специалното положение\" на покойния. Съпругата Лю Ся обаче не се яви на брифинга. Братът на починалия обясни нейното отсъствие с \"крехкото й здраве в момента\". На излизане от залата след края на брифинга той бе заобиколен от журналисти, но отказа да говори пред тях, отбеляза Ройтерс. Говорителят каза също, че съпругата на дисидента има право да напусне Китай. \"Доколко знам, Лю Ся е свободна и като гражданка на Китай нейните права са защитени от закона\", заяви той, без обаче да посочи къде се намира в момента тя. \"Искаме Лю Ся да не се въвлича в повече проблеми\", каза още говорителят. \"Вярвам, че компетентните органи ще защитят правата на Лю Ся в съответствие със закона.\" Вестник \"Саут Чайна морнинг пост\" припомни, че Лю Ся е била под домашен арест близо седем години - от октомври 2010 година, предаде ТАСС.", "date": "2017.07.15", "title": "Разпръснаха праха на китайския лауреат Лю Сяобо в морето"}
{"url": "https://www.24chasa.bg/novini/article/6338009", "text": "Сръбската полиция съобщи, че е арестувала турски гражданин, издирван по подозрение в тероризъм с международна заповед на Интерпол, предаде Танюг, цитирана от БТА. Турският гражданин А.Р. /42/ бе арестуван на граничния пункт с Унгария Хоргош. В ход е процедура по екстрадиция. Не се съобщават повече подробности.", "date": "2017.07.15", "title": "Сръбската полиция арестува турчин, заподозрян в тероризъм"}
{"url": "https://www.24chasa.bg/novini/article/6338006", "text": "Пожар избухна в складове за дрехи в с. Казичене. Сигналът за инцидента е подаден към 10,10 ч. на тел.112. До горящия обект има и бензиностанция. Вътрешният министър Валентин Радев пристигна на мястото на инцидента, предаде пресцентъра на МВР. Той съобщи, че огънят е овладян и гасенето му е към края си. \"Сградата е частна. Има наематели. Пожарникарите влязоха с апарати в началото, за да потърсят хора, не са намерили никого \", уточни той. Радев коментира, че за момента не е известна причината за възникването на пожара. \"На място има вече 12 пожарни автомобила на ГД ПБЗН, както и няколко водоносни автомобила, помощ е оказана от дирекция \"Сигурност\" на Столичната община. Операцията се ръководи от комисар Веселин Гетов от страна на МВР, тук е началникът на 8-мо РУ, а от страна на общината е г-н Красимир Димитров от дирекция \"Сигурност\". Благодаря на общината за съдействието и много добрия синхрон за общи действия по потушаване на пожара, обхванал над 3 дка площ. Има станция на РОСВ за контрол на въздуха. В приемните слоеве чистота на въздуха е в нормите и няма опасност за гражданите\", допълни министърът. От регионалната инспекция по околната среда и водите в София уведомиха гражданите, че е извършена проверка на показателите на качеството на атмосферния въздух (КАВ) в автоматичната измервателна станция. Те са в норма.", "date": "2017.07.15", "title": "Овладян е пожарът в Казичeне (Обновена)"}
{"url": "https://www.24chasa.bg/novini/article/6337627", "text": "През миналата година районите, където се отглежда растението кока в Колумбия, са се увеличили с повече от 50%, а производството на кокаин е нараснало с една трета, показва доклад на ООН, публикуван в петък, предава Франс прес, цитирана от Фокус. През 2015 г. районите, където се е отглежда растението кока са били 96 хил. хектара, докато през 2016 г. те са достигнали 146 хил. хектара. Коката е ключова съставка при производството на кокаин. От ООН допълниха, че производството на кокаин се е увеличило с 34% от 646 метрични тона през 2015 г. до 866 метрични тона през 2016г.", "date": "2017.07.15", "title": "Производството на кокаин се е увеличило с над 30% миналата година"}
{"url": "https://www.24chasa.bg/novini/article/6337644", "text": "Китайските власти заявиха, че тялото на носителя на Нобелова награда за мир Лю Сяобо е било кремирано, предаде Асошиейтед прес, цитирана от БТА. На пресконференция властите в град Шънян в Североизточен Китай, където Лю се лекуваше от рак, посочиха, че кремацията се е състояла тази сутрин местно време. Това станало на церемония в тесен кръг, на която присъствали съпругата му и негови приятели. По думите на Чжан Цинян, говорител на властите в Шънян, кремацията е извършена в съответствие с желанието на роднините му и местните обичаи, предаде Ройтерс. Прахът на Лю бил предаден на неговата съпруга Лю Ся. Говорителят каза също, че доколкото му е известно \"Лю Ся е свободна\". Той обаче не посочи къде се намира в момента тя. \"Искаме Лю Ся да не се въвлича в повече проблеми\", каза още говорителят. \"Вярвам, че компетентните органи ще защитят правата на Лю Ся в съответствие със закона.\"", "date": "2017.07.15", "title": "Кремираха тялото на нобеловия лауреат Лю Сяобо"}
{"url": "https://www.24chasa.bg/novini/article/6337651", "text": "Апелативен съд в сицилианския град Катания отмени присъдите за убийство срещу деветима човека, осъдени на различни срокове вкл. доживотен затвор според лъжливи свидетелски показания, предаде ДПА, цитирана от БТА. Деветимата се били обвиняеми по дело за убийството на магистрата антимафиот Паоло Борселино, загинал в бомбен атентат на 19 юли 1992 г., два месеца след друг виден борец срещу мафията Джовани Фалконе, убит също в бомбен атентат. Двамата магистрати са смятани в Италия за мъченици в продължителната борба на властите с организираната престъпност, отбеляза ДПА. Сред оневинените с вчерашното съдебно решение е Винченцо Скарантино. След покушението срещу Борселино дребният престъпник Скарантино е арестуван и под полицейски натиск дава показания, които пращат на подсъдимата скамейка посочените от него лица. Скарантино получава присъда от 18 години, но обвиненията му биват опровергани през 2008 г. от друг изменник на мафията. Това налага преразглеждането на делото за убийството на Паоло Борселино. Скарантино и останалите осъдени по първото дело излизат от затвора през 2011 г., но до онзи ден присъдите им за убийството на магистрата бяха в сила. Сега те имат правото да поискат обезщетение за съдебната грешка, като подадат жалби в друг съд. На съдебното дело в Катания прокуратурата изказа извинения към несправедливо осъдените, което е много необичаен жест, отбеляза ДПА. Агенцията цитира Енрико Деаджилио, отразявал като журналист разследването на убийството на Борселино, и други експерти, според което през 90-те години полицията и магистратите са търсели изкупителни жертви, като са подминавали по-достоверни, но политически неудобни улики. В Италия продължат разследвания срещу други заподозрени, но мнозина се опасяват, че престъпниците никога няма да бъдат разкрити.", "date": "2017.07.15", "title": "Сицилиански съд отмени 9 присъди за убийството на магистрата Паоло Борселино"}
{"url": "https://www.24chasa.bg/novini/article/6337654", "text": "Фетхуллах Гюлен, живеещият в изгнание в САЩ турски проповедник, отправи сериозни обвинения към правителството в Анкара в изявление, разпространено в навечерието на първата годишнина от неуспешния опит за преврат, предаде ДПА, цитирана от БТА. \"След този трагичен случай животите на толкова много невинни хора бяха почернени\", посочва Гюлен. \"Те бяха незаконно уволнени от работа, арестувани, пращани в затвора и дори изтезавани - всичко това по нареждане на правителството\", казва още той. По думите му хората биват лишавани от препитанието си, докато властите провеждали лов на вещици, за да \"отстранят\" всеки, за когото решат, че е нелоялен към президента Реджеп Тайип Ердоган.", "date": "2017.07.15", "title": "Гюлен: След преврата в Турция бяха почернени животи"}
{"url": "https://www.24chasa.bg/novini/article/6337680", "text": "Лидерът на \"Ислямска държава\" в Афганистан, Абу Сайед, беше убит при американски въздушен удар в провинция Кунар в началото на седмицата, съобщи говорителка на Пентагона, цитирана от Франс прес и БТА. \"Американските сили убиха Абу Сайед\", шеф на \"Хорасан\" - местния клон на ИД в Афганистан - при \"въздушен удар по щаба на джихадистката група на 11 юли\", се посочва в комюнике на говорителката на министерството на отбраната на САЩ Дана Уайт. В комюникето се изтъква, че при удара са били убити и други членове на ИД и че това \"значително ще разстрои плановете на терористичната група да разшири присъствието си в Афганистан\". Сайед пое командването на филиала на групировката, след като предшественикът му Абдул Хасиб също беше убит от американските сили, посочва ДПА. От своя страна предшественикът на Хасиб, Хафиз Сайед Хан, също беше убит при операция на САЩ. През 2015 г. \"Ислямска държава\" установи присъствие в Афганистан и никога не е имала там повече от 3000 бойци, посочва още ДПА. Американският министър на отбраната Джеймс Матис заяви, че ликвидирането на Абу Сайед е от значение, защото когато екстремистките групировки губят свои ръководители това разстройва дейността им за дни и седмици напред, предаде Асошиейтед прес. В изказването си, което той направи пред репортери в Пентагона, Матис отказа да даде повече подробности за удара.", "date": "2017.07.15", "title": "Въздушен удар на САЩ уби лидера на \"Ислямска държава\" в Афганистан"}
{"url": "https://www.24chasa.bg/novini/article/6337682", "text": "Двете чуждестранни туристки, убити при вчерашното нападение с нож в курорта Хургада, са германки, съобщи Държавната информационна служба на египетските власти, цитирана от ДПА и БТА. По нейни данни ранени при атаката са четирима чужденци, но не даде повече подробности за националността им.                                                                                                                                                                                                                                                                                                                       ", "date": "2017.07.15", "title": "Туристките, убити в Хургада, са германки"}
{"url": "https://www.24chasa.bg/novini/article/6337696", "text": "Продължава издирването на 16-годишния Кристиян, който блъсна група туристи с автомобила на баща си и се укри. Вече седми ден от момчето няма и следа, предава  Спасители и доброволци претърсват голям район от планината, но не откриват никакви признаци тийнейджърът да е влизал в хижи и заслони в околността. Това каза в ефира на „Събуди се” Румен Александров, един от хората, включили се в издирването още от първите часове. Според Милен Братанов от Планинската спасителна служба не е невъзможно Кристиян да оцелее сам в планината в рамките на седмица, стига да има вода. ", "date": "2017.07.15", "title": "Седми ден без следа от момчето, блъснало група туристи в Триград (Видео)"}
{"url": "https://www.24chasa.bg/novini/article/6301673", "text": "Рекорден ръст регистрира мобилният сайт на \"24 часа\" -   (+30.23% на месечна база). В категория мобилни сайтове той вече е вторият най-голям при новинарските в България, показват данните на Gemius за май. Главно по тази причина целият сайт 24chasa.bg е  .   Близо милион уникални потребители е имал сайтът на вестник \"24 часа\" през май ( ). Реално читателите ни са повече, защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистика на Gemius вече влизат и читателите на \"24 часа\" в Instant Articles - 24chasa.bg e и една от първите български медии, които създадоха  , където вече има над 20 000 читатели на ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 15 000 уникални потребители всеки ден. 1. Преди няколко месеца направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  При \"24 часа\" мобилните потребители са вече 50%, но продължават да растат с голяма динамика и, особено през уикенда, надвишават по брой читателите от компютър. Интересното е, че огромният ръст в мобилната версия се постига без почти никакъв спад в десктоп версията. Мобилната аудитория на \"24 часа\" е близка като състав до десктоп юзърите, но има и разлики. Преди всичко мобилните ни читатели са по-млади и активни, включително при обратната връзка с редакцията. 80% от читателите на   са от България, а останалите - основно от Великобритания, Германия, САЩ и Испания, според статистиката на Google Analitics. Половината ни мобилни читатели са от София, а втората най-голяма група са тези, които са влизали в сайта докато са били на път между градовете. Третата най-голяма група читатели са от Пловдив, следват Варна, Бургас, Лондон, Русе, Стара Загора, Велико Търново и Плевен. 75% от мобилните ни читатели ползват мобилна система Android, 20% са с iOS, а останалите - Windows. Най-масово читателите ни ползват устройства на Aple, Samsung, Huawei и Lenovo. В деня на изборите сайтът на \"24 часа\" за пореден път доказа, че е най-влиятелният новинарски портал, от който българите предпочитат да се информират - Всеки ден средно 190 000 уникални потребители посещават 24chasa.bg и  , показват и данните на Google Analytics. Все по-често броят им надхвърля 200 000. Имаме и  , където друга хилядна аудитория следи новините ни,  Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват. Сериозен ръст бележат и други сайтове от групата на \"24 часа\". Най-сериозен пробив прави нишовият сайт , който е с ръст на месечна база от +21.72% и с +104.39% на годишна база.", "date": "2017.07.15", "title": "Мобилният сайт на “24 часа” с рекорд - над 30% ръст (видео)"}
{"url": "https://www.24chasa.bg/novini/article/6337701", "text": "Днес в Турция се отбелязва първата годишнина от неуспешния опит за държавен преврат. Според турските власти Фетхуллахистката терористична организация (ФЕТО) на живеещия в САЩ мюсюлмански проповедник Фетхуллах Гюлен стои зад пуча, извършен в нощта на 15 срещу 16 юли миналата година. Малко преди полунощ на 15 срещу 16 юли 2016 г. телевизионна водеща прочете в ефира на държавната телевизия ТРТ съобщение, оповестяващо вземането на властта от армията. По-късно самолети на военновъздушните сили бомбардираха държавни институции, сред които парламента в Анкара. По улиците на Истанбул и Анкара се появиха танкове. Превратът бе осуетен с помощта на гражданите, които по призив на президента Реджеп Тайип Ердоган излязоха по улиците в страната. Близо 250 души бяха убити и над 2 хиляди бяха ранени. Тази седмица в цяла Турция се организират мероприятия за отбелязване на 15 юли, който бе обявен за Ден на демокрацията и националното единство. Президентът Ердоган обяви вчера, че в събота в страната ще започне \"национално демократично бдение\". Бдението ще започне в 12,13 часа, като имами в различни части на страната ще рецитират Корана едновременно, информира Анадолската агенция. Ердоган добави, че бдението ще продължи до полунощ на 16 юли. Той посочи, че гражданите ще могат да присъстват на церемониите и мероприятията, в които участва самият той. В 13 часа днес ще се състои заседание на парламента със специална програма, а в 15 часа се предвижда среща с чуждестранни журналисти. В Истанбул, на моста над Босфора, който бе наречен \"Мост на геройски загиналите на 15 юли\", тъй като там бяха спрени танковете на пучистите, ще бъде направена възстановка на събитията. Градският транспорт ще бъде безплатен за гражданите. В 18,30 часа в Истанбул ще започне поход на националното единство с участието на Ердоган, ветерани от преврата и роднини на загиналите. Президентът ще държи реч пред присъстващите след излъчването на документален филм за 15 юли. Той ще участва и в церемония по откриването на паметник на загиналите при пуча. По-късно се очаква той да замине за Анкара, където ще говори в парламента в 2,32 часа на 16 юли (точно когато преди година пучистите бомбардираха парламента). В столицата Анкара ще бъде и кулминацията на тържествата. В неделя ще бъде изчетена сутрешна молитва в джамията Бештепе, а след това пред президентския дворец Бештепе ще бъде открит тържествено Мемориал в памет на жертвите от опита за преврат. Турското правителство уволни над 7 хиляди полицаи, държавни служители и преподаватели днес, в навечерието на годишнината от опита за преврат. Това съобщава БТА, като се позовава на нов указ, публикуван в рамките на извънредното положение, наложено след неуспешния пуч на 15 юли миналата година. Новата вълна уволнения засяга общо 7348 души, сред които 2303 полицаи, вкл. висши офицери, както и 302 преподаватели в университети в цялата страна, предаде Ройтерс. Уволнени са и стотици служители в министерствата на правосъдието и външните работи, съобщи ДПА, като се позовава на Си Ен Ен Тюрк. Уволнените лица са посочени поименно в указа. Над 50 000 души бяха арестувани, а 150 000, вкл. държавни служители, военни, полицаи и учители - отстранени от работа след осуетения опит за военен преврат срещу президента Реджеп Тайип Ердоган на 15 юли м.г. Турция обвинява за пуча живеещия в САЩ ислямски проповедник Фетхуллах Гюлен и твърди, че чистките са насочени срещу негови последователи. Гюлен отхвърля обвиненията.", "date": "2017.07.15", "title": "В Турция отбелязват 1 година от неуспешния опит за преврат"}
{"url": "https://www.24chasa.bg/novini/article/6337723", "text": "Според съобщение на румънската гранична полиция в петък на граничен пункт Видин-Калафат е задържан 41-годишен български гражданин с камион с българска регистрация, превозващ метални части към Словакия, който се е опитвал да прекара през границата голямо количество канабис, предаде румънското унгарскоезично издание Erdélyi Krónika, цитирано от Фокус. Граничарите забелязват на горивния резервоар има прясна заварка и при проверка с рентген откриват в него скрити 172 пакета с 159 кг. канабис . Според споразумението между граничната полиция на двете държави мъжът е предаден на българските власти по подозрение за контрабанда на наркотици.", "date": "2017.07.15", "title": "В Румъния хванаха български шофьор на камион, карал 160 кг канабис"}
{"url": "https://www.24chasa.bg/novini/article/6337726", "text": "В нощта срещу събота са регистрирани и два труса на територията на Гърция. Тяхната сила била около 4 по Рихтер, каза в ефира на „Събуди се” по   проф. Емил Ботев, директор на сектор \"Сеизмология\" на Геофизичния институт към БАН. Той увери, че опасност от силни земетресения в България няма. \"Катастрофален трус не може да се очаква в следващите няколко десетки години. А македонската земя ще продължава да се люлее още поне година\", допълни той.", "date": "2017.07.15", "title": "Сеизмолог: Земетресенията в Македония ще продължат поне още 1 година (Видео)"}
{"url": "https://www.24chasa.bg/novini/article/6337733", "text": "БСП могат да направят дарителска кампания за \"Бузлуджа\" и без да стопанисват паметника. Имахме среща на 22-ри миналия месец, след която се роди една дискусия какво да е бъдещето на паметника. Дори не се знае колко пари ни трябват за ефективното стопанисване на паметника , каза министър Николай Нанков в \"Събуди се\" по  БСП ако искаха да я вземат, от 2011 г. имаха 5-6 години. Те не могат да получат собственост за Бузлуджа, заяви министърът. Трудно е за поддържане паметника Бузлуджа, според министъра. Той допълни, че  БСП не са представили конкретен план за какво ще използват \"Бузлуджа\". Трябва да изместим леко центъра - не само към пътища и магистрали. С основен приоритет сме заложили въвеждането на тол системата. България е най-евтината страна за транзитно преминаване в Европа, коментира той. Магистралите остават приоритет на министерството. Нанков каза, че иска максимално бързо въвеждане на тол системите. Той добави, че държавата губи 1,5 млн. лева от не въвеждането на тол системите. Министърът каза, че има кухи фирми, които спъват процеса като пускат жалби. Има непрекъснати жалби срещу въвеждането на ТОЛ системата. Това са предимно чужди фирми. Бълария е най-евтината държава за транзитно преминаване. 21 лева струва да преминеш от Дунав мост 2 до Калотина. Парите от ТОЛ таксите ще отиват само и единствено за поддръжка, ремонти и строежи на нови пътища, твърди министърът. Нанков смята, че системата ще има нужда от 7 месеца за внедряване и 12 месеца за тестване. Наесен ще рехабилитираме магистрала Тракия за 1 месец, заяви още министърът. Той допълни, че на рехабилитация ще бъдат подложени и обходните пътища.", "date": "2017.07.15", "title": "Нанков: Основен приоритет е въвеждането на ТОЛ системата"}
{"url": "https://www.24chasa.bg/novini/article/6337743", "text": "При въздушен удар по училище в Северен Афганистан може да има жертви, предаде РИА Новости, цитирана от Фокус. Според местни източници инцидентът се е случил в събота в град Кундуз- главен град на едноименната провинция.                                                                                                                                                                                                                                                                                                                       ", "date": "2017.07.15", "title": "Въздушен удар в училище в Афганистан"}
{"url": "https://www.24chasa.bg/novini/article/6337746", "text": "Целта беше да бъде неглижирано Министерството на културата. Аз управлявах 4 300 читалища. Не завиждам на Боршош, но аз се гърчих, коментира Вежди Рашидов в \"Тази събота\" по  Аз нямах нито един лев за реклама. Нямам нищо лично с никой вече. 50 театъра съм управлявал с много тежък бюджет, дал съм 3 милиона за българската книга. Нямам нищо лично към Боршош, ние дори не се познаваме добре, допълни Рашидов. ", "date": "2017.07.15", "title": "Вежди Рашидов: Нямам нищо лично към Боршош, ние дори не се познаваме добре"}
{"url": "https://www.24chasa.bg/novini/article/6337756", "text": "Най-малко трима души загинаха при пожар в многоетажна жилищна сграда в Хонолулу, предаде Асошиейтед прес, цитирана от БТА. Капитан Дейвид Дженкинс от пожарната заяви, че броят на жертвите може да се промени. По думите му най-малко 12 души са имали нужда от медицинска помощ. Трима души са откарани в болница, след като им е оказана първа помощ.  Дженкинс заяви, че част от обитателите на сградата са в неизвестност, но не беше в състояние да каже колко точно. По думите му пожарникарите обикалят сградата от врата на врата.  Според Дженкинс пожарът започнал на 26-ия етаж на многоетажния комплекс, който носи името \"Марко Поло\". Няколко часа по-късно обхванал и 28-ия етаж, както и няколко жилища.  Дженкинс заяви, че в гасенето на пожара участват около 100 пожарникари. Сградата е 36-етажна и се намира недалеч от притегателния център за туристите Уайкики. В нея има общо 568 апартамента.", "date": "2017.07.15", "title": "Пожар в 36-eтажна сграда в Хавай, най-малко трима са загинали (Снимки)"}
{"url": "https://www.24chasa.bg/novini/article/6337764", "text": "В хода на специализирана полицейска операция на територията на Банкя бил задържан Ц.И./41г./ от София. Това съобщиха от пресцентъра на МВР. Операцията е проведена на 12 юли от служители на сектор „Престъпления свързани с МПС” и колегите им от Девето РУ. При последвалите процесуално – следствени действия, на адрес в Банкя, те открили „БМВ 535”, „Ягуар” и „Мерцедес С250”, обявени за издирване от Интерпол. На място бил установен и лек автомобил „Тойота Ландкруизер” с неистински държавни контролни номера, заличен номер на рамата и неистински свидетелства за регистрация на МПС. От двора и от закрито хале към него полицаите иззели 19 двигателя за автомобили със заличени номера, множество навигационни системи, табла, модулни компютърни системи и други автомобилни части. В процеса на разследване е установено, че 41 – годишният мъж е наемател на адреса. След доклад на събраните материали по случая в Софийската районна прокуратура на мъжа е повдигнато обвинение за престъпление по чл.215 от НК и му е наложена мярка за неотклонение „парична гаранция” в размер на 500 лв. Работата по документиране на цялостната му престъпна дейност продължава.", "date": "2017.07.15", "title": "Задържаха 41-годишен в Банкя, укривал крадени автомобили"}
{"url": "https://www.24chasa.bg/novini/article/6337768", "text": "Президентът на Турция Реджеп Тайип Ердоган потвърди твърдата си позиция срещу тези, които са планирали опита за преврат от 16 юли миналата година, предаде Anadolu Agency, цитирана от Фокус. „Защо държавата трябва да храни, които са членове на терористична организация?“, заяви Ердоган. „Гюленистите бяха проникнали в правосъдната система, в армията, полицията и в медиите. Така и организираха опита за преврата“, добави той. Турският президент заяви, че правосъдната система на страната продължава да наказва виновните и призова решенията ѝ да бъдат уважавани. „Правосъдието се смята за правосъдие на запад? Защо същото да не се отнася и до това в Турция?“, смята той. „Когато планиралите преврата бяха разкрити, трябваше ли да ги оставим на позициите им? Ами не. Съжалявам“, заяви Ердоган и посочи, че по време на обединението на ФРГ и ГДР са били уволнени 500 хил. души като „никой не е казал дума“. „А тези които, са в затвора не са журналисти. Някои са си сътрудничели с терористични организации. Някои са затворени за притежанието на оръжие. Някои от тях база затворени за разбиване и грабеж на банкомати. Едва двама истински журналисти са в затвора в момента“, настоя Ердоган. „В момента в Турция толкова много опозиционни журналисти пишат толкова много неща. Дори наскоро по време на протестния мач на опозицията бяха изписани всякакви статии, всякакви обиди. Писалите ги са все още около нас“, добави той.", "date": "2017.07.15", "title": "Ердоган: Защо държавата трябва да храни членове на терористична група"}
{"url": "https://www.24chasa.bg/novini/article/6337771", "text": "3-ма души са загинали и 18 са ранени при катастрофи в страната през изминалото денонощие. Един човек е с опасност за живота. Това съобщиха от пресцентъра на МВР. Пътните произшествия са общо 16. В София 2-ма души са загинали, а 4-ма са ранени при 116 леки и 6 тежки произшествия. От началото на месеца в страната в 282 катастрофи са загинали 22-ма души, 393 са ранените, 17 са с опасност за живота. От началото на годината са станали 3285 пътни произшествия. Загинали са 306 души, ранените са 4133.", "date": "2017.07.15", "title": "Трима са загинали, а 18 са ранени при катастрофи през изминалото денонощие"}
{"url": "https://www.24chasa.bg/novini/article/6337773", "text": "Осем души загинаха, а двама са в неизвестност в резултат на проливните дъждове, изсипали се тази седмица над китайската североизточна провинция Цзилин. Това съобщи агенция, Синхуа, цитирана от ТАСС. Поради обилното количество валежи имуществени щети са понесли 320 000 души, а 120 000 бяха евакуирани. В резултат на стихията в редица населени места из провинцията са повредени пътища и комуникации, нарушено е електроподаването. Властите правят оценка на щетите, предаде БТА. Аварийните служби са приведени в режим на повишена готовност заради високата вероятност от свличания на кални маси и зейване на големи дупки.", "date": "2017.07.15", "title": "Осем души загинаха в резултат на проливни дъждове в Китай"}
{"url": "https://www.24chasa.bg/novini/article/6337791", "text": "Генералният секретар на ООН Антониу Гутериш призова за спешен диалог между венецуелското правителство и опозицията, за да се обуздае \"насилието, нарушенията и фанатизмът\" и да се постигне споразумение за действия за намиране на изход в рамките на конституцията. По думите му няма да има решение на кризата, ако такова бъде налагано отвън, предаде Асошиейтед прес, цитирана от БТА. \"Пътят за излизане (от кризата) е чрез споразумение, избори и зачитане на основните права и конституционните правомощия\", заяви Гутериш. По думите му \"само венецуелците могат да го намерят, а международната общност следва да подкрепя мирни развръзки, основани на политически диалог\". На годишнината от споразумението за ядрената програма на Иран Гутериш разпространи писмено изявление по случая, в което изрази задоволство от изпълнението му. В него той призовава участниците да продължат добросъвестно да работят за това то да е изгодно за всички и окачествява документа като \"важно постижение в областта на неразпространението на ядрените оръжия\", предаде ТАСС.", "date": "2017.07.15", "title": "Гутериш: Нужен е спешен диалог във Венецуела"}
{"url": "https://www.24chasa.bg/novini/article/6337794", "text": "Над 30 хиляди служители в МВР ще получат финансови обезщетения за униформи за периода от края на 2011 до края на 2015 година, предаде агенция \"Фокус\". По думите му, причината за липсата на униформено облекло е свързана с обжалване на обществени поръчки, по които компетентните органи не са се произнесли в рамките на годината и затова процедурите не са били довеждани докрай, а през следващата година се е налагало всичко да стартира отново. Ципов увери, че занапред проблемът трябва да бъде решен: „В момента подготвяме постановление на Министерски съвет за предоставяне на тази сума. Тези средства ще бъдат предоставени по бюджета на МВР. Надявам се, в рамките на следващите няколко месеца тези суми да бъдат изплатени. От края на 2015 година, когато беше проведена такава процедура, МВР има сключено рамково споразумение с изпълнители, които да произведат и да предоставят съответните артикули. Затова всички служители ще получат своите униформи за 2016 и 2017 година. Надявам се занапред да няма такива казуси, които трябва да бъдат решавани по този начин“. За исканията на синдикатите в МВР, свързани с увеличението на заплатите, Красимир Ципов обясни, че това ще се случи следващата година. Той подчерта, че МВР работи сериозно по противодействието на контрабандата в резултат, на което ще се повишат и приходите в държавния бюджет.", "date": "2017.07.15", "title": "Ципов: Над 30 000 служители в МВР ще получат обезщетение за униформи"}
{"url": "https://www.24chasa.bg/novini/article/6337805", "text": "Вторият кръг от преговори за \"Брекзит\" ще постави началото си този понеделник в Брюксел, съобщиха от \"Даунинг стрийт\" в петък. По време на събеседването британският министър Дейвид Дейвис ще се срещне с главния преговарящ на ЕС Мишел Барние, след което ще проведе и серия от разговори с координаторите и преговарящите групи, предава  Те ще продължат през седмицата, до заключителна пленарна сесия и пресконференцията в четвъртък. Трите групи за преговори обхващат правата на гражданите, финансовите споразумения между двете страни и други въпроси, свързани с \"развода\" между Великобритания и ЕС. Въпросите, свързани със Северна Ирландия, и управлението по споразумението за оттегляне пък биват разглеждани от координаторите. ЕС заяви, че ще започне да обсъжда бъдещите си отношения с Обединеното кралство, включително и сключването на евентуална търговска сделка, след като е постигнат \"достатъчен напредък\" по тези начални теми, надявайки се това да се случи по-късно тази година. Според член 50 от Лисабонския договор, процесът на преговори по напускане на една страна на Европейския съюз отнема две години, за да се хармонизират условията за излизане от датата на официално уведомление до Европейския съвет. Великобритания подаде заявката си тази година на 29 март, но истинските преговори започнаха едва на 19 юни.", "date": "2017.07.15", "title": "В понеделник стартира вторият кръг от преговорите за Брекзит в Брюксел"}
{"url": "https://www.24chasa.bg/novini/article/6337807", "text": "Склад за дрехи гори в Казичене. Това съобщиха от пресцентъра на МВР, цитира Фокус. Няма пострадали вследствие на запалването на склада. 6 екипа на „Пожарна безопасност и защита на населението“ работят по погасяването на пожара. Сигналът за инцидента се е подаден в 10.10 часа.                                                                                                                                                                                                                                                                                                                          ", "date": "2017.07.15", "title": "Склад за дрехи гори в Казичене (Снимки, видео)"}
{"url": "https://www.24chasa.bg/novini/article/6337811", "text": "Полицията е застреляла мъж, който е нападнал с нож пътници на метростанция в Техеран, предаде Ройтерс, цитирана от Фокус. Хади Тамхиди, заместник управник на техеранския район Шар е Рей заяви, че неидентифицираният нападател е нападнал свещенослужител с нож след спор и е ранил още един човек. Полицията е застреляла нападателя, който по-късно е починал от раните си. Според Тамхади нападателят е бил „умствено небалансиран“. Дейността на спирката се е върнала към нормалното след инцидента.", "date": "2017.07.15", "title": "Полицията в Техеран застреля мъж, нападнал с нож пътници в метрото"}
{"url": "https://www.24chasa.bg/novini/article/6337825", "text": "Ямболският окръжен съд наложи ефективно наказание лишаване от свобода за 4 месеца и глоба от 400 лв. на Николай Н. на 23 г. от Сливен, предложил подкуп на полицаи, съобщиха от съдебната институция. Съдът го призна за виновен затова, че на 6 май 2017 г. 23-годишният младеж предложил 60 лв. подкуп на двама служители от сектор \"Охранителна полиция\". Той се опитал да ги подкупи, за да не изземат открития при проверка газов сигнален пистолет \"Екол П29\", който не е негова собственост, и 15 боеприпаса към него.", "date": "2017.07.15", "title": "23-годишен от Ямбол получи 4 месеца затвор за подкуп на полицаи"}
{"url": "https://www.24chasa.bg/novini/article/6337834", "text": "Договорът за добросъседство е много по – важен за Македония, отколкото за България. Това каза пред Радио „Фокус“ анализаторът проф. Михаил Константинов. По думите му предимството на страната ни е, че в момента е вътрешнополитически стабилна и всичко е в рамките на демократичната практика, докато в Македония ситуацията изглежда по друг начин. „Този договор е по-важен за македонците, защото те имат тежък проблем, който изглежда не го разбират. Те имат тежък демографски проблем. Една трета от държавата си вече са я загубили, а, както вървят нещата, скоро ще си загубят цялата държава. В този смисъл България е заинтересована от това всичките й съседи да живеят в мир и добросъседство и да просперират, но, пак повтарям, за нас това не е фатално важно. Крайно настроените среди в Македония изобщо не искат подписване на договор, тъй като, както знаете, там има много силни апетити към присвояване на чужда история и към създаване на една държава от нищото. За България е въпрос на чест и достойнство да отстоява своите исторически постижения. И мисля, че ние от това няма да отстъпим\", коментира проф. Константинов. Той коментира още, че българската дипломация си е свършила добре работата. Проф. Константинов припомни, че България е давала няколко пъти бонуси на Македония, но тя не го е оценила. Според проф. Константинов отсега нататък страната ни трябва да продължи да дава подкрепа на Македония, но под условие.", "date": "2017.07.15", "title": "Проф. Константинов: Македония има по-голям интерес от договора за добросъседство"}
{"url": "https://www.24chasa.bg/novini/article/6337836", "text": "Пожарът е овладян, за да не излезе към други сгради. Това каза министърът на вътрешните работи Валентин Радев, който е в  , предаде Нова телевизия. „Дали е имало хора е притеснението ни, пожарът вече приключва“, посочи той. „Надяваме се вътре да няма хора, защото собствениците не могат да кажат“, коментира Валентин Радев и допълни, че сградата е частна. „Пожарникарите влязоха с апарати в началото, доколкото успяха да видят нямаше никой“, уточни той. „Причините за пожара още не са ясни, вероятно нещо с инсталацията. Дано не е саботаж, защото и това може да бъде. Разследващите органи ще го установят“, каза още вътрешният министър.     ", "date": "2017.07.15", "title": "Министър Радев: Надяваме се да не е имало хора в сградата при пожара в Казичене (Снимки, видео)"}
{"url": "https://www.24chasa.bg/novini/article/6338028", "text": "Майстор от фирма за климатици е авторът на най-голямата заявена домова кражба у нас. Майсторът, който бил нает да ремонтира климатик на тризонет до Южния парк в София, задигнал накити от марките „Картие и „Бушерон”, втората от които изработва диаманти и за кралски величия, пише „Телеграф”. Скъпоценностите, оценявани на близо 1 милион лева, били ръчна изработка и изчезнали от жилището на строителен предприемач. След кражбата извършителят напуснал страната, но по-късно е бил разкрит и заловен. Случаят обаче не е публично огласяван. До началото на юни тази година рекордът за най-голямата заявена открадната сума кеш беше 220 000 лева.", "date": "2017.07.15", "title": "Майстор на климатици открадна бижута за 1 млн. лв. от тризонет в София"}
{"url": "https://www.24chasa.bg/novini/article/6338018", "text": "Изследователи от Университетския колеж в Лондон установиха, че страхът от престъпници е \"заразен\" и често не е свързан с реален риск, съобщи Нюзру. Учените потърсиха обяснение на факта, че много хора в държави с ниски нива на престъпност, се боят да не станат жертва на бандити. Специалистите изследваха 10 хиляди души. Участниците бяха разделени в три групи. В първата група влязоха онези, които не са се сблъсквали с престъпления, във втората - онези, които са се сблъсквали, но рядко, а в третата - хората, оцелели след много криминални перипетии. Изследването показа, че когато хората без никакви криминални преживявания общуват с представители на своята група, те се чувстват в безопасност. Само няколко разговора с хора от другите групи обаче промениха всичко. Така, въпреки че взаимодействията с участниците от другите две групи бяха само 5 %, половината от групата без опит с криминални произшествия започна да се страхува от престъпността. В другите групи промените не бяха толкова силно изразени. Намаляването на престъпленията не влияе на чувството за безопасност у хората. Според учените, дори при ниски нива на престъпност 30-40 % от населението изпитва страх от престъпници.", "date": "2017.07.15", "title": "Учени: Страхът от престъпници е заразен"}
{"url": "https://www.24chasa.bg/novini/article/6338034", "text": "Български и чужди сайтове масово точат банкови карти на потребители заради абонаменти, съобщиха от Европейския потребителски център (ЕПЦ) за „ “. Напоследък все повече зачестяват случаите на опарени клиенти, които се регистрират в различни платформи, без да четат общите условия, и накрая се оказват с изпразнени сметки. Българка се абонирала в сайт за достъп до определена информация и файлове, като платформата примамвала хората с 14-дневен безплатен тест. В долната част на страницата обаче било написано, че ако потребителят не отмени регистрацията си в рамките на тези 2 седмици, то членството се удължава с една година. Тарикатите обаче написали текста в светлосив цвят и с доста по-малък шрифт.", "date": "2017.07.15", "title": "Сайтове масово точат банкови карти заради абонаменти"}
{"url": "https://www.24chasa.bg/novini/article/6338045", "text": "Планински спасители успяха да спасят 11 туристи, които прекараха нощта блокирани в планините в Трансилвания, съобщи Асошиейтед прес. Сред групата унгарски терористи са били четири жени и 13-годишно момче. Няма ранени, предава БТА. Нощта заварила туристите в планините близо до град Брашов. Те не успели да се спуснат и потърсили помощ. Говорителят на местната полиция Циприян Алдя каза, че на спасителите им били нужни 12 часа да установят местонахождението на туристите и да стигнат до групата.", "date": "2017.07.15", "title": "Спасиха 11 унгарски туристи от планините в Трансилвания"}
{"url": "https://www.24chasa.bg/novini/article/6338060", "text": "Военен хеликоптер \"Блек Хоук\" се приземи в пловдивската университетска болница и докара по спешност американски боец с бъбречна криза. Медици и пациенти се изненадали от грохота на машината. Целият район около болницата беше отцепен, докато свалят и транспортират войника. \"Кацна около обяд. Закараха го в спешните кабинети, след което го отведоха в клиниката по урология на 9-ия етаж\", разказаха пред \"24 часа\" медици. Хеликоптерът веднага отлетял. Американският войник има придружител. \"Моят приятел Тък има камъни в бъбреците. Получи жестоки кризи по време на учението на полигона в Корен и беше транспортиран по спешност\", обясни пред репортера ни редник Джастън Крейн. Момчето с военна униформа се разхожда из коридорите на УМБАЛ \"Св. Георги\". Пациенти с изумление коментират какви грижи полага американската армия за своите бойци. \"За една бъбречна криза вдигат цял хеликоптер\", дивят се те. Пациентът е хоспитализиран и му се оказва медицинска помощ. Правят му се пълни изследвания и му се прилага терапия, която да му облекчи болките.  \"Не става въпрос за пострадал войник по време на учението. Боецът е получил остра бъбречна криза с много силни болки и затова е откаран в пловдивската университетска болница\", казаха пред \"24 часа\" източници от МО.", "date": "2017.07.15", "title": "US боец с остра бъбречна криза кацна с хеликоптер в пловдивска болница"}
{"url": "https://www.24chasa.bg/novini/article/6338129", "text": "Трима граждани на Албания са пострадали при опит за нападение в град Шкодра, предава Albanian Daily News. Съгласно разпространената информация, тримата са ранени при стрелба в близост до центъра на града. Въпреки бързото отзоваване на полицията нападателят не е заловен и към момента е обявен за издирване, предава Фокус. Причините и мотивите за опита за нападение не са известни на властите. Разследването по случая продължава. Други подробности за инцидента не се съобщават.", "date": "2017.07.15", "title": "Трима пострадали при стрелба в албанския град Шкодра"}
{"url": "https://www.24chasa.bg/novini/article/6338131", "text": "Иран обвини политиката на президента на САЩ Доналд Тръмп, която смята за необоснована и създаваща конфликти, за световните заплахи за сигурността, предаде Ройтерс. Техеран отхвърли даденото от Тръмп определение за страната като \"неблагонадеждна държава\", предава БТА. Напрежението между Иран и САЩ се засили, след като за президент бе избран Тръмп, който често е определял Техеран като основен поддръжник на въоръжени формирования. Тръмп трябва да потърси причината за подривните действия и протест в собствените си необосновани и създаващи конфликти политика и действия, както и в арогантните му, агресивни и окупационни съюзници в региона, заяви днес говорителят на иранското външно министерство Бахрам Гасеми, цитиран от държавната иранска агенция ИРНА. В четвъртък президентът Тръмп заяви, че се появяват нови заплахи от \"неблагонадеждни режими като Северна Корея, Иран и Сирия и правителствата, които ги финансират и подкрепят.\" Високопоставени ирански представители обвиняват съюзника на САЩ Саудитска Арабия за нестабилността и нападенията в Близкия изток, включително нападението миналия месец, при което бяха убити 18 души в Техеран.", "date": "2017.07.15", "title": "Иран обвинява Тръмп за нестабилността, отрича да е \"неблагонадеждна\" държава"}
{"url": "https://www.24chasa.bg/novini/article/6338137", "text": "Руското министерство на гражданската отбрана, извънредните ситуации и ликвидирането на последствията от стихийните бедствия отчита увеличение на туристите в Арктика, съобщи ТАСС, като цитира ръководителя на отдела за гражданска защита към ведомството Андрей Лутошкин. На форум на министерството и обществени организации във Витегра Лутошкин посочи, че през последните години в региона набират популярност нови видове туристически забавления, включително екстремни. Сред дейностите, които изброи са ски преходите, скокове с парашут, полети с балон и плаване по реки. На събитието се обсъждат въпроси, свързани с осигуряването на безопасността в Арктика, предава БТА. По думите на Лутошкин северните територии се посещават не само от руснаци, но и от чуждестранни туристи. През последните пет години арктическата зона е покорена от над 1800 туристически групи, над 15 000 души, включително туристи от Китай, Чехия, Германия, САЩ, ОАЕ, Великобритания, Франция, Швеция, Бразилия и други страни, уточни той.", "date": "2017.07.15", "title": "Арктика - все по-популярна сред туристите"}
