{"url": "https://www.24chasa.bg/novini/article/7049785", "text": "Нека Господ да благослови британците, че гласуваха преди две години за излизане от Европейския съюз - така един от най-близките сътрудници на американския президент Доналд Тръмп обобщи мнението на американската администрация за европейските инстанции, предаде Франс прес. \"Ако ЕС иска да разтвори националния суверенитет в бюрокрацията на Брюксел, това си е негово право и други са свободни да направят същото. Ние не тласкаме никого в тази насока\", заяви Болтън в кулоарите на проява във Вашингтон,  , предаде БТА. Президентът на САЩ Доналд Тръмп на няколко пъти изтъква предимствата на Брекзит и според дипломати не пропуска повод в частни разговори да критикува ЕС - символ на мултилатералността, която той също критикува.", "date": "2018.09.10", "title": "Съветник на Тръмп: Господ да благослови британците, че гласуваха за излизане от ЕС"}
{"url": "https://www.24chasa.bg/novini/article/7049699", "text": "Над 600 първокурсници откриха новата учебна година в Университета по архитектура, строителство и геодезия в понеделник. Бъдещите архитекти и инженери са 76-ият випуск на най-старото специализирано висше училище по строителство у нас. На официална церемония в зала “Максима” ректорът на УАСГ проф. инж. Иван Марков приветства новите и настоящите студенти с пожелание за успешна учебна година. “Започваме нова година с нови хора отново в Храм, защото тук ви посрещат квалифицирани и способни преподаватели, подготвили поколения архитекти и инженери”, каза в привественото си слово проф. Марков. Трамвай, метро, автомобили - тези превозни средства използват всички хора, а и студентите, за да стигнат до университета. Това е възможно благодарение на изградените улици, пътища, трамвайни и метролинии, самолетни писти, мостове, припомни ректорът необходимостта от архитекти и инженери. “През последните 71 г., откакто завърши първият випуск на УАСГ, всичко в България е съградено, управлявано и проектирано от наши възпитаници. Над 90% от наличното строителство у нас - сгради, съоръжения, транспорт, е направено от тях. Сградите устояха под действието на времето и тежки земетресения. Наред с тях имаме още и електроснабдяване, напояване. Нашите специалисти са се доказали и извън страната - в Европа, Азия, Близкия изток, Северна Африка. Всичко това е гордост за нас и с това искам да ви покажа, скъпи първокурсници, че сте попаднали на точното място. Не на лекото, но на точното. Убеден съм, че след 5 г. престой и активен труд тук вие ще бъдете подготвени за един от най-великите отрасли в стопанството, а именно строителството. Пожелавам на всички здраве, желание за труд, големи успехи и на добър час в нашия университет”, каза още проф. Марков. “Избирайки професия, всеки един от нас се надява този избор да остави следа в обществото. Архитектурните паметници остават и след десетилетия, столетия, а някои дори след хилядолетия. Вашият избор на професия е удовлетворяващ. Вие, скъпи студенти, създавате памет, а този, който го прави, създава идентичност и общество. Вие сте хората, които ще създадете следващите българи”, обърна се към студентите и Петър Николов, зам.-министър на образованието и науката. Сред официалните гости на събитието бяха още Валентин Йовов, зам.-министър на регионалното развитие и благоустройството, Николай Вълканов, зам.-председател на КРИБ, инж. Иван Каралеев, председател на Камарата на инженерите в инвестиционното проектиране, ректори, директори на училища, декани, строители и архитекти. “В България се строят много пътища, железница, сгради, хотели. Страната ни е в строителен подем и това ще продължи и в следващите години, но В следващите години ще се появят нови, много красиви сгради в София, Пловдив, Варна, ще се промени обликът им и това зависи именно от вас, хората, които ще поемат този път в изграждането на по-красива България и на новата индустриална мощ на страната”, приветства бъдещите архитекти и инженери Николай Вълканов. “България е прекрасна страна и нейното бъдеще е във вашите ръце, не забравяйте”, каза и инж. Иван Каралеев. Общо 5000 са студентите на УАСГ, които се обучават в 7 специалности - “Архитектура”, “Урбанизъм”, “Строителство на сгради и съоръжения”, “Транспортно строителство”, “Водоснабдяване и канализация”, “Хидростроителство” и “Геодезия”. За времето на своето съществуване университетът е подготвил повече от 5900 архитекти и 25 000 инженери. ", "date": "2018.09.10", "title": "Проф. Иван Марков: Над 90% от строителството в България е дело на възпитаници на УАСГ"}
{"url": "https://www.24chasa.bg/novini/article/7049752", "text": "Американският президент Доналд Тръмп продължи днес с една година извънредното положение, въведено в САЩ след терористичните нападения на 11 септември 2001 г., предаде ТАСС, цитирана от БТА. \"Терористичната заплаха, която доведе до въвеждането на извънредното положение на 14 септември 2001 г., се запазва\", каза Тръмп в уведомление до Конгреса, разпространено от Белия дом. \"Затова прецених, че е необходимо действието на извънредното положение да бъде продължено и след 14 септември 2018 г.\", заяви президентът. Той също така взе решение да продължи до 14 септември 2019 г. търговските ограничения срещу Куба, като същевременно запази възможността за смекчаване на ембаргото. Става дума за закон, влязъл в сила още през 1917 г. и позволяващ ограничаване на търговията със страни, които са враждебно настроени към САЩ. В момента Куба е единствената държава, за която се прилага този закон. През 2008 г. от списъка беше изключена Северна Корея, срещу която действат други сурови санкции. Тръмп отбеляза, че ембаргото, действащо въз основа на закона, изтича на 14 септември тази година. \"Взех решение да продължа тези мерки срещу Куба с една година в съответствие с интересите на САЩ\", каза той в изявление, разпространено от Белия дом. С това решение президентът продължи своите пълномощия, които му дават свобода на действие по отношение на изпълнението на ембаргото и позволяват отделни сделки.", "date": "2018.09.10", "title": "Тръмп удължи с 1 година извънредното положение в САЩ и ембаргото срещу Куба"}
{"url": "https://www.24chasa.bg/novini/article/7049736", "text": "За първи път от 20 години насам действащ полицай става министър на вътрешните работи. От времето на Богомил Бонев винаги се предпочиташе политическа фигура за този пост. Сега вероятно заради настояванията на полицейските синдикати на този пост ще бъде избран сегашният главен секретар Младен Маринов - човек, извървял пътя от обикновен охранителен полицай до най-висшата професионална длъжност. Точно 10 дни след като Валентин Радев, Ивайло Московски и Николай Нанков подадоха оставките си, Бойко Борисов обяви имената на наследниците им, които бяха съгласувани с всички коалиционни партньори. Досегашният главен секретар на МВР става министър на мястото на Валентин Радев, за министър на транспорта е предложен сегашният зам.-министър на икономиката Александър Манолев, а на регионалното развитие - зам.-председателката на парламентарната комисия за регионално развитие Петя Аврамова. Други оставки няма да има сега, а дългоочакваната раздяла с Цецка Цачева ще се случи поради преминаване на друга работа, когато я изберат за конституционен съдия.", "date": "2018.09.10", "title": "Полицай става МВР министър за първи път от 20 години"}
{"url": "https://www.24chasa.bg/novini/article/7049764", "text": "САЩ предприеха днес безпрецедентна атака срещу Международния наказателен съд в Хага и заплашиха неговите съдии и прокурори със санкции, ако се захванат с американци, с Израел или с други съюзници на Вашингтон, предаде Франс прес. Съветникът по националната сигурност на Белия дом Джон Болтън обвини днес международната юрисдикция, натоварена по-специално с делата срещу военни престъпления и престъпления срещу човечеството, че е \"неефикасна, безотговорна и определено опасна\". Вашингтон не е член на тази съдебна инстанция, предаде БТА. Говорейки пред консервативната организация Федералистко общество, Болтън отправи предупрежденията срещу МНС заради разследване на американски военни, които са били на мисия в Афганистан, но също и евентуални разследвания срещу Израел по искане на Палестинската автономна власт. \"Ако съдът се захване с нас, с Израел или с други съюзници на американците, ние няма да си мълчим\", предупреди Болтън. Той обяви серия от възможни мерки, сред които и санкции срещу персонала на МНС. \"Ще забраним на съдиите и на прокурорите на МНС влизането в САЩ. Ще наложим санкции над техните авоари в американската финансова система и ще започнем съдебно преследване срещу тях в нашата съдебна система\", каза още Болтън. МНС, чието седалище е в Хага, отговори на тази атака, като каза, че действа, придържайки се стриктно към законовата рамка, дефинирана в Римския статут и че е привързан към упражняването на своя мандат независимо и безпристрастно. В началото на ноември миналата година прокурорката от МНС Фату Бенсуда обяви, че ще поиска от съдиите разрешение за започване на разследване за предполагаеми военни престъпления, извършени в рамките на афганистанския конфликт, по-специално от американската армия. В Афганистан САЩ са все още начело на военна коалиция, която свали режима на талибаните в края на 2001 г. Днес Болтън каза, че във всеки момент МНС може да обяви началото на официално разследване \"срещу тези американски патриоти\". \"Днес в навечерието на 11 септември и на годишнината от атентатите от 2001 г., предизвикали операцията в Афганистан, \"искам да отправя едно ясно и недвусмислено послание от страна на президента на САЩ - САЩ ще използват всички необходими мерки, за да защитят нашите граждани и тези на нашите съюзници от несправедливи преследвания от страна на този незаконен съд\", повтори той. \"Няма да сътрудничим с МНС, няма да им предоставяме помощ, няма да се присъединяваме към МНС\", предупреди Болтън и каза, че за САЩ \"МНС вече е мъртъв\". Римският статут на МНС е договор влязъл в сила през юли 2002 г. и ратифициран от 123 страни.", "date": "2018.09.10", "title": "Белият дом към съда в Хага: Ако се захванете с нас, ние няма да си мълчим"}
{"url": "https://www.24chasa.bg/novini/article/7049772", "text": "Съветникът по националната сигурност на Белия дом Доналд Тръмп предупреди, че САЩ, Великобритания и Франция са се съгласили, че ново използване на химическо оръжие от сирийските сили ще доведе до много по-силен отговор в сравнение с предишните атаки, предаде Ройтерс, цитирана от БТА. \"Опитахме се да предадем посланието през последните дни, а именно, че ако има трета употреба на химическо оръжие, то отговорът ще бъде много по-силен\", каза Болтън. Същевременно стана ясно, че Русия е поискала провеждане за заседание на Съвета за сигурност на ООН за Сирия, предадоха световните агенции. То може да се проведе утре в 15 ч. по Гринуич и на него ще се обсъжда въпросът за сирийската провинция Идлиб. На заседанието ще бъде съобщено и какво се е случило на тристранната среща на върха за Сирия между лидерите на Турция, Русия и Иран, провела се в петък.", "date": "2018.09.10", "title": "САЩ: При ново използване на химическо оръжие в Сирия, отговорът ще е много по-силен"}
{"url": "https://www.24chasa.bg/novini/article/7049740", "text": "Антон Златанов, Ивайло Спиридонов, Христо Терзийски и Ивайло Иванов са големите фаворити за следващ главен секретар на МВР. Антон Златанов е заместник-директор на СДВР още от времето, когато столичната полиция се оглавяваше от Младен Маринов. Спиридонов в момента е директор на ГДБОП. Антимафиотът бе шеф на столичната полиция, а Маринов - негов заместник. Спиридонов дълги години оглавяваше сектор “Убийства” в СДВР. Той е един от най-опитните криминалисти във вътрешното ведомство. Другото име, което се обсъжда за главен секретарр е директорът на Националната полиция Христо Терзийски. Той я оглави, докато Маринов бе начело на СДВР. Преди това бе заместник на номинирания за министър в дирекцията. Ивайло Иванов е последното име, което се завъртя в пуфличното прстранство. Той наследи Маринов като директор на СДВР. Нека да мине процедурата за гласуване на оставките в четвъртък и тогава ще уточняваме кой ще заеме поста на главен секретар на МВР, каза вчера шефът на парламентарната група на ГЕРБ и зам.-председател на партията Цветан Цветанов. Той уточни, че това ще е вътрешен за системата човек. Цветанов поясни, че цялостната професионална биография на Маринов е минала в МВР, и увери, че по никакъв начин няма да има сътресения при освобождаването на поста от Валентин Радев. Цветанов ще продължи да настоява за оптимизиране на работата на МВР и бързи мерки за изваждане на КАТ в друга сграда в покрайнините на София на територията на жандармерията. ", "date": "2018.09.10", "title": "Шефове и заместници на Маринов фаворити за главен секретар"}
{"url": "https://www.24chasa.bg/novini/article/7049774", "text": "Конна полиция и водно оръдие са разположени в германския град Кьотен, където се очакват тази вечер протести след смъртта на млад германец, предаде ДПА. Вътрешният министър на провинция Саксония-Анхалт Холгер Щалкнехт каза, че се очаква стотици служители на реда да се грижат за сигурността по улиците на Кьотен, предаде БТА. Очаква се около 300 души да участват в протест под мотото \"Ние скърбим\", свикан от депутат от антиимигрантската партия \"Алтернатива за Германия\". Същевременно полицията претърси офисите на дясна организация заради незаконно публикуване на заповед за арест във връзка с убийството на германец в град Кемниц, което предизвика протести. Органите на реда са обискирали офисите на групата \"Про Кемниц\", а също три апартамента и правна кантора в града. Иззети са няколко устройства за съхраняване на данни. Прокуратурата каза, че по случая има трима заподозрени. Преди две седмици в Кемниц избухнаха съпроводени от насилие протести на десницата след смъртта на 35-годишен мъж, намушкан с нож. \"Про Кемниц\" беше една от групите, които организираха демонстрации в града. Във връзка с убийството бяха арестувани двама души - иракчанин и сириец. Заповедта за арест на единия мъж беше публикувана на страницата на \"Про Кемниц\" във Фейсбук, но по-късно изчезна. После беше пуснато съобщение, в което се казваше: \"Публикуването на заповедта за арест очевидно противоречи на ръководните принципи на Фейсбук и тя е изтрита от \"интернет полицията\".\" В Германия публикуването на заповеди за арест е наказуемо. Служител от затвор в град Дрезден признал, че е снимал и споделил снимки на заповедта за арест. Срещу него и други заподозрени се води разследване.", "date": "2018.09.10", "title": "Конна полиция и водно оръдие разположиха в германския Кьотен в очакване на протести"}
{"url": "https://www.24chasa.bg/novini/article/7049776", "text": "Съветникът по националната сигурност на Белия дом Джон Болтън каза, че лидерът на Северна Корея Ким Чен Ун е уведомил президента на Южна Корея Мун Дже Ин за готовността на Пхенян да осъществи денуклеаризация за една година, предаде ТАСС. \"Ким пое задължението да направи денуклеаризацията бързо. Той е заявил: \"Можем да я осъществим за две години\", предаде БТА. Тогава Мун Дже Ин го попитал: \"А защо да не я постигнем за година?\" и Ким отвърнал: \"Ще я постигнем за една година\", разказа Болтън пред консервативно дружество във Вашингтон. Той допълни, че Доналд Тръмп е бил информиран за този разговор от южнокорейския президент.", "date": "2018.09.10", "title": "Ким Чен Ун: Можем да осъществим денуклеаризация за 1 година"}
{"url": "https://www.24chasa.bg/novini/article/7049711", "text": "Пеньо Мангъров, който през 1998 г. беше задържан с отрязана глава в багажника на колата си в Чехия, беше арестуван за изнасилване, което извършил на 5 септември в София. Той и момичето се запознали в инстаграм. Мангъров почнал да следва студентката, изпратил ѝ и съобщение. Тя му отвърнала и двамата почнали да си разменят снимки. Разбрали се за среща и момичето отишло. Тя доброволно се качила в таксито и влязла в дома на Мангъров край киноцентъра в София. Двамата пили уиски, а след като студентката отказала да правят секс, Пеньо побеснял. “Имаш две възможности: или да те пребия, да те изнасиля и да те изхвърля като куче, или да не се съпротивляваш и да стане по лесния начин!” След това набил студентката и я изнасилил. Тя веднага подала сигнал, а Мангъров бил задържан в дома си. Той заявил, че не е извършил престъпление и всичко е било доброволно. Това не е първо изнасилване в досието на Мангъров. През 2004 г. Пеньо е осъден на 8 г. затвор за изнасилване в Пловдив. Излиза през октомври 2010 година. Няколко месеца след това обаче скандалният мъж е отново зад решетките. През юни 2011 г. той е задържан от служители на ГДБОП в столичния квартал “Люлин”. До ареста му се стига след продължило над половин година разследване. Мангъров е арестуван, защото изнудвал няколко жени за баснословни суми, биел ги, заплашвал ги с убийство, принуждавал ги да проституират и да му дават различни вещи - телевизори, златни бижута, лаптопи и мобилни телефони. При ареста в дома му са намерени документи за банков сейф на негово име, договор за прехвърляне на заем от 60 000 лв., договор за наем и мобилни телефони. За последно той попадна в затвора през 2015 г. Тогава получи общо 7 г. затвор за изнудване от 2013 г. с порноклип на свое гадже, с което се запознал в ареста. “Ако не ми дадеш 23 хил. лв., ще пусна в интернет клипче как правим секс. Ще го видят всички, включително родителите ти и дъщеря ти”, заканил се Мангъров. Жената толкова се притеснила, че Пеньо смъкнал цената до 1300 лв. Заедно с тази присъда е осъден и за склоняване към проституция. В ареста е от 2013 г. и това време се приспада от присъдата. Наскоро е пуснат предсрочно. Пеньо Мангъров-Чешкия бе заподозрян за две поръчкови убийства в Прага през 1998 и 1999 г. Първоначално той бе осъден на 20 г. затвор заради убийството на Ладислав Цимерман на 27 декември 1998 г. Трима чехи бяха сочени за негови съучастници. По-късно присъдата му беше отменена от апелативния съд заради допуснати процесуални нарушения в досъдебното производство и делото беше върнато на окръжната прокуратура за доразследване. Предприемачът Цимерман бил поръчан от съпругата му Мартина, твърдеше обвинението. По другото обвинение - за убийството на Иржи Витек, Чешкия бе признат за невинен. “Нямам нищо общо и с двете убийства, ще видите, че съдът ще го разбере най-накрая”, заяви Мангъров след приключване на процеса тогава. Той твърди, че по това време не е бил в Чехия, а негов съученик и приятел от спортното училище в Пловдив потвърди алибито му.", "date": "2018.09.10", "title": "Разследван за 2 убийства в Чехия изнасилва у нас (Обзор)"}
{"url": "https://www.24chasa.bg/novini/article/7049782", "text": "Пожар избухна днес в голям склад за гориво в Чехия, при което беше ранен един човек, предаде ДПА, като се позова на Чешката осведомителна агенция. Пожарът избухнал в склад на държавната петролна компания \"Чепро\" близо до село Луков в източната част на страната и предизвикал експлозии, предаде БТА. Компанията, управляваща склада, и пожарната служба казаха, че са се подпалили две от четирите цистерни за гориво. Компанията по-късно заяви, че е бил засегнат и завод за бутилиране на гориво, но пожарът е бил овладян. Според пожарната служба един човек е бил приет в болница с изгаряния и счупени кости.", "date": "2018.09.10", "title": "Пожар избухна в склад за гориво в Чехия и предизвика експлозии, има ранен"}
{"url": "https://www.24chasa.bg/novini/article/7049705", "text": "Водещият кредитор на Гърция предупреди днес страната да не се отклонява от реформите, договорени преди края на последната спасителна програма, предаде Асошиейтед прес. Представители на европейските институции пристигнаха отново в Гърция, за да инспектират хода на икономическите реформи, след като на 10 август завърши третата международна спасителна програма за Гърция. Петдневната инспекция ще се фокусира върху обещанията на правителството през уикенда да въведе облекчения на данъчната тежест, както и върху плановете за отмяна на намаляването на пенсиите, което трябва да стане от 1 януари, предава БТА. Ръководителят на Европейския механизъм за стабилност Клаус Реглинг заяви пред австрийския вестник \"Пресе\", че Гърция трябва да спазва поетите ангажименти. \"Ние сме много търпелив кредитор. Но можем да спрем мерките за облекчаване на дълга, ако реформите не се развиват както бе договорено\", предупреди той. \"Нивото на дълга изглежда плашещо високо, но Гърция може да продължи да живее така, тъй като падежите по заема са далече, а лихвите по него са много по-ниски в сравнение с други държави\", отбеляза Клаус Реглинг. Дългът на Гърция е близо 180 процента от брутния вътрешен продукт, напомня АП. Премиерът Алексис Ципрас изостава след консерваторите в сондажите и трябва да свика парламентарни избори през следващите 12 месеца. На фона на масови протести през уикенда премиерът каза, че мерките за облекчаване на данъчната тежест няма да застрашат фискалните цели и ще бъдат въвеждани постепенно. Гърция е поела ангажимент да постигне високи първични излишъци в продължение на години, както и да осъществи серия от реформи в замяна на по-добри условия за изплащане на дълга. Краят на спасителната програма означава, че Гърция трябва да се завърне на международните капиталови пазари. Страната обаче е изправена пред трудно завръщане, след като финансовите проблеми в Турция и Италия спряха тенденцията за спад в цената на кредитирането й.", "date": "2018.09.10", "title": "Кредиторите към Гърция: Страната да не се отклонява от реформите"}
{"url": "https://www.24chasa.bg/novini/article/7046100", "text": "64-годишен машинен инженер от Велико Търново се прочу на 3 септември, след като стреля с газов пистолет по частен съдия-изпълнител. Дияна Колева отишла да въведе новия собственик на семейния апартамент, продаден заради ипотека и невърнат заем. На 10 септември Михаил Коцев ще бъде разпитван за това, че противозаконно пречил на орган на властта да изпълни задълженията си. Ако съдът приеме, че действията му са престъпни, го грозят три месеца затвор или глоба до три хиляди лева. “Аз не съм се противопоставял на орган на държавната власт, частните съдия-изпълнители са частни лица, противоконституционни са. Какво ще ме разследват, ами те да се радват, че само я предупредих. Аз съм на улицата изхвърлен и Да, уплаших ги, предупредих ги и вдигнах шум. Стрелях два пъти, но в интерес на истината засече ми пистолетът. Иначе бях сложил малко повече патрони да вдигна повече шум. Моля институциите за защита”, обяснява пред “24 часа” Коцев. Случаят му е отпреди повече от 20 г., когато е направена ипотека на апартамента на ул. “Тракия” 4 във Велико Търново срещу заем от над 33 хиляди лв. от кредитна земеделска кооперация “Съгласие 96”, в която Михаил Коцев бил член. Жилището е наследствено, прехвърлено на двете дъщери на Коцеви - Нора и Ива. Едната е преподавателка в Япония и прави докторантура. Другата има свое семейство в София - живеят под наем, уточнява бащата. “От 2001 г. водя битка. а бяха предявени претенции за 33 000 лв. Не съм имал никаква възможност да се защитя. По изпълнителното дело, което е образувано през 2002 г. в съдебноизпълнителна служба Велико Търново срещу мен, аз не съм получил покана за доброволно изпълнение и документи, които мога да оспоря. Според него цялата операция със залога на апартамента била един вид рефинансиране на отпуснат през 1998 г. кредит от кооперацията за закупуване на комбайн. Тогава му предоставили 36 000 000 неденоминирани лв. Тъй като работите на земеделеца не потръгнали и не успял да го обслужва, му отнели комбайна и го продали на безценица през 2002-2003 г. Междувременно през 2000 г. е учредена договорна ипотека върху имот - апартамент от 101 кв.м, собственост на Нора и Ива Коцеви, в качеството им на солидарни и ипотекарни длъжници за обезпечаване на договор за кредит в размер на 33 хиляди лв. със срок на издължаване 20.12.2003 г.. По него Коцев твърди, че не е получавал пари, но е осъден да плати сумата от Районния съд във Велико Търново, има изпълнителен лист от 27.06.2002 г., въз основа на който е започнало изпълнително дело за ипотекирания недвижим имот, сочат данни от проверка на изпълнителното дело от Министерството на правосъдието по негова жалба от 2016 г. “Казаха ми само, че има изпълнително дело и трябва в 7-дневен срок да занеса 33 000 лв. и толкоз, документи не съм виждал. След това погнаха дъщерите ми, които бяха студентки. Никого от нас не били намерили. Назначили ни особен представител, на него дали покана”, описва Коцев. Според него това изпълнително дело не е започнало законно по процедурите, които трябва да бъдат свършени. През 2009 г. го прехвърлят при частния съдия-изпълнител Дияна Колева, но дотогава делото е прекратено по давност, твърди той. “В кооперацията е наличен че е получил 33 000 лв. Той е оспорвал многократно този разходен ордер. Правени са съдебно-почеркови експертизи по множеството съдебни дела, многократно е изследван от графолозите в полицията, които са установили, че подписът е негов. В крайна сметка той в нито един момент не е успял да докаже с юридически средства, че не е получил тези пари”, казаха от Управителния съвет на кооперацията. Между “Съгласие 96”, Коцев и неговите дъщери са се водили десетки дела - за нищожност на ипотеката, за това дали вземането е погасено по давност, както и срещу действията по изпълнителното дело и продажбата на апартамента. По тях освен търновски магистрати са се произнасяли още в Габрово, в Пловдив и на последна инстанция ВКС. Исковете и жалбите на Коцеви са отхвърлени. през тези 16 години. По жалбите му до Министерството на правосъдието и Камарата на частните съдебни изпълнители отговорът е, че действията са законосъобразни. В крайна сметка жилището е продадено за 75 000 лв. Щом получават покана, че ще се прави въвод на нов стопанин, следва поредна жалба - този път от съпругата Веска. До нея като владелец нямало абсолютно никакви известия. На 3 септември обаче бирникът пристига с новия собственик, ключар и полицай. “Звъни ми и аз казвам през вратата: “Аз с теб работа нямам. Какво искате?” Тя ми обявява, че жилището е продадено. Аз отново през вратата: “Може да продадете вашето имущество и да въведете този господин в палата си в Арбанаси, но тук работа нямате!” пред тях в земята с личния си законен газов пистолет. Тези изстрели бяха моето “кърваво писмо” срещу безобразията и бруталността на частния съдия-изпълнител”, обяснява Михаил Коцев. Междувременно пред блока пристигат 30 полицаи с маски и автомати. Коцев твърди, че сам е предал законно притежаваното си оръжие на полицейски комисар. После двамата мирно излезли от жилището и го откарали в районното. Пуснали го след два часа. “Имам пистолета отпреди 1-2 години. Законен и регистриран, защото аз съм нормален гражданин, не съм престъпник. Бил съм в армията и имам слабост към оръжието. Бях ловец, но се отказах, понеже имам заболяване на опорно-двигателния апарат. Просто една слабост. Като войник обаче зная, че като извадиш оръжие, трябва да го ползваш”, обяснява Коцев. Подчертава, че не е искал да навреди на никого и че му било много трудно да натисне спусъка първия път. “Води се следствие и се надявам, като разгледат документите, случаят ми да стигне до министъра на правосъдието, до главния прокурор Сотир Цацаров и до инспектората на ВСС. Те газят законите като луда крава телето си, а нас, обикновените граждани - още по-зле”, оплаква се Михаил Коцев. Той не спира в борбата си за апартамента. Сега има жалба до ВКС за обявяване на недействителност на учредена ипотека на основание чл.170 от Закона за задълженията и договорите. Ангажирал е адвокати от София и ще иска отмяна на влезли в сила съдебни решения. Кани се да заведе владелчески иск срещу новия собственик. “Извършвам нещо в защита на собствеността на децата си и на съпругата си. Смятам, че след като незаконно е продадено жилището ни, то трябва да бъде върнато. Ако не, ще има и други “кървави писма”, заканва се Михаил Коцев. “Никога не можем да бъдем застраховани, когато отиваме на принудително изпълнение, но чак толкова драстичен случай досега не сме имали. От 2002 до 2018 г. длъжникът е обжалвал абсолютно всички действия на съдебния изпълнител и за да се стигне до този въвод, са били изчерпани всички възможности за по-нататъшно обжалване”, каза пред “24 часа” съдия-изпълнителят Дияна Колева. Тя поясни, че постановлението за възлагане е влязло в сила след поредни жалби от Михаил Коцев, а по отношение на жалбата на съпругата му - в момента тя е в процес на администриране. “Не знам какво ще реши съдът, но мога да кажа, че кръгът на лицата, които имат право да обжалват постановлението за възлагане според ГПК, е бил изчерпан. Дъщерите са си ипотекирали имота за обезпечение на дълга на господина. Те също са обжалвали и техните жалби са били отхвърлени”, допълни Колева.", "date": "2018.09.10", "title": "Мъжът, гърмял пред съдия-изпълнител, дошъл за дома му, 16 г. обжалва"}
{"url": "https://www.24chasa.bg/novini/article/7049710", "text": "Ураганът Флорънс в Атлантическия океан оправда прогнозите на метеоролозите и стана от четвърта степен с приближаването си към Източното крайбрежие на САЩ, предадоха световните агенции. Стихията е вече с вятър със скорост 195 километра в час. На Източното крайбрежие вече бяха наредени първите евакуации. Те бяха разпоредени от властите на Северна Каролина за жителите на остров Хатерас. От утре заповедите ще касаят и други крайбрежни туристически райони, предава БТА. Южна Каролина също обяви състояние на тревога. Щатът Вирджиния последва примера й. Флорънс се придвижва със скорост от 20 километра в час в северозападна посока. Очаква се утре и във вторник да премине между Бахамите и Бермудските острови. После ще се насочи към САЩ, където може да връхлети Източното крайбрежие в четвъртък. Очаква се ураганът да се засилва. Два други урагана следват Флорънс в Атлантическия океан. Ураганът Хелън е с ветрове 165 километра в час и се очаква да се засили утре вечер. Той напредва североизточно, но се очаква скоростта му да намалее прогресивно. Ураганът Айзък бе определен от Центъра за ураганите в Маями като малък ураган с ветрове с максимална скорост 120 километра в час. Той се насочва към Малките Антилски острови - регион, който все още се възстановява от преминаването на урагана Мария миналата година. Любопитното при урагана Флорънс е, че миналата седмица той се засили насред Атлантическия океан и на 5 септември достигна четвърта категория. Но тогава беше на над 2000 километра източно от Бермудите. После той отслабна до тропическа буря, но още тогава метеоролозите предупредиха, че стихията не си е отишла и техните прогнози се оправдаха.", "date": "2018.09.10", "title": "Ураганът Флорънс вече е 4-та степен и приближава към САЩ"}
{"url": "https://www.24chasa.bg/novini/article/7049719", "text": "Актрисата и певица Оливия Нютън-Джон се лекува от рак за трети път, като втория е премълчала за заболяването си, съобщи Контактмюзик. Миналата година Оливия Нютън-Джон отмени турнето си и обясни, че трябва да се лекува от рак. За първи път тя се разболя от рак на гърдата преди 26 години. Почитателите й мислеха, че тя се бори с тежката болест за втори път, но сега Оливия Нютън-Джон разкри пред австралийско радио, че преди пет години болестта пак се е завърнала с разсейка в рамото, предава БТА. Оливия Нютън-Джон се е подложила на лъчетерапия за новия тумор в основата на гръбнака. Въпреки медицинските си проблеми, тя каза, че не се оставя на черногледството, защото осъзнава, че е \"много привилегирован човек\". \"Живея на това красиво място. Имам прекрасен съпруг. Притежавам всички животни, които обожавам. Имам невероятна кариера. Наистина няма от какво да се оплаквам\" - каза 69-годишната звезда. Тя сподели в австралийската новинарска програма \"Неделя вечер\", че се справя много добре и че взима канабисово масло срещу болките, произведено от марихуана, която нейният съпруг отглеждал в Калифорния. Актрисата, която ще навърши 70 години на 26 септември, сподели, че е изключила захарта от диетата си. \"Вярвам, че ще победя болестта отново\", каза Оливия Нютън-Джон. Родената във Великобритания и израснала в Австралия певица започва своята кариера с поп хитове, като \"If Not for You\" и \"I Honestly Love You\". Световна популярност й донася участието в мюзикъла \"Брилянтин\", в който играе ролята на Санди през 1978 г. Актрисата бе диагностицирана с рак на гърдата през 1992 г. Тя се подложи тогава на частична мастектомия и реконструкция. Актрисата бе диагностицирана отново с рак на гърдата през 2013 г.", "date": "2018.09.10", "title": "Оливия Нютън-Джон се бори за трети път срещу рака: Вярвам, че ще победя болестта отново"}
{"url": "https://www.24chasa.bg/novini/article/7049722", "text": "Няма да бъде неуспех, ако Белград и Прищина не постигнат договор през 2019 г., както е предвидено в проектостратегията за Западните Балкани, каза говорителката на Европейската комисия Мая Коциянчич в отговор на въпрос на агенция Танюг. Президентът на Сърбия Александър Вучич каза вчера в Косовска Митровица, че решение не се очертава на хоризонта, но се надява, че след 10 или 20 години може да бъде постигнато споразумение, предаде БТА. \"Остават отворени въпроси. Ясно казахме какви са параметрите в контекста на тези преговори, така че работим по договора, който ще се основава на международното право и който е реалистичен и приемлив и за двете страни\", каза Коциянчич. Тя напомни, че целта на договора е да се постигне всеобхватна нормализация на отношенията и в този контекст се работи по правообвързващо споразумение.", "date": "2018.09.10", "title": "ЕК: Няма да бъде неуспех, ако Белград и Прищина не постигнат договор през 2019 г."}
{"url": "https://www.24chasa.bg/novini/article/7049561", "text": "Президентът Румен Радев поздрави националите по волейбол за първата им победа на Световното първенство във Варна. След категоричния успех над Финландия с 3:0 гейма, държавният глава влезе в съблекалнята на волейболистите, придружаван от треньора Пламен Константинов. Малко по-късно обаче началникът на кабинета на президента Иво Христов коментира във Facebook, че поздравът не е отразен в живото предаване на Българската национална телевизия, предаде  . \"Забавен момент: на влизане в съблекалнята, президентът и Пламен Константинов разговаряха на метър от камерата на БНТ, но операторът, верен на инструкциите, предпочете да снима празния сет\", написа началникът на кабинета на Президента. От своя страна програмният директор на БНТ Емил Кошлуков отрече твърденията за тенденциозност и коментира, че обществената телевизия отразява балансирано и обективно всички процеси, както и държавните мъже.", "date": "2018.09.10", "title": "Шефът на кабинета на президента недоволен, че БНТ не снимала Радев при волейболистите (Видео)"}
{"url": "https://www.24chasa.bg/novini/article/7049602", "text": "Косовският президент Хашим Тачи заяви днес, че би искал да посети Прешевската долина в Южна Сърбия, където живеят главно етнически албанци, но му пречи присъда, издадена от сръбските власти, предаде агенция Бета, цитирана от БТА. \"С най-голямо желание бих посетил Прешево, Медведжа и Буяновац. Но съществуват пречки заради присъдите затвор, които ни бяха произнесени, на мен и на на мои съратници, задочно. За съжаление, Сърбия не може да се освободи от миналото, но подчертавам - имам голямо желание да ги посетя. Но ако няма условия да ги посетя, ще работя максимално за тях, където и да се намирам\", каза Тачи в интервю за Бета. Преди две години сръбският прокурор за военни престъпления Милан Петрович заяви, че ако Тачи дойде в Сърбия, ще бъде арестуван по заповед, издадена от съд в Белград. Сърбия е издала и международна заповед за арест на Тачи, по която той бе задържан през 2003 г. в Унгария, но след намесата на тогавашния ръководител на мисията на ООН в Косово ЮНМИК Михаел Щайнер му бе позволено да продължи пътуването си. За Тачи няма червена бюлетина на Интерпол, макар че Сърбия е информирала международната полицейска организация, че го издирва сръбски съд. По-рано днес сръбският министър на вътрешните работи Небойша Стефанович каза, че ако Тачи дойде в Сърбия, министерството ще постъпи според нарежданията на съда.", "date": "2018.09.10", "title": "Тачи: Искам да посетя Прешевската долина, но ми пречи присъда от сръбските власти"}
{"url": "https://www.24chasa.bg/novini/article/7049636", "text": "За Григор Григоров 25 август започва традиционно. В края на деня 17 души не са между живите, а шофьорът с 40 години професионален стаж е друг човек. „Сутринта като отидох да ги взимам, сигурно 5-6 жени ме прегръщаха и ме целуваха, че ще пътуваме заедно. Но как да знае човек, че това ще е последният ден…”, спомня си мъжът. Григоров засега е единственият обвиняем за трагедията край Своге, предава  . Разказва, че за него затворът вече не е сграда, а усещане вътре в него: „Седя си вкъщи, не мога да изляза навън. Съвестта, трудно ми е. Постоянно мисля за тези хора. Те бяха приятели, приятели. Представям си какво е на близките им. На ранените, които са все още сигурно по болници. Съжалявам за всичко, което се случи. Искам да изкажа съболезнования на близките на загиналите. Те бяха близки приятели от години. Също да изкажа на пострадалите съжаления”. Мъжът няма спомен от фаталния момент. „Дали съм помагал, дали съм направил всичко, което е било по силите ми? Аз съм от живите, но какво съм направил за останалите след трагедията? Каквото и да им кажа е малко. Нито може да се върне случилото се. Аз не мога да си простя, дано те могат да ми простят. На много от тях имам телефоните, но как да звънна? Какво да им кажа...?”, казва Григоров.  Обяснява липсата на втори технически преглед с пропуск: „Ако съм виновен и имам вина, ще я понеса”. Дни след трагедията, в подкрепа на Григоров се подписаха хиляди. Стотици излязоха на протест с искане за пълно разследване и справедливост. Признава, че е изненадан от инициативата. Григоров е в дома си, освободен под парична гаранция, в очакване на процес, който да извади наяве причините за катастрофата, отнела 17 живота.", "date": "2018.09.10", "title": "Шофьорът на рейса убиец: Не мога да си простя, седя вкъщи, не мога да изляза навън"}
{"url": "https://www.24chasa.bg/novini/article/7049655", "text": "Саудитска принцеса заяви, че от апартамента й в хотел \"Риц\" в Париж са откраднати бижута за 930 000 долара, предаде Ройтерс, като се позова на полицейски източник. Жената, чието име не се съобщава, казала, че бижутата са били откраднати в петък следобед. Не е имало признаци за взлом в стаята, заяви днес полицейският източник, предава БТА. Жената казала пред прокуратурата, че личните вещи не са били оставени в сейфа на стаята. Говорител на \"Риц\" отказа коментар. Ако информацията бъде потвърдена, това ще е вторият обир от луксозния хотел тази година. През януари мъже с брадви нахлуха във фоайето и откраднаха бижута за милиони долари от витрините. Трима от петимата крадци бяха заловени, а всички бижута бяха намерени. В района, където е разположен хотелът, има десетки луксозни бутици и бижутерийни магазини и нерядко се извършват въоръжени обири.", "date": "2018.09.10", "title": "Саудитска принцеса: Откраднаха бижута за 930 000 долара от хотелската ми стая в Париж"}
{"url": "https://www.24chasa.bg/novini/article/7049678", "text": "Лидерът на управляващата в Румъния Социалдемократическа партия (СДП) Ливиу Драгня смята, че референдумът за семейството, който следва да се произведе на 7 октомври, ще представлява \"вододел за румънския народ\", съобщава агенция Аджерпрес, цитирана от БТА. Драгня посочи снощи в интервю за телевизия Антена 3, че СДП ще насочи цялата си енергия към този референдум. Миналата година румънският парламент одобри гражданска инициатива за промяна на конституцията, така че семейството да бъде дефинирано като съюз между мъж и жена. В настоящия си вид конституцията на Румъния посочва, че семейството се основа на брак \"между съпрузи\". Инициативата за промяна на конституцията събра подписите на три милиона румънци. Управляващата СДП подкрепя идеята и на последното си заседание ръководството на партията взе решение референдумът да се произведе на 7 октомври. За тази цел предстои да бъде гласуван законопроект в Сената в периода 12-13 септември, уточниха източници от СДП. Лидерът на социалдемократите Ливиу Драгня заяви, че референдумът няма предизборен залог. \"Не играем предизборно. Този референдум е над партиите, над предизборните интереси. Тази възможност не трябва да се пропуска\", коментира Драгня пред Антена 3.", "date": "2018.09.10", "title": "Управляващите в Румъния планират референдум за промяна на конституцията"}
{"url": "https://www.24chasa.bg/novini/article/7049683", "text": "Косовският премиер Рамуш Харадинай заяви, че речта на сръбския президент Александър Вучич в Косово, в която хвали Слободан Милошевич, не допринася за помирението и установяването на по-добри отношения между Белград и Прищина, предаде агенция Бета. \"Нито един гост, който говори добро за Милошевич, не е добре дошъл в Косово. Това не е редно. Но Вучич спомена Милошевич. Такава реч не допринася за помирението и установяването на по-добри отношения, както и за решаването на въпроса за признаване /на косовската независимост/\", каза Харадинай за хърватската телевизия РТЛ по повод вчерашното посещение на Вучич в Косово, при което той нарече Милошевич \"велик лидер на Сърбия\", предаде БТА. Косовският премиер подчерта, че отношенията между Белград и Прищина \"още не са приятелски\". На въпрос защо Косово е позволило посещението на Вучич, Харадинай отговори, че Косово желае да бъде \"отворена\" страна и смята да остане такава и занапред, защото цели да стане членка на Европейския съюз и НАТО. Той отхвърли твърденията, че международната общност е оказала натиск да се позволи посещението на сръбския президент. Попитан за идеята за размяна на територии между Сърбия и Косово, Харадинай не за пръв път каза, че съществуващите граници не са най-добрите, но с такива граници е завършила войната. Преместването на границите според Харадинай би означавало война. \"Аз като представител на Косово и албанците не съм готов за нова война за територия\", заяви Харадинай.", "date": "2018.09.10", "title": "Харадинай: Никой, който говори добро за Милошевич, не е добре дошъл в Косово"}
{"url": "https://www.24chasa.bg/novini/article/7049687", "text": "Потенциалният кандидат за председател на Европейската комисия Манфред Вебер заяви в интервю за полски медии, че за него Турция не може да бъде членка на Европейския съюз, предаде агенция МИА, цитирана от БТА. Вебер уточни, че това негово мнение няма връзка с това, че Турция е мюсюлманска страна. \"Не е въпрос на вяра, защото в Западните Балкани има региони с мюсюлманско мнозинство, а те трябва да имат перспектива за членство в ЕС. В контекста на Турция обаче трябва да имаме смелостта да попитаме къде завършва Европа, къде са нейните граници\", каза Вебер. Той добави, че обикновените хора по улиците на Брюксел смятат, че София, Будапеща или Белград принадлежат към Европа, макар че са далече, но същите хора биха отговорили с \"не\" на въпроса дали Турция, която граничи с Ирак, принадлежи към Европа. \"Трябва да вземем предвид това усещане с какво и с кого сме свързани. И с Турция трябва да имаме близки отношения, но извън ЕС\", заяви Вебер. Германецът Манфред Вебер, председател на групата на Европейската народна партия /ЕНП/ в Европейския парламент, неотдавна обяви намерението да издигне кандидатурата си от ЕНП за следващ председател на Европейската комисия на мястото на Жан-Клод Юнкер.", "date": "2018.09.10", "title": "Манфред Вебер: Западните Балкани могат да бъдат част от ЕС, но Турция - не"}
{"url": "https://www.24chasa.bg/novini/article/7049724", "text": "Двете български гражданки от ромски произход, които бяха задържани в неделя от полицията в Националния исторически музей в гръцката столица Атина при опит да залеят експонат със зехтин, са на възраст 49 и 51 години, съобщава гръцкият печат. , предаде БТА. Агенция Ройтерс допълва, че задържаните са разпитани от полицията и се разследват за опит за нанасяне на щети на обществена собственост. Обяснението, което са дали задържаните пред властите, е, че са поливали предметите \"със зехтин и с миро, защото в Светото писание се казва, че това е чудодейно\" и че им помага да преодолеят трудности в личния си живот. Жените са били разпознати от служител на Националния музей по снимките, разпространени от предишните им действия. Служителят забелязал, че ръката на едната жена изглежда мазна и повикал охраната. При ареста у жените била намерена бутилка. След краткото задържане двете жени са били освободени и ще бъдат обвинени за дребно престъпление, съгласно гръцкия закон. Щетите, нанесени от тях, са дребни, уточнява Ройтерс.", "date": "2018.09.10", "title": "Освободиха българките, вилнели в музеи в Атина, но ще ги обвинят за дребно престъпление"}
{"url": "https://www.24chasa.bg/novini/article/7049727", "text": "Френският президент Еманюел Макрон приема тази вечер в Елисейския дворец вокалистът на групата Ю Ту Боно. Боно е съосновател и на неправителствената организация Уан. Двама ще разговарят за помощта за развитието и за партньорството между Европа и Африка, предаде Франс прес. За втори път Боно е приеман в Елисейскя дворец от Макрон. Двамата се срещнаха на 24 юли миналата година. Тогава френският президент обеща на певеца и защитник на каузата на Африка, че иска да увеличи помощта за развитие на 0,55 процента от БВП до 2022 г. Сега тя е 0,38 процента от БВП, предаде БТА. Макрон и Боно ще обсъдят и въпроса за равенството между мъжете и жените в перспективата на предстоящото ротационно председателство на Г-7 от Франция догодина. Боно е посещавал Елисейския дворец и през 2002 г., през 2008 г. и през 2012 г. за срещи с президентите Жак Ширак, Никола Саркози и Франсоа Оланд. Организацията Уан, основана от Боно през 2004 г., си постави цел за \"борба срещу изключителната бедност и болестите, които могат да бъдат избегнати по-специално в Африка\". От идването си в Елисейския дворец семейство Макрон прие няколко знаменитости, сред които певицата Рияна, защитаваща каузата на образованието и актрисата Анджелина Джоли, която се бе върнала от сирийски бежански лагер в Йордания.", "date": "2018.09.10", "title": "Макрон отново приема Боно в Елисейския дворец, ще говорят за Африка"}
{"url": "https://www.24chasa.bg/novini/article/7049733", "text": "Френското правосъдие разследва  . Нападението е от изминалата нощ. Властите твърдят, че това не е терористична атака, предаде  . Железен прът бил първото оръжие, с което нападателят се опитал да нарани случайни минувачи по алея в централен район на Париж малко преди 11 ч. Играчи на петанк били наблизо и чули викове. Полицията изрази специална благодарност за действията им. \"Те замерили нападателя с топки за игра, за да го спрат. Смелостта и гражданската им реакция заслужават похвала\", казва Жан-Мишел Юге, представител на полицейски съюз. Мъжете разказаха, че играели на петанк в квартал край канала Урк, където има аматьорски терени за тази игра. Те видели изведнъж мъж с нож и с железен прът да атакува няколко души. Тогава един от тримата мъже на име Хамани Буаджема се затичал и започнал да замеря нападателя с топки за петанк, които по принцип са тежички. Неговите приятели го последвали и също започнали да го замерят. Нападателят изминал тичайки още петнадесет метра, но започнал да губи равновесие. Тогава тримата играчи на петанк взели дървена летва от земята и единият от тях го ударил по ръката, в която държал ножа. Накрая тримата го повалили на земята и го неутрализирали Заподозреният, за който бе съобщено, че е афганистанец, е в болница под полицейско наблюдение. Според очевидци той изглеждал като дрогиран и погледът му бил блуждаещ. Двама от ранените са британски туристи. Всички пострадали са настанени в болница.", "date": "2018.09.10", "title": "Полицията в Париж за нападението с нож срещу 7 души: Не е терористичен акт"}
{"url": "https://www.24chasa.bg/novini/article/7049661", "text": "13,89% увеличение на цената на природния газ от 1 октомври. Такова заявление е внесла “Булгаргаз” в Комисията за енергийно и водно регулиране. Преди месец компанията направи прогноза, както е задължена по закон, за поскъпване от 14,34%, сега е свалила малко. Газовата компания предлага на КЕВР да одобри цена от 456,65 лв. за 1000 куб. м, или 43,41 лв. за мегаватчас (без цени за достъп, пренос, акциз и ДДС). Увеличението се дължи на по-високите доставни цени от внос и на по-високия курс на долара спрямо лева. Друга причина е ефектът от утвърдената продажна цена за третото тримесечие на тази година, която е по-ниска от тази, на която “Булгаргаз” купува от “Газпромекспорт”. Всъщност в сегашното тримесечие компанията плаща 418,64 лв., а го продава на определените от КЕВР 400,95 лв. През второто тримесечие цената на “Газпромекспорт” за България е 362,87 лв., а тази, на която “Булгаргаз” го продава, пак определена от КЕВР, е 361,82 лв. Тогава регулаторът твърдеше, че имало резерви от времето, когато цените са били по-ниски. Явно този резерв се е изчерпал, защото председателят на комисията Иван Иванов заяви преди седмица, че има риск газът да поскъпне, защото зависи от ценатана суровия петрол на световните пазари. При 13,89% увеличение на газовата цена няма как да се размине и второ поскъпване на парното, първото за годината беше на 1 юли. За София увеличението беше със 7,46%, а за топлофикациите в другите градове беше между 0,10 и 17%. Както е известно, делът на природния газ в цената на топлинната енергия е между 70 и 80% за различните топлофикации. При дял от 70% и ако КЕВР одобри предложеното от “Булгаргаз” поскъпване, то парното в София ще скочи с 9,7%, показват изчисленията. Или цената би била над 94 лв. на мегаватчас, при 85,95 лв. сега. Допуска се обаче комисията да потърси резерви не само при газа, но и при топлофикациите и увеличението да бъде към 7-8%.", "date": "2018.09.10", "title": "Поскъпване на газа вдига парното с до 10%"}
{"url": "https://www.24chasa.bg/novini/article/7049749", "text": "ГДБОП спря фалшив сайт, който използва логото на БНТ, за да продава препарат срещу ставни болки, съобщиха от телевизията. Чудотворният крем е рекламиран чрез фалшиво интервю, което представя несъществуваща държавна програма ,\"Здрава България\", която лекувала почти безплатно. В схемата е замесено дори и името на Министерството на здравеопазването, което според измамниците, е похарчило над милион щатски долара за разработване на формулата. Д-р Симеон Голтсман, представящ се за главен ортопед в Института по ревматология и ортопедия в България, предлагал нов препарат срещу ставни заболявания. Изцелителните способности били описани подробно в интервю с друг доктор от института Иван Янков, уж направено от едно лицата на БНТ водещата Поли Златарева. В интервюто се твърди, че препаратът излекувал над 94% от доброволците, върху които е тестван. Болките спирали за 4 дни. \"Разбрах преди няколко седмици, когато мои познати се обадиха, за да искат повече информация и контакти към въпросния лекар, с когото уж съм разговаряла. БНТ никога не е заставала зад конкретен продукт, камо ли да го рекламира на страницата си\", казва самата Златарева.", "date": "2018.09.10", "title": "Фалшив сайт използва логото на БНТ за измама с лекарства"}
{"url": "https://www.24chasa.bg/novini/article/7049533", "text": "Шестима души бяха осъдени на доживотен затвор за атентат, извършен в Анкара през февруари 2016 г. с кола бомба, в който загинаха 29 души, предаде агенция Франс прес, цитирана от БТА. Отговорността за атентата пое кюрдска въоръжена група. Всеки от шестимата получи по 29 присъди доживотен затвор за убийството на 29 души и по още една присъда за нападение срещу териториалната цялост и единството на държавата, съобщи Анадолската агенция. Те бяха осъдени на 1185 години затвор всеки за транспортиране на експлозиви и опит за убийство на 75 души. Сред общо 68 обвиняеми в рамките на този процес, други двама получиха по девет години затвор за принадлежност към терористична организация и седем души по шест години затвор за измама. Двама души бяха оправдани. Около 50 други ще бъдат съдени поотделно. Двайсет и девет души загинаха на 17 февруари 2016 г. в атентата с кола бомба, взел за цел военен конвой в центъра на турската столица. Отговорността за нападението, извършено от камикадзе, бе поета от Ястреби за свободата на Кюрдистан - близка до Кюрдската работническа партия /ПКК/ група, смятана за терористична организация от Анкара и западните й съюзници. През 2015 и 2016 г. Турция бе подложена на серия от кървави атентати, приписвани или признати от Ислямска държава и кюрдските бунтовници.", "date": "2018.09.10", "title": "Осъдиха шестима на доживотен затвор за атентат с кола бомба в Анкара през 2016 г."}
{"url": "https://www.24chasa.bg/novini/article/7049435", "text": "Виновен ли е главен инженер на газоразпределително дружество в Севлиево за унищожителен взрив, убил 10-годишно дете, ранил сестра му и съборил две къщи? За това ще се произнесе в едномесечен срок Апелативният съд във Велико Търново. Случаят е от 8 март 2014 г., когато теч на природен газ от мрежата на ул.\"Васил Левски\" в града превърна къща на семейство в бомба. Страшната експлозия избухна около 22 ч., щом 15-годишната Александрина опитала да запали печка на твърдо гориво. Къщата бе срутена до основи, а в руините загина 10-годишното й братче Анатоли. Момичето също пострада сериозно и дълго се лекува в \"Пирогов\". Във фаталната вечер децата били сами, родителите им работели в чужбина. За инцидента под отговорност бе привлечен главният инженер на \"Севлиевогаз 2000\"АД Стефан С. Той бе изправен на подсъдимата скамейка за това, че е причинил смъртта на Анатоли и средни телесни повреди на Александрина, поради немарливо изпълнение на правно регламентирана дейност, представляваща източник на повишена опасност. Според обвинителния акт при разпределение на природен газ не изпълнил задълженията си по редица закони и наредби за безопасна експлоатация, като не е предприел действия за контрол на техническото съответствие на газопреносната система с цел установяване изтичането на природен газ, не установил и не отстранил възникнал теч край жилището на пострадалия, от който се натрупала достатъчно концентрация и произвела взрив, причинил увреждания, несъвместими с живота на пострадалия Анатоли С. А.. През февруари т.г. обаче Окръжният съд в Габрово го оневини. Прокуратурата протестира оправдателната присъда на втора инстанция. В съдебно заседание представителят на апелативна прокуратура заяви, че поддържа протеста на ОП-Габрово и моли съда да постанови нова присъда, с която подсъдимият да бъде признат за виновен по повдигнатите му от прокуратурата обвинения. От своя страна, представителите на защитата, както и самият подсъдим в своето право на последна дума поискаха от съда да бъде потвърдена присъдата на Окръжен съд – Габрово. След приключване на съдебните прения, съставът на Апелативен съд – Велико Търново обяви делото за решаване, като ще се произнесе със свое решение в едномесечен срок.", "date": "2018.09.10", "title": "Втори опит да решат има ли виновен за взрив на газ, убил дете в Севлиево"}
{"url": "https://www.24chasa.bg/novini/article/7049493", "text": "НФСБ взе решение и то задължава нашите депутати да гласуват против оставките на тези министри. Ние имаме малко по-различно решение за кадровите решения. Смятаме, че хора, за които не може да се отправи упрек в професионално отношение, не трябва да се освобождават с лека ръка. Това коментира вицепремиерът Валери Симеонов в \"Още от деня\" по  Тук имаме малко разминаване с министър-председателя. Отстраняването им ще предизвика известно времево отлагане на решаването на някои проблеми. Не възразявам срещу правото на премиера за това действие. Към морала на тези министри досега не е имало упрек, каза още Симеонов.  При най-вероятна причина - отвличане на вниманието на шофьора, в края на краищата, се оказа, че там дори не е завой. Минали са 17 автобуса оттам през този ден. Трябва да се изчака експертизата. Не може на първия или втория ден да се обвинят министри, безспорно е, че шофьорът е разговарял с пътник. От моя гледна точка - причината е лична човешка грешка, каза още той. Московски беше министър в 3 правителства на ГЕРБ. Имаше ли един упрек към него? Отговорът е :\"Не\". Имаше ли упреци към Регионалното министерство на Нанков? Няма доказателства, че има нарушения към проекта за пътя. Валентин Радев положи усилия като външен човек от системата, постигна добри резултати - за Митьо Очите, например, допълни Валери Симеонов. Вече имаме диалог в голямата коалицията, утре ще имаме разговори и в малката коалиция. Ще приемем новите предложения за министрите. Петя Аврамова слабо я познавам. От работата на зам.-министър Манолев имам добро мнение. С Младен Маринов съм имал по-малко контакти. Малко е млад за тази работа според мен. Не може ние да имаме предложения за тези постове, тъй като това са министри от квотата на ГЕРБ. Днес бяха обсъждани само тези кандидатури. В понеделник сме оставили за обсъждане други проблеми, каза още Симеонов.  Изчакайте другия понеделник. Животът е пълен с приятни изненади. На мен не са ми делегирани права да казвам какво ще се обсъжда на коалиционния съвет в понеделник. Смятам, че съм дисциплиниран член на коалицията. Ние сме коалиция, но не сме рода - всички имаме различни схващания, но ще спазваме програмата, която сме подписали. Нямам желания за министерски пост. Аз съм вицепремиер, защото колегите ми от коалицията настояваха, добави Симеонов.  Ветко Арабаджиев не го познавам, аз нямам никаква връзка с него. Не мисля, че трябва да си изяснявам отношенията с коалиционен партньор, с моите патриотични братя, бих казал, по телевизията. Вярно е, че може без НФСБ и без Валери Симеонов. Изопачаването на изказвания стана като ежедневие. Никой не е казвал авторитарно управление в изявлението на НФСБ. ГЕРБ разбира точка 6-та само по отношение на новите кандидатури, но вече се договорихме по този въпрос. Оттук нататък всички оставки ще се съгласуват с коалиционните партньори, допълни Валери Симеонов. Ако бъде нарушена управленската програма или основни принципи на демокрацията, тогава нищо не може да ни спре. Нямам нужда от пари или от рейтинг, на тези години не съм влязъл затова в политиката. Оптимист съм и гледам позитивно, мисля, че ще решим проблемите и в малката коалиция, завърши вицепремиерът Симеонов. ", "date": "2018.09.10", "title": "Валери Симеонов: Ще приемем новите министри, но сме против оставките на старите"}
{"url": "https://www.24chasa.bg/novini/article/7049499", "text": "Най-големият лагер за мигранти в Гърция ще бъде затворен следващия месец, ако властите не разчистят \"неконтролируемото количество боклук\" от там. Това предупреди днес регионалният управител за Северно Егейско море, предаде агенция Ройтерс. Кристиана Калогиру отговаря за региона, към който спада остров Лесбос. Лагерът Мория, който се намира там, отдавна е описван от ООН и други международни организации като пренаселен и неподходящ за обитаване. Над 8 300 бежанци и мигранти живеят в бивша военна база в комбинация от корабни контейнери и паянтови палатки, докато капацитетът за настаняване е 3 100 души, предава БТА. Регионалният управител на Северно Егейско море посочи днес в предупреждение, че здравни инспектори са обявили лагера в Мория за \"неподходящ и опасен за човешкото здраве и околната среда\". Здравните инспектори са открили \"неконтролируемо количество боклук\", спукани канализационни тръби и препълнени кофи за боклук. В допълнение жилищните помещения не се почистват адекватно, има повишен риск от разпространение на болести заради пренаселеността, а в тоалетните са открити застояла вода и мухи. \"Даваме 30-дневен срок за решаване на всички проблеми\", се казва в предупреждението на регионалния управител, което е адресирано до министъра за миграцията и директора на лагера. \"След изтичането на този срок, ще затворим лагера, дори да е останал само един нерешен проблем\". Остров Лесбос, който се намира недалеч от Турция, бе предпочитаното място за проникване в ЕС за близо един милион сирийци, афганистанци и иракчани през 2015 г. Малък брой лодки с мигранти продължават да пристигат и сега, отбелязва агенция Ройтерс.", "date": "2018.09.10", "title": "Лагерът за мигранти на остров Лесбос може да бъде затворен заради лоша хигиена"}
{"url": "https://www.24chasa.bg/novini/article/7049247", "text": "Битката за провинция Идлиб, последната крепост на бунтовниците в обхваната от война Сирия, може да се превърне в \"най-тежката хуманитарна катастрофа\" на 21 в., предупреди днес зам.-генералният секретар на ООН по хуманитарните въпроси, цитиран от Франс прес и БТА.  \"Трябва да има начини за уреждане на проблема, така че Идлиб да не се превърне през следващите месеци в най-тежката хуманитарна катастрофа на 21 в., с най-много човешки жертви\", заяви Марк Лоукок на пресконференция в Женева, където ще се срещне с представители на хуманитарните агенции на ООН.", "date": "2018.09.10", "title": "ООН: Идлиб може да се превърне в \"най-тежката хуманитарна катастрофа\" на 21 век"}
{"url": "https://www.24chasa.bg/novini/article/7049262", "text": "Районната прокуратура в Добрич наблюдава досъдебното производство за повреждане на надгробни паметници на мюсюлмански гробове. Извършителят е привлечен като обвиняем – съобщиха от Апелативна прокуратура-Варна. По повод декларацията на Главното мюфтийство на мюсюлманското изповедание в Република България за повреждането на 40 надгробни паметника в гробищния парк в Добрич в Деня на Съединението, Окръжна прокуратура – Добрич, заявява, че по случая е било образувано незабавно досъдебно производство под ръководството на Районната прокуратура в града. В хода на разследването е изяснено авторството на деянието. Извършителят е привлечен като обвиняем за престъпление по член 164, ал. 2, във връзка с член 26, ал. 1 от НК. Предстои прокуратурата да внесе искане за настаняване на обвиняемия за изследване в психиатрично заведение по реда на чл. 70, ал.1 от НПК, тъй като са налице данни, че обвиняемият страда от психиатрично заболяване.", "date": "2018.09.10", "title": "Хванаха вандала, съборил паметни плочи на мюсюлманските гробове в Добрич"}
{"url": "https://www.24chasa.bg/novini/article/7049277", "text": "Европейският съюз планира да създаде до 2020 г. гранични въоръжени сили, наброяващи 10 000 души, предаде ТАСС, като се позова на вестник \"Файненшъл таймс\". Вестникът цитира документ на Европейската комисия, в който се говори за създаването на бъдещите сили. Служителите на силовата структура ще задържат незаконните мигранти, ще пресичат пътуването на мигранти от една страна членка на ЕС в друга и ще ускоряват завръщането в родината им на онези мигранти, които са получилите отказ на молбите си за убежище, предава БТА. Създаването на тези сили е \"отговор на демографската динамика и на нестабилността в съседните на Европа региони\", се посочва в документа на Европейската комисия. Освен това правомощията на Европейската служба за гранична и брегова охрана, на която ще бъдат подчинени новите гранични сили, ще бъдат разширени в областта на обмена на информация с трети страни с цел увеличаване на ефективността по въпроса за връщането на мигрантите у дома. Европейската служба за гранична и брегова охрана, която започна работата си през 2016 г., стана първата в историята на ЕС наднационална специална служба, разполагаща със свой собствен оперативен персонал, който може да бъде изпращан на външните граници на блока с цел засилване на тяхната охрана.", "date": "2018.09.10", "title": "ЕС планира да създаде гранични въоръжени сили от 10 000 души до 2020 г."}
{"url": "https://www.24chasa.bg/novini/article/7049257", "text": "Овладяно е състоянието на 14 от ранените от тежката катастрофа край Разград, при която в събота тир обърна бус със самодейци от Силистренско, каза директорът на МБАЛ\"Св.Иван Рилски\" д-р Гечо Жеков. Най-тежко пострадалият самодеец - 80-годишният дядо Енчо, който е с вътремозъчен кръвоизлив, бе транспортиран към варненска болница. Лекарите продължават да се борят за живота му. Трима с най-леки наранявания вече са изписани. \"Трите жени, които са в реанимация, са стабилизирани, няма влошаване на показателите им. При оперираната 59-годишната Снежана Стоянова, която бе с руптура на черен дроб и се наложи да отстраним слезката, няма кървене. Но се проследява, защото има счупване на прешлени\", уточни шефът на болницата. Според него симптомите и проблемите на 10-те пенсионери, настанени в хирургия с натъртвания, охлузвания, луксации, започват да отзвучават и скоро ще бъдат изписани. Извършена е и операция на жена, която лежи в ортопедията със счупено бедро. \"Засега ситуацията е под контрол и не се налага консултации с по-големи лечебни заведения. Макар да сме малък град и тук има специалисти. Дори обмислям, всички участвали в лечението на ранените от катастрофата, да бъдат наградени със символични парични премии и благодарствено писмо. Нека да направим рекапитулация на свършеното\", обяви д-р Жеков. Шофьорът на тира, предизвикал обръщането на буса с пенсионерския хор от с.Срацимир, все още няма повдигнато обвинение. След 24-часовия арест не му е налагана мярка за неотклонение - заради липса на летален изход от поризшествието, обясниха от прокуратурата. \"За да бъде привлечен като обвиняем е нужно да бъдат събрани достатъчно доказателства, а все още не е готова автотехническата експертиза. Най-важното е сега да се следи здравословното състояние на пострадалите\", каза наблюдаващият разследването младши прокурор Галин Тупев от Районната прокуратура в Разград.", "date": "2018.09.10", "title": "Овладяно е състоянието на 14 от ранените при тежката катастрофа край Разград"}
{"url": "https://www.24chasa.bg/novini/article/7049275", "text": "Експерти от ICANN, която управлява интернет адресите, предупреждават за сериозни проблеми в работата на мрежата, които могат да се появят след 11 октомври, съобщава rg.ru. Според експертите част от интернет ресурсите може да се окажат недостъпни, а други сайтове ще бъдат откривани много бавно. Причината е първата в историята на интернет смяна на ключовете на системата DNS, която преобразува буквения адрес на сайта в цифров IP адрес, предава  . Запитването от браузъра постъпва на DNS сървъра, който намира в базата данни на кой IP съответства буквеният адрес и след това насочва браузъра натам. Замяната на буквения адрес с цифров се налага от съображения за сигурност, но преходът може да причини сериозни проблеми, допълва изданието.", "date": "2018.09.10", "title": "Експерти: Интернет може да рухне на 11 октомври"}
{"url": "https://www.24chasa.bg/novini/article/7049281", "text": "Иракският премиер Хайдер Абади пристигна в южния иракски град Басра днес след повече от седмица на белязани от насилие протести срещу липсата на основни комунални услуги и работни места, предаде ДПА, цитирана от БТА. Премиерът е придружаван от министерска делегация за обсъждане на състоянието на комуналните услуги в града и провинцията около него. Протестите, които започнаха по-рано този месец, бяха белязани от насилие, като демонстрантите подпалиха правителствени сгради, партийни офиси и иранското консулство в Басра. Най-малко 15 души загинаха и 120 бяха ранени в сблъсъците между демонстрантите и силите за сигурност, според официални данни. В Басра настъпи затишие вчера и магазините отвориха врати отново, а по улиците се завърна интензивният автомобиленото движение. Протестите избухнаха след обещания от страна на централното правителство през юли да подобри комуналните услуги в опит да потуши антиправителствените прояви в Басра и други райони на Ирак.", "date": "2018.09.10", "title": "Иракският премиер пристигна в Басра след протестите в града"}
{"url": "https://www.24chasa.bg/novini/article/7049310", "text": "Белгийското правителство удвоява местата в закритите центрове за задържане на незаконни мигранти, съобщиха местни медии. Занапред всички заловени мигранти, които не разполагат с необходимите документи за преминаване през Белгия или за престой в страната, ще бъдат въдворявани в център край Брюксел. Там те ще изчакват решението на имиграционните власти. Центърът е в непосредствена близост до летището и дава възможност онези, които трябва да напуснат, по-лесно и бързо да бъдат насочвани към границата, предаде БТА. Една от целите на разширения център е да приема мигрантите, насочили се към Великобритания. В последната година са много случаите, в които точно такива мигранти се промъкваха в товарни автомобили, заплашваха шофьори, а някои от тях загинаха в опит да се прикачат незабелязано към ходовата част на автобуси по международни линии или дори да пресекат пеша магистрали. Неправителствени организации порицаха новите мерки на правителството и коментираха, че така се отклонява вниманието от други, по-значими за обществото теми. Те отбелязаха, че ден престой на мигрант в центъра край Брюксел ще струва 210 евро, докато в центровете в провинцията цената би била 36 евро. Неправителствените организации настояват вместо центрове-затвори, държавата да изгради места, където мигрантите да бъдат подслонявани и образовани.", "date": "2018.09.10", "title": "Белгия удвоява местата в закритите центрове за задържане на незаконни мигранти"}
{"url": "https://www.24chasa.bg/novini/article/7049335", "text": "Пациент се е хвърлил от дванайсетия етаж на хирургичния блок на УМБАЛ \"Св. Георги\" в Пловдив, но е паднал върху козирка няколко метра по-надолу и е оцелял.  Инцидентът е станал днес следобед. От лечебното заведение потвърдиха информацията, но отказаха подробности, тъй като се води досъдебно производство във Второ РУП в Пловдив.", "date": "2018.09.10", "title": "Болен скочи от 12-ия етаж на хирургиите в Пловдив и оцеля"}
{"url": "https://www.24chasa.bg/novini/article/7049349", "text": "Германското правителство заяви днес, че е \"ужасено\" от нацистките лозунги, скандирани вчера на демонстрация в Кьотен, провинция Саксония Анхалт след насилствената смърт на младеж при сбиване с участието на двама афганистанци, предаде Франс прес. \"В края на деня вчера в Кьотен, видеоклип показа демонстранти, скандиращи открито нацонал-социалистически лозунги, които ни тревожат и ни ужасяват\", обяви говорителят на канцлерката Ангела Меркел Щефен Зайберт на редовен брифинг, предава БТА.  Вчера вечерта около 2500 души се събраха в Кьотен след смъртта на 22-годишен германец при сбиване с двама афганистанци, които са арестувани. Според началните резултати от разследването жертвата е страдала от сърдечно заболяване и е починала от сърдечен арест, а не от получените удари. Властите в Саксония Анхалт потвърдиха днес чрез министъра на правосъдието в провинцията Ане-Мари Кединг, че не разполагат с \"никакъв елемент\", показващ, че смъртният случай е бил провокиран от удари. Министър Кединг уточни, че за единия от двамата афганистанци има заповед експулсиране. В често напрегната атмосфера участниците в демонстрацията вчера скандираха: \"Съпротива! Съпротива!\", за да осъдят чужденците, търсещи убежище, отговорни, според тях, за ръст в престъпността. Някои от демонстрантите дори призоваваха вчера: \"Национал-социализъм сега, сега, сега!\", което ще бъде разследвано отделно. За тази вечер в Кьотен е насрочен нов митинг на крайно десни.", "date": "2018.09.10", "title": "Германското правителство е ужасено от нацистките лозунги на демонстрация в Кьотен (Снимки)"}
{"url": "https://www.24chasa.bg/novini/article/7049358", "text": "Френският министър на националното образование Жан-Мишел Бланкер заяви днес, че възнамерява да популяризира изучаването на арабски език в училищата, предаде ТАСС, цитирана от БТА.  \"Арабският е велик литературен език, който би трябвало да се изучава не само от хората, произхождащи от Магреба, или (от мигрантите) от арабските страни\", каза Бланкер по телевизия Бе Еф Ем. Попитан дали това не е опит да бъдат \"привлечени\" ученици от джамиите, където на децата може да се насаждат радикални религиозни идеи, той отговори, че това е сложен и деликатен въпрос. \"Ние възнамеряваме да проверим как се преподава арабски в съответните структури, за които говорите\", заяви министърът. \"Очевидно е, че има развитие в езиковото обучение, а арабският е много важен език, както и други велики езици на цивилизации, имам предвид китайски и руски. Необходимо е да се направят тези езици престижни\", каза той. По думите му децата могат да си избират да изучават всеки език, който искат, включително немски и италиански.", "date": "2018.09.10", "title": "Френски министър: Арабският език ще се популяризира в училищата"}
{"url": "https://www.24chasa.bg/novini/article/7049356", "text": "\"Смятам, че политическата стабилност и икономическият растеж, които имаме днес, дават възможност да се очертае една стабилност за страната. ПГ на ГЕРБ е стабилна и единна\". Това каза пред   зам.-председателят на ГЕРБ Цветан Цветанов. Той уточни, че не заговорничи срещу премиера Борисов и няма други такива заговорници. \"Местната власт е пряко свързана с дейността на Регионалното министерство и точно затова всеки един се притеснява какво се случва след това, но съм убеден, че след днес с предложенията за министерските кресла, смятам, че темата вече е затворена\", обясни той относно оставката на Николай Нанков. \"Въздържам се да бъда прям и емоционален в изказванията спрямо коалиционните ни партньори. Аз уважавам много както Волен Сидеров, така и Красимир Каракачанов, така и Валери Симеонов и мога да кажа, че не бих искал през медиите да коментираме каквито и да били неща, свързани с отношенията ни\", каза Цветанов. \"В четвъртък ще гласуваме оставките и новия избор на министри. До момента нито един от министрите няма доказана вина. Когато има коалиционен съвет, е много важно да се чуят всички позиции. Това е много силен политически акт, който трябва да бъде приет, и така всички се обединихме\", коментира още той. Зам.-председателят на ГЕРБ отрече Бойко Борисов да е настоявал за приема на трите оставки. \"Премиерът изхожда от професионалните качества и натрупания опит. В ГЕРБ има достатъчно хора, които могат да заемат министерските постове. Смятам, че познавайки системата, Младен Маринов ще се справи. Той ще бъде подкрепен чисто парламентарно. Ако погледнем Петя Аврамова, тя познава много добре сектора за местната власт - инженер по образование, до настоящия момент работеха много добре с министър Нанков. Александър Манолев беше избран за народен представител от благоевградския регион и така те за първи път ще имат министерски пост\", коментира Цветанов новите предложения за трите министерски поста. \"Днес имахме ангажимент да решим този въпрос. Следващият понеделник отново насрочихме коалиционен съвет\". \"Президентът Радев е доста изнервен. Той не е проблем за ГЕРБ. Радев е проблем и ще става още по-голям за БСП. Днес страната ни има изключително висока оценка за успешното председателство и лидерство на г-н Борисов. От тази гледна точка Радев чувства дискомфорт от това, че е вече изолиран от международната сцена. Той всъщност сам се изолира със стъпките, които предприе, след като го избраха за президент\", заключи зам.-председателят на ГЕРБ Цветан Цветанов.", "date": "2018.09.10", "title": "Цветанов: Не заговорнича срещу премиера, няма и други такива заговорници"}
{"url": "https://www.24chasa.bg/novini/article/7049371", "text": "„Опитът ви с борбата с африканската чума по свинете ще бъде много полезен за нас“. Това заяви министърът на земеделието, храните и горите Румен Порожанов на среща в Букурещ с румънските си колеги на земеделието и селските райони Петре Дея и на водите и горите - Йоан Денеш, съобщават от пресцентъра на МЗХГ. „България, както и Румъния предприе много сериозни превантивни действия - на всички ГКПП пунктове възобновихме дезинфекцията, изземваме и унищожаваме всички продукти със свинско на границата, изградихме ограда срещу навлизане на диви прасета, но за съжаление преди 10 дни се появи първия случай и у нас“, обясни Порожанов. „Трябва да обединим усилията си, проблемът вече е международен и са нужни общи мерки“, заяви от своя страна министър Петре Дея. В Румъния вече са унищожени 194 000 свине заради африканската чума, като се очаква бройката им да достигне 300 000. Там предстои да се открие научен център за борба с болестта, като в работата му бяха поканени да участват и български специалисти. В срещата в Букурещ участваха и изпълнителният директор на Българската агенция по безопасност на храните д-р Дамян Илиев, както и директорът на изпълнителната агенция по горите Григор Гогов.", "date": "2018.09.10", "title": "Румъния: Да обединим усилия с България срещу африканската чума"}
{"url": "https://www.24chasa.bg/novini/article/7049376", "text": "Националистическата партия \"Шведски демократи\" (ШД), която спечели рекордните в историята си 17,6 процента на парламентарните избори в неделя, е отправила официална покана към Умерената коалиционна партия (УКП) и Християндемократическата партия (ХДП) за започването на преговори за съставяне на коалиционно правителство. Това съобщи днес шведският всекидневник \"Дагенс нихетер\", цитиран от ТАСС и БТА. В изявления за националната телевизия Ес Ве Те представители на УКП и ХДП потвърдиха, че нямат намерение да преговарят с ШД. По думите на лидера на националистката формация Ими Окесон неговата партия ще подкрепи само правителство, което се вслушва в исканията на ШД. По предварителни данни управляващата левоцентристка коалиция, оглавявана от социалдемократите, ще разполага със 144 депутати в 349-местния парламент, а десноцентристите, сред които са УКП и ХДП, - със 143. ШД ще има вероятно 62 депутатски мандата, съобщи ТАСС. Руската агенция добавя, че ШД се обявява за ограничаване на приема на мигранти, че е против глобализацията и ислямизацията, както и, че е за напускане на ЕС и за намаляване на данъците и социално равенство.", "date": "2018.09.10", "title": "Националистите от \"Шведски демократи\" поканили на преговори две партии"}
{"url": "https://www.24chasa.bg/novini/article/7049372", "text": "Със заповед на министъра на енергетиката Теменужка Петкова е сформирана работна група, която да анализира финансово-икономическото състояние на ТЕЦ \"Марица Изток 2\" ЕАД, съобщава пресцентърът на министерството. Експерти от Министерството на енергетиката /МЕ/, енергийните дружества и Агенцията за устойчиво енергийно развитие следва да разработят до края на септември конкретни предложения за стабилизиране на дружеството, се посочва в съобщението. Отбелязва се, че след влизането в сила на европейската схема за търговия с парникови газове, за периода 2013 - 2017 г. ТЕЦ 2 е извършил разходи за въглеродни емисии на стойност над 570 млн. лв. Значителното увеличение на разходите за купуване на емисии през последните месеци е сериозно предизвикателство пред ТЕЦ \"Марица Изток 2\" ЕАД и \"Български енергиен холдинг\" ЕАД, посочват от МЕ. ТЕЦ \"Марица Изток 2\" е основна базова мощност, от стратегическо значение за електроенергийната система както на България, така и на региона, се припомня в съобщението.", "date": "2018.09.10", "title": "Работна група ще следи състоянието на ТЕЦ \"Марица Изток 2\""}
{"url": "https://www.24chasa.bg/novini/article/7049379", "text": "Косовски политици коментираха днес, че по време на посещението си в Косово този уикенд сръбският президент Александър Вучич е споменавал Слободан Милошевич, и изтълкуваха това като подновяване на политиката на \"Велика Сърбия\", а косовски медии пишат, че Вучич е \"унизил Прищина\", предаде Танюг, цитирана от БТА. Председателят на косовския парламент Кадри Весели, който се смята за \"управляващ в сянка\", написа във Фейсбук: \"Добре е, че посещението на Вучич бе осъществено, защото още веднъж показа, че сръбските лидери продължават наследството на Слободан Милошевич\". Вицепремиерът Енвер Ходжай от своя страна посочи, че Вучич \"играе опасни игри\", като е дошъл в Косово с идеите на Милошевич. Ходжай каза, че Сърбия с Вучич начело се връща в своето \"мрачно минало\" и Европейският съюз трябва незабавно да осъди тази политика. Според него посещението на Вучич поставя под съмнение ролята на ЕС в диалога между Белград и Прищина, щом съюзът като посредник се осланя на такъв \"подривен фактор\". В подобен дух са и заглавията в почти всички вестници и портали в Косово, с изключение на в. \"Бота сот\", който, припомняйки политическия бекграунд на Вучич, посочва, че единственият начин да се спре унижаването на албанците е организирането на протести, с които да се свалят \"лъжегероите сред прищинските власти\". В. \"Зъри\" пише на първа страница, че при двудневното си посещение в Косово Вучич е продължил да използва \"националистическа реторика\" с изявлението, че Сърбия ще защитава сърбите в Косово и че сърбите са \"умирали за Книн, Сараево и Прищина\". В. \"Коха диторе\" предупреждава, че за два дни Вучич е подкопал държавата Косово, славословил е бившия си \"шеф\" Слободан Милошевич, наричайки го \"велик държавник с добри намерения\", и е заявил, че Сърбия никога няма да признае косовската независимост. В. \"Епока е ре\" припомня барикадите, издигнати от косовски албанци, които не разрешиха на Вучич да посети село Банье.", "date": "2018.09.10", "title": "Косовски медии: Вучич унизи Прищина"}
{"url": "https://www.24chasa.bg/novini/article/7049391", "text": "Не, не ме изненада, защото това е решение на изпълнителната власт и на министър-председателя, каза пред журналисти вицепрезидентът Илияна Йотова, попитана как ще коментира имената на номинираните от премиера за нови министри и дали е била изненадана. Единственият ми коментар - да бъде за добро, каза вицепрезидентът, цитирана от БТА. На въпрос дали очаква Младен Маринов да се справи с евентуален по-голям мигрантски натиск, което е в неговия ресор, вицепрезидентът Йотова коментира, че това няма как да зависи от един човек. За да се справим с тази огромна мигрантска криза, която показва и изследването, което след малко ще чуем, не е възможно да разчитаме на усилията на един човек, било то и на министъра на вътрешните работи. Това е дело на цялата българска държава, коментира Йотова. По думите й, ако има консенсус и възможности за такъв в страната, то трябва да е непременно заради мигрантската криза. Йотова коментира, че политиките на ниво ЕС за справяне с тази криза не са били успешни. Тя се надява в следващия мандат на европейските институции да има по-адекватни политики, част от които трябва да е и България. Но България като външна граница на ЕС трябва да има една по-последователна и още по-сериозна политика в това отношение, смята вицепрезидентът. Не можем да чакаме други държави, макар и по-големи от нас, да налагат тези политики. Трябва да имаме своето мнение и категорично да го отстояваме в свой интерес, коментира Йотова. Тя уточни, че когато казва огромна мигрантска криза, не визира само България. Ако някой си мисли с днешна дата, че сме преодолели тази криза, че сме намерили верните решения, че не могат да се очакват нови вълни от миграция в следващите години, трябва да е наивник, коментира Йотова.", "date": "2018.09.10", "title": "Илияна Йотова: Дано смяната на министрите да е за добро"}
{"url": "https://www.24chasa.bg/novini/article/7049088", "text": "По искане на Окръжна прокуратура – Велико Търново, съдът допусна предаване на български гражданин, обявен за международно издирване от германските съдебни власти, информира Апелативната прокуратура. Н. Р. е обявен за международно издирване въз основа на Европейска заповед за арест, издадена на 11.07.2018 г. от прокуратурата в гр. Кайзерслаутерн. Срещу него има заповед за задържане под стража по дело на съд в гр. Кайзерслаутерн, като лицето се изисква за провеждане на наказателно преследване спрямо него за извършено престъпление – укриване на осигуровки и данъци. Н.Р. е установен в България и по искане на прокуратура му е взета мярка за неотклонение „задържане под стража”. След извършена проверка прокуратурата е установила, че ЕЗА отговаря на изискванията и е придружена с превод на български език. Съдът уважи искането на Окръжна прокуратура – Велико Търново и допусна изпълнение на Европейска заповед за арест и предаване на българския гражданин на искащата държава.", "date": "2018.09.10", "title": "Есктрадират в Германия българин,\nиздирван за укрити данъци и осигуровки"}
{"url": "https://www.24chasa.bg/novini/article/7049134", "text": "Нов кръг тристранни консултации Румъния - Полша - Турция на равнище министри на външните работи ще се състои в Букурещ утре, 11 септември, съобщава агенция Аджерпрес. Срещата ще даде възможност за размяна на мнения по въпроси на сигурността на регионално и международно равнище и за приоритетите на НАТО в този контекст, изхождайки от последната среща на високо равнище на Алианса, се посочва в прессъобщение на румънското МВнР, предава БТА. Това ще бъде петата поред среща в този формат, посочва Аджерпрес. Последният кръг на тристранните консултации Румъния - Полша - Турция се състоя през август 2017 г. във Варшава, припомня агенцията.", "date": "2018.09.10", "title": "Консултации Румъния - Полша - Турция\nв Букурещ утре"}
{"url": "https://www.24chasa.bg/novini/article/7049135", "text": "По последни данни досегашният кмет на Москва Сергей Собянин печели кметските избори със 70,14 процента от гласовете, предаде ТАСС, като се позова на председателя на Московската градска избирателна комисия Валентин Горбунов. Горбунов уточни, че данните се базират на обработени 99,87 процента от протоколите, предава БТА.  Резултатите сочат, че на второ място в надпреварата за кмет на руската столица е кандидатът от Комунистическата партия на Руската федерация Вадим Кумин с подкрепата на 11,39 процента от избирателите, а на трета позиция е Иля Свиридов от \"Справедлива Русия\" със 7,02 процента, посочва ТАСС.", "date": "2018.09.10", "title": "Преизбраха с над 70% досегашния кмет на Москва Сергей Собянин"}
{"url": "https://www.24chasa.bg/novini/article/7049136", "text": "По предварителни данни през юли 2018 г. индексът на продукцията в сектор \"Строителство\", изчислен въз основа на сезонно изгладени данни, е с 1.5 на сто над равнището от предходния месец, съобщава НСИ. През юли 2018 г. в сравнение със същия месец на 2017 г. календарно изгладеният индекс на строителната продукция се увеличава с 0.9 на сто. По предварителни данни през юли 2018 г. индексът на промишленото производство, изчислен от сезонно изгладените данни, намалява с 1.2 на сто в сравнение с юни 2018 година. През юли 2018 г. при календарно изгладения индекс на промишленото производство е регистрирано увеличение от 1.0 на сто спрямо съответния месец на 2017 година.", "date": "2018.09.10", "title": "НСИ отчете ръст от почти 1% в строителството за една година"}
{"url": "https://www.24chasa.bg/novini/article/7049127", "text": "Френската полиция задържа мъж, който навлезе на пистата на летището в югоизточния град Лион, съобщи префектурата, цитирана от Франс прес. Няма пострадали при инцидента. По-рано беше съобщено, че същият автомобил се е движел с висока скорост в насрещната лента по магистрали, близо до летището, според източник, близък до разследването, припомня БТА. По информация на прокуратурата водачът е оставил автомобила си и е опитал да избяга, но е бил обкръжен от полицаи и заловен. По данни на приложението за следене на полети \"Флайтрадар24\" се е наложило да бъдат отклонени няколко полета заради инцидента.", "date": "2018.09.10", "title": "Шофьор нахлу с колата си на пистата на летището в Лион след дрифтове (Видео)"}
{"url": "https://www.24chasa.bg/novini/article/7049145", "text": "Опитите на правителствата да върнат чужденците не решават миграционната криза, а само предизвикват враждебност, заяви пред Съвета по правата на човека на ООН новият върховен комисар на световната организация по правата на човека Мишел Бачелет, цитирана от ДПА и БТА. \"В интерес на всяка държава е да приеме политика за миграцията, основаваща се на реалността, а не на паниката\", заяви бившата президентка на Чили в първата си голяма реч след заемането на поста. Като върховен комисар на ООН за правата на човека тя отправи критики към издигането на стени по границите, разделянето на мигрантски семейства и предизвикването на гняв срещу мигрантите. \"Подобни политики не предлагат дългосрочни решения на никого - само повече враждебност, мизерия, страдание и хаос\", заяви Бачелет. Тя не посочи конкретни примери, но в по-дълга версия на речта си, която е предала на Съвета, Бачелет назовава няколко страни, сред които САЩ, Унгария и Италия, отбелязва ДПА. Бачелет пое поста върховен комисар в началото на месеца, заменяйки йорданския дипломат Зейд Раад Ал Хусейн, известен със силно конфронтационния си подход към тези страни. В днешната реч тя възприе по-малко остър тон, заявявайки, че ще се бори за човешките права, но ще бъде готова да се вслушва и в правителствата. Страните трябва да приемат човешките права като инструмент за икономическо развитие и за борба с насилствения екстремизъм, подчерта бившата президентка. \"Чрез даването на достъп до всички човешки права обществото става по-силно и по-способно да издържа на непредвидими сътресения\", подчерта Бачелет. Тя призова Китай да позволи достъпа на наблюдатели в страната след обвиненията, че Пекин е създал огромни лагери за превъзпитание в Синцзян-Уйгурския автономен район, в които са задържани членове на уйгурското малцинство, съобщава Ройтерс. Бачелет добави, че изпраща екипи в Австрия и Италия, за да следят за защитата на мигрантите. Тя изрази притеснение и от факта, че 500 деца мигранти в САЩ все още не са върнати на родителите, с които са били разделени. Освен това новият върховен комисар по правата на човека призова водената от Саудитска Арабия коалиция в Йемен да покаже повече прозрачност относно правилата й за водене на бойни действия, както и да подведе под отговорност извършителите на въздушни удари срещу мирни граждани. Тя призова ЕС да гарантира правото на убежище и защитата на правата на мигрантите и обвини италианското правителство в \"политическо позьорство\" заради отказа му да допуска в свои пристанища спасителни кораби на неправителствени организации, предаде Асошиейтед прес. Изглежда, че нападенията и преследванията срещу мюсюлманското малцинство рохинги в мианмарския щат Ракхайн продължават, се казва в предварително подготвения вариант на речта на Бачелет, цитиран от АП. Тя се присъедини към призивите за създаване на независим механизъм за събиране и анализ на информацията за нарушения на човешките права в Мианма, която да бъде използвана пред международни съдилища. Новата върховна комисарка призова Съвета по правата на човека да приеме резолюция, с която да прехвърли въпроса на Общото събрание на ООН, което има право да създаде подобен механизъм. Освен това Бачелет изрази притеснения и от военната операция в контролираната от сирийските бунтовници провинция Идлиб. Страданията на сирийския народ са ужасни и неспирни, подчерта тя и призова да бъде въздадено правосъдие за нарушенията на човешките права по време на сирийската гражданска война, продължаваща вече седем години и половина, отбелязва АП.", "date": "2018.09.10", "title": "ООН: Строгата политика срещу мигрантите \nводи до хаос и страдания"}
{"url": "https://www.24chasa.bg/novini/article/7049150", "text": "По предварителни сезонно изгладени данни през юли 2018 г. оборотът в раздел \"Търговия на дребно, без търговията с автомобили и мотоциклети\" по съпоставими цени нараства с 0.2 на сто спрямо предходния месец, съобщава НСИ. През юли 2018 г. оборотът в търговията на дребно, изчислен въз основа на календарно изгладени данни, бележи ръст от 4.9 на сто в сравнение със същия месец на предходната година.", "date": "2018.09.10", "title": "За една година оборотът в търговията на дребно се увеличава с 4,9%"}
{"url": "https://www.24chasa.bg/novini/article/7049143", "text": "Предложените нови министри ще продължат досегашната вредна политика на правителството. Това е отчаян ход, с който управляващите се опитват да си купят време. Дори и да го получат, то ще бъде агония, до следващия конфликт в управляващата коалиция. Това съобщение разпространиха от пресцентъра на БСП. \"БСП за Българияще гласува против тези кандидатури и остава на позиция за оставка на целия кабинет\", пише още в съобщението.", "date": "2018.09.10", "title": "БСП ще гласува против новите министри"}
{"url": "https://www.24chasa.bg/novini/article/7049159", "text": "Лидерката на Германската социалдемократическа партия Андреа Налес заяви днес, че партията й няма да одобри каквото и да е участие на Германия във войната в Сирия, предаде Ройтерс. Изказването на Налес последва появила се във вестник \"Билд\" информация, че министерството на отбраната обмисля варианти за присъединяване към американските, британските и френските сили в бъдещи военни операции в случай, че сирийското правителство прибегне до употребата на химически оръжия, предава БТА. Вестник \"Билд\" съобщи в понеделник, че високопоставен служител на германското министерство на отбраната се е срещнал с новопристигналия американски военен аташе миналия месец, за да обсъди възможно германско участие в коалиция срещу сирийски президент Башар ал Асад. Според \"Билд\" германските и американските служители са обсъдили възможността германски изтребители да помагат с оценяването на военните щети или да участват директно в бойните действия, като хвърлят бомби. \"Германската социалдемократическа партия няма да се съгласи нито в парламента, нито в правителството Германия да участва във войната в Сирия. Ние приветстваме усилията на външния министър за предотвратяване на хуманитарна криза чрез преговори с Турция и Русия\", заяви Налес. Руски и сирийски изтребители и хеликоптери продължиха вчера с масираните въздушни удари в Идлиб и Хама, след като Дамаск стартира атаката си срещу последния голям бастион на бунтовническите сили, отбелязва Ройтерс.", "date": "2018.09.10", "title": "Социалдемократите в Германия - против участие на страната в сирийския конфликт"}
{"url": "https://www.24chasa.bg/novini/article/7049163", "text": "Министърът на отбраната Красимир Каракачанов ще присъства на приятелската футболна среща между отборите на Националната гвардейска част (НГЧ) и Кралските военновъздушни сили (ВВС) на Обединеното кралство „Икарус“. Мачът ще се играе на 11 септември, вторник, от 17.00 ч на Националния стадион „Васил Левски“, съобщиха от пресцентъра на Министерството на отбраната. Футболният отбор на Кралските военновъздушни сили на Обединеното кралство „Икарус“ за втора година избра София за своята подготовка, в рамките на която ще се играе приятелската среща с футболния отбор на НГЧ. На нея ще присъства и посланикът на Обединеното кралство Н.Пр. Ема Хопкинс.", "date": "2018.09.10", "title": "Футболният отбор на Гвардейците играе срещу Кралските военновъздушни сили"}
{"url": "https://www.24chasa.bg/novini/article/7049169", "text": "Сръбският вътрешен министър Небойша Стефанович заяви днес, че ако косовският президент Хашим Тачи дойде на посещение в Южна Сърбия, министерството ще постъпи, както нареди съдът, предаде Танюг. На въпрос на журналисти дали при евентуално посещение на Тачи Сърбия ще постъпи по правилата на дипломацията или той ще бъде арестуван по обвинения за военни престъпления, Стефанович каза, че Сърбия е страна, където се спазва върховенството на закона, предава БТА. \"Ние имаме нареждания на нашите съдилища, които трябва да се спазват, и министерството на вътрешните работи ще постъпи според нареждането на съда. Тук няма какво да се добави\", каза Стефанович. Според медии в Южна Сърбия Тачи би трябвало в сряда да посети южните сръбски градове Буяновац и Прешево, населени главно с етнически албанци, и то в качеството си на президент на Косово, а не като частно лице. Местната агенция \"Прешева йон\" съобщи, че Тачи би трябвало да дойде на това посещение заедно еврокомисаря по разширяването Йоханес Хан. Официален Брюксел обаче вчера опроверга това, като уточни, че в сряда Хан ще бъде в Страсбург.", "date": "2018.09.10", "title": "Сърбия: Ако Хашим Тачи дойде на посещение, ще постъпим, както нареди съдът"}
{"url": "https://www.24chasa.bg/novini/article/7049160", "text": "Въоръжени мъже нападнаха днес централата на Националната петролна компания (NOC) в либийската столица Триполи , където се чуха експлозия и изстрели, според източник на либийските служби за сигурност и свидетели, предаде Франс прес. По данни на телевизионния канал \"Ар Раид\" при нападението са загинали поне шестима души, съобщи ТАСС. По уточнени данни офисът на NOC е бил атакуван от група нападатели, сред които е имало и самоубийци. Трима са взривили поясите си с експлозиви, а останалите са проникнали в сградата и взели заложници. Сградата, разположена близо до центъра на Триполи, се запали и беше обкръжена от силите за сигурност, каза техен представител, предаде БТА.  Телевизионният канал \"218\" съобщи, че ръководителят на NOC Мустафа Санала е бил евакуиран. Либийската телевизия \"Алаан\" предаде онлайн, че шестима нападатели от \"Ислямска държава\" са открили огън и са детонирали експлозиви докато щурмували сградата. Горните етажи са били обхванати от пламъци, а пожарникарите е трябвало да използват кранове, за да спасят хората в сградата, които бягали към последния етаж, според сайта на Либийския център за наблюдение. \"Службите за сигурност издирват въоръжени мъже в сградата. Но наш приоритет е да евакуираме цивилните, останали вътре\", каза за АФП Ахмед бин Салем, говорител на звеното Ал Редаа - въоръжена група, която служи в полицията в Триполи. \"Положението е под контрол\", увери той и добави, че самоличността на нападателите още не е установена. Служител на NOC разказа, че въоръжени мъже с качулки са нападнали централата след престрелка с охраната. Атаката беше извършена няколко дни след като с посредничеството на ООН беше договорено примирие, сложило край на продължили повече от седмица кървави сблъсъци между съперничещи си милиции в южните квартали на Триполи. В северноафриканската държава има две съперничещи си правителства: едно в Триполи и друго в източния град Тобрук.", "date": "2018.09.10", "title": "Нападнаха централата на Националната петролна компания в Триполи, има жертви (Снимки)"}
{"url": "https://www.24chasa.bg/novini/article/7049175", "text": "След изборите в неделя, които потвърдиха, че крайната десница ще бъде траен фактор, в Швеция започва период на несигурност и решаване на уравнение с три неизвестни: кой спечели? Кой ще управлява? С кого? Обикновено премиер става лидерът на партията, получила най-много гласове или този, за когото се сметне, че има най-добри шансове за съставяне на правителство. Но все по-раздробеният политически пейзаж в Швеция усложнява всички сметки. Никой от двата големи водещи блока на политическата шахматна дъска не е получил мнозинство. Те са изправени пред настъпващата крайна десница, макар че тя постигна по-малко, отколкото се надяваше. Ако традиционните партии искат да успокоят общественото мнение, \"ще им се наложи да проявят много въображение\", прогнозира вчера в. \"Свенска дагбладет\". \"Червено-зеленият\" блок, управлявал до момента, разполага с най-малкото възможно мнозинство спрямо дясната опозиция: едно единствено депутатско място. А все още предстои да се преброят гласовете на шведите в чужбина, които често подкрепят десницата. Това ще се случи в сряда. Социалдемократите загубиха 2,8 на сто спрямо 2014 г. и постигнаха най-слабия си резултат от повече от век. Въпреки това снощи премиерът Стефан Льовен изрази задоволство, че \"Ние сме първата партия в Швеция\". След това той призна публично, че ситуацията е патова и подаде ръка на опозицията. \"Тези избори трябва да бележат края на блоковата политика. Никой не получи мнозинство. Следователно е естествено да се започне сътрудничество между блоковете\", подчерта той. В същия момент опозиционните лидери в един глас заявиха, че отхвърлят протегната ръка. \"Това правителство изкара мандата си. Трябва да подаде оставка\", заяви Улф Кристершон пред своите поддръжници. Левицата се надява да изкара още един четиригодишен мандат, но с кого? Стефан Льовен може да се опита да повтори маневрата си от 2014 г.: да сформира правителство на малцинството с еколозите и подкрепата на Лявата партия (бившите комунисти), защото противниковият лагер има още по-голямо малцинство. Тогава той ще бъде под постоянна заплаха, че опозицията, постоянно търсеща възможност да му попречи да приема закони и да го свали при първия удобен случай, може да го постигне с гласовете на крайната десница. Той може също да опита да покани либерали и центристи на масата на преговори, но пак остава с малцинство. Всичко ще зависи от финалното съотношение на силите. \"Макар че блокът на левите и зелените е най-голям, центърът и либералите играят ключова роля, а не Ими Окесон (лидерът на Шведските демократи - бел. ред.)\", заяви Мишел Илием, преподавател по политически науки в университета на Гоьотеборг, по общественото Шведско радио. Чиста политическа фантастика на този етап: либералите и центристите са членове на десноцентристкия Алианс. И тяхната цел е да се опитат да сформират коалиционно правителство, както в периода от 2006 до 2014 г., този път под ръководството на консерватора Улф Кристершон. Задачата не изглежда проста: със сигурност ще имат нужда от гласовете на крайната десница и няма да ги получат безвъзмездно. \"Имаме 62 депутатски места, това означава, че няма да можем да постигнем всичко, което искахме, но очаквам влияние, съответстващо на получената подкрепа\", заяви Окесон пред Шведското радио. Кристершон по-скоро би предпочел компромис със социалдемократите, както се случи през последните четири години при подписването на 26 споразумения, отнасящи се до имиграцията, енергетиката и климатичните промени. В случай, че поражението на десницата и центъра се потвърди, тази приемственост изглежда като най-малко лошото решение за него, смята Девид Алин, ръководител на отдела за проучване на общественото мнение в института Ипсос. Но \"ситуацията е изключително несигурна. Само 30 000 гласа разделят двата блока, а в сряда ще бъдат преброени 200-те хиляди гласа на шведите в чужбина\", напомня той. \"Най-вероятно Алиансът ще запази коалицията си и ще се опита да получи подкрепа от другата страна на блоковата линия\". Опирайки се на високия си резултат (17,6 на сто, повишение от близо пет пункта), председателят на Шведските демократи Ими Окесон заяви, че е готов \"на компромиси\". \"Този, който разбере, че с мен може да се говори, ще има най-добри възможности да състави правителство\", заяви той пред Шведското радио.", "date": "2018.09.10", "title": "Швеция се опитва да състави кабинет под натиска на националистите"}
{"url": "https://www.24chasa.bg/novini/article/7049178", "text": "Традиционно липсват учители по математика, физически науки, информационни технологии, езици, липсват и ресурсни учители, каза в Кюстендил днес министърът на образованието и науката Красимир Вълчев. Според него ситуацията в страната е различна за различните населени места. \"Днес все още като че ли имаме резерви на пазара на труда, но след няколко години, до десет години, ще се задълбочи проблемът с недостига на учители. Направихме една информационна система, която най-общо да \"картографира\" търсенето и предлагането на педагогически специалисти. Ние знаем къде колко учители и по кои дисциплини ще се пенсионират или ще навлязат в пенсионна възраст, от друга страна, всички завършващи с педагогическа правоспособност, всички, които са на пазара на труда и са в образователните институции, ще могат да се регистрират в тази информационна система. Факт е, че на места имаме дори излишък на учители, най-вече в градовете, където има педагогическо образование, на други места имаме недостиг. Тази система ще даде информация на онези, които кандидатстват, къде има и къде няма търсене на учители\", каза министърът. Министър Вълчев допълни, че незаетите места за учители се попълват всеки ден и това ще продължи до 17 септември. Най-проблемните ще бъдат попълнени и след тази дата, каза той.", "date": "2018.09.10", "title": "Вълчев: Проблемът с недостига на учители ще се задълбочи до 10 години"}
{"url": "https://www.24chasa.bg/novini/article/7049045", "text": "Фонд на фондовете ще финансира компании с 26,4 млн. лв., съощбиха от ведомството. Стартира 2-а тръжна процедура за избор на финансови посредници за изпълнение на финансов инструмент „Микрокредитиране със споделен риск“, която е с бюджет 26,4 млн. лв. Финансирането е по Оперативна програма \"Развитие на човешките ресурси\", съобщиха от ведомството. Финансирането ще бъде разделено на девет обособени позиции с ресурс от 1 млн. лв. до 6 млн. лв., като средствата ще се предоставят под формата на микрокредити. Финансовият инструмент има за цел да подобри достъпа до финансиране за създаване и развитие на стартиращи предприятия. Част от програмата включва финансирането на предприятия, собственост на лица от определени уязвими групи. Сред тях са хора, които са безработни над 6 месеца, както младежи до 29 години, хора с увреждания и на социални предприятия. Максималното финансиране от Фонда на фондовете е до 90% от сумата на всеки индивидуален кредит. Финансовите посредници следва да осигурят останалите 10 %. Финансовият инструмент ще привлече и допълнителен частен капитал, насочен към постигане на публичните политики на пазара на труда. Новата процедура е с обновени параметри по отношение изискванията към финансовите посредници относно минимален процент на съфинансиране, условията за кандидатстване и обезпечения от страна на крайните получатели и други. Така ще се създадат условия за увеличаване на заетостта на хората с увреждания и е предпоставка за създаване на допълнителна социална отговорност на предприятията. Средствата от Фонда на фондовете са с нулева лихва, а съфинансирането от посредника е на пазарни лихвени нива, като крайните получатели ще заплащат средно претеглена лихва, която е значително по-благоприятна от пазарната. С кредитите компаниите ще могат да придобиват материални и нематериални активи. Размерът на микрокредитите е от 5000 до 48 895 лв., а срокът на погасяване е до 10 години. Компаниите могат да се възползват и до 2 години гратисен период за главницата по кредита.", "date": "2018.09.10", "title": "Фонд на фондовете финансира компании с  26,4 млн. лв."}
{"url": "https://www.24chasa.bg/novini/article/7048903", "text": "Оглед на изградената по българо-румънската граница ограда с бодлива тел срещу диви прасета, в района на Силистра направи днес министърът на земеделието и храните Румен Порожанов. Собственици на големи ферми поиска поискаха държавата да защити промишленото свиневъдство у нас, решавайки проблемът с частните стопанства тип „заден двор“. Да се обособи периметър от 20-30 километра около големите ферми поискаха свиневъди от министър Порожанов. Те създавали най-голяма опасност при евентуална атака на вируса на африканската чума по свинете. Според Румен Караманов, свиневъд от Добрич държавата е в пълните си права нерегистрираните животни да бъдат унищожени без обезщетение, а останалите стопани да бъдат задължени да заколят прасетата си и да ги обезщети по някакъв начин. Негови колеги са на мнение, че както те спазват изискванията по закон, така трябва и животновъдите, които гледат свине за собствена консумация да ги изпълняват. От общо 133 км ограда в областите Силистра и Добрич до момента е имало само един случай на опит за преминаване на диви животни през нея, но той е бил осуетен. Практиката да се провеждат гонки на диви прасета в северната ни съседка е и една от темите, която министър Порожанов обсъди днес с румънските си колеги в Букурещ. Тези гонки създават предпоставки за напрежение сред самите животни и възможности те да бягат в най-различни посоки включително и в посока България. Ако не срещнат разбиране, от румънците ще се поиска да предоставят график в кои дни ще се провеждат такива мероприятия, за да може от наша страна да се поставят наблюдателни постове. Подобряват се и мерките дезинфекция по граничните пунктове с Румъния. Механичната пръскачка на ГКПП Кайнарджа от преди месец вече е заменена с дезинфекционна лира. Продължава и изземването на продукти от сурово преработени колбаси от свинско месо, които се слагат във фризери, а след това се унищожават по места.", "date": "2018.09.10", "title": "Министър Порожанов иска от Румъния да спре гонките на диви прасета (Обновена)"}
{"url": "https://www.24chasa.bg/novini/article/7048972", "text": "С до 7 лв. ще поскъпне издръжката на живот на човек от домакинство заради новите цени на топло и електроенергията. Това сочат данни на Института за социални и синдикални изследвания към КНСБ, съобщиха от синдиката днес, предаде БТА.  След като през юни 2018 г. издръжката на живота достигна до 590 лв., очакванията са в края на годината да достигне размер средно на лице от 4-ри членно домакинство от около 595 - 597 лв., посочват от КНСБ. Най-силно засегнати според синдиката ще бъдат живеещите в София, където 61.2 процента от жилищата са с парно отопление от централен източник. При средна сметка от 150 лв. за парно, през идващите зимни месеци столичани ще плащат с около 11 лв. повече, което означава, че общо разходът за целия отоплителен сезон ще нарасне с около 55-60 лв., изчисляват от КНСБ. Очакванията са да нарасне енергийната бедност. Като се има предвид, че около 1,2 млн. пенсионери у нас получават пенсия под линията на бедност /321 лв./ и около 75 процента от домакинствата в страната живеят с общ доход на едно лице под необходимите средства за издръжка на живота /590 лв/, това означава, че всяко дори и незначително поскъпване на живота ще свие потреблението, а хората в бедност и социално изключване ще продължават да нарастват, посочват от синдиката. По данни на Евростат 36.5 процента от българските граждани през 2017 г. не са имали възможност да поддържат домовете си достатъчно топли, при средно за ЕС от 8.2 процента.", "date": "2018.09.10", "title": "КНСБ: С до 7 лв. ще поскъпне издръжката на човек заради новите цени на тока и парното"}
{"url": "https://www.24chasa.bg/novini/article/7048974", "text": "Вчера, в хода на специализирана операция в град Червен бряг, на булевард \"Христо Ботев\" бил спрян лек автомобил \"Ауди 80\", управляван от 44-годишна от град Луковит. Това съобщиха от пресцентъра на МВР.  По време на проверката спътникът й - 41-годишен, започнал да обижда и псува униформените, посегнал и ударил единия от проверяващите. Мъжът е задържан в полицейския арест, уведомен е дежурен прокурор от Районна прокуратура - Червен бряг. По случая е образувано бързо производство за престъпление по чл.325, ал.2, във връзка ал.1 от НК.", "date": "2018.09.10", "title": "Арестуваха 41-годишен, ударил полицай при проверка в Луковит"}
{"url": "https://www.24chasa.bg/novini/article/7048982", "text": "ЕС трябва да остане единен, за да може да действа като глобален участник в поддържането на европейската и световната сигурност. Това е заявил генерал Константин Попов -шеф на парламентарната комисия по отбрана, по време на Лятната конференция по отбрана в Париж, която се провежда в момента. Попов посочил още, че сигурността на Западните Балкани е от съществено значение, тъй като тя е част от европейската сигурност. Той добавил, че стабилността в силна и единна Европа е бил един от политическите приоритети на българското европредседателство. Според него истинската сила на европейската отбрана щяла да стане ясна, след като трите основни инициативи - КАРД, ЕФР и ПЕСКО, са фундаментално свързани и взаимно подсилващи. Не по-малко важно било сътрудничеството между ЕС и НАТО. Трябва да избягваме дублиране на усилия и структури с НАТО и да гарантираме, че организацията допринася за по-силна Европа в рамките на НАТО, заявил Попов.", "date": "2018.09.10", "title": "Ген. Попов: Европа трябва да е единна, за да има сигурност"}
{"url": "https://www.24chasa.bg/novini/article/7048976", "text": "45-годишен жител на Гъмзово е задържан за нанесени телесни повреди на съпругата си и нейния брат, съобщиха от пресцентъра на ОД МВР - Видин. В неделя, в 14.47 часа на тел.112 е получен сигнал за възникнал битов скандал, последвало сбиване и двама ранени в частен дом в селото. Към адреса незабавно били насочени служители на полицията. Униформените изяснили, че конфликтът е ескалирал след като 45-годишният мъж е погълнал сериозно количество алкохол. Той нападнал и нанесъл удари с нож в областта на ръцете и корема на 46-годишния си шурей и ударил във врата 43-годишната си съпруга. Пострадалите били транспортирани в ЦСМП в областния град, без опасност за живота им. Извършителят е задържан с полицейска мярка за срок до 24 часа. Работата по случая продължава, в РУ-Видин е образувано досъдебно производство.", "date": "2018.09.10", "title": "Пиян наръга с нож съпругата си и брат й във Видинско"}
{"url": "https://www.24chasa.bg/novini/article/7048978", "text": "От днес официално започва кампанията за предстоящия на 30 септември референдум, на който гражданите трябва да се произнесат дали са за членство в ЕС и НАТО чрез приемане на договора между Република Македония и Гърция за името, съобщи МИА. Организатор на кампанията е парламентът на Република Македония, а председателят на парламента Талат Джафери в петък обяви, че ще водят кампанията прозрачно и пряко, без дискриминация, предразсъдъци и със зачитане на волята на всеки гражданин, предаде БТА. АП посочва, че референдумът за промяна на името на страната ще позволи на балканската страна да се квалифицира за членство в НАТО и ще прокара пътя на страната за членство в в Европейския съюз. Началото на кампанията означава, че политиците ще могат да провеждат митинги и да държат речи и ще започне излъчването на реклами в медиите за референдума. Македонците ще гласуват предложението да бъде променено името на бившата югославска република на Северна Македония, което ще сложи край на дългогодишния спор със съседката й и членка на НАТО Гърция, която вижда в името Македония претенции към собствената й област, носеща същото име. Предложената промяна бе посрещната с остри критики и в двете страни като опонентите в двете страни обвиняват своите правителства, че са направили твърде много отстъпки на другата страна. В кампанията на парламента ще се включат 71 депутати от всички парламентарни групи с изключение на опозиционната ВМРО-ДПМНЕ, която е информирала Джафери, че няма да участва в кампанията и иска средствата да бъдат похарчени за други цели. На пресконференция в петък председателят на македонския парламент Талат Джафери изтъкна, че целта на кампанията е да информира гражданите за голямата картина, за придобивките от членството в НАТО и ЕС, което не означава само защитени граници, обща външна политика и отворени пътища за македонските граждани, но и повече чуждестранни инвестиции, работни места, по-голям пазар за износ на продукти, повече възможности за образование и напредък на младите поколения, а същевременно и върховенство на закона, правова държава и реформи в съдебната система и във всички сфери на социалния живот.", "date": "2018.09.10", "title": "Днес започва кампанията за предстоящия на 30 септември референдум в Македония"}
{"url": "https://www.24chasa.bg/novini/article/7048987", "text": "Хората пият по-бавно сладките безалкохолни напитки от права чаша и това откритие може да ни помогне лесно да намалим поглъщаните калории, съобщи Дружеството на британските психолози на сайта си, предаде БТА. Докторантката Тес Лангфийлд обхвана в изследването си 162 души, като им предложи газиран ябълков сок в различни чаши - с прави стени и стени, извити навън или навътре. Участниците не са знаели целта на експеримента и паралелно са изпълнявали задачи на компютър. Доброволците изпили с 20 процента по-бързо сока от чашите, извити навън, отколкото от тези с прави стени. При извитите навътре стени данните не са категорични, но сякаш отново напитката свършва по-бързо. Изглежда, че когато стените на чашите не са прави, хората отпиват по-големи глътки. \"Резултатите са в унисон с установеното от и други изследвания, че съвсем малки промени в средата, например формата на чашата, могат да повлияят на поведението много фино, дори без човек да разбере\" - обобщи Тес Лангфийлд.", "date": "2018.09.10", "title": "Учени: Хората пият по-бавно безалкохолните от права чаша"}
{"url": "https://www.24chasa.bg/novini/article/7048988", "text": "Помагач в телефонна измама е установен и задържан от полицейски служители в Нови пазар. Сигнал към полицията бил подаден малко след 13 часа на 8 септември от 68-годишна жена от града, предадоха от пресцентъра на МВР. Тя съобщила, че малко преди това получила обаждане по телефона от непознат мъж, който се представил за полицай, и я убедил да съдейства за залавяне на телефонни измамници. Според указанията, които й дал трябвало да събере всички налични пари и да ги остави до контейнер за смет, за да задържат измамника в момента на вземането им. Жената събрала около 3000 лева, но се усъмнила, затова звъннала в полицията и веднага прибрала оставената парична сума. Предприети са незабавни действия и на място от полицейски служители бил установен 42-годишен мъж от Нови пазар. Работата по образувания заявителски материал продължава.", "date": "2018.09.10", "title": "Задържаха ало измамник в Нови пазар"}
{"url": "https://www.24chasa.bg/novini/article/7049000", "text": "Европейската комисия изрази днес надеждата да няма външна намеса в предстоящия в края на септември референдум в Македония, предава БТА. Споделяме опита си с нашите партньори и ще продължим да го правим, заяви говорител на комисията, попитан дали европейските институции ще подпомогнат Скопие в опита да се избегне пропаганда в интернет и разпространяването на слухове. Допитването се извършва в суверенна държава и тя е отговорна за организацията, добави говорителят. ЕС подкрепя постигнатото споразумение с Атина. Референдумът дава възможност на хората да упражнят демократичното си право и да определят бъдещето на своята страна. Те трябва да имат възможност да направят това без външна намеса, заяви говорителят. /", "date": "2018.09.10", "title": "ЕС се надява да няма външна намеса на референдума в Република Македония"}
{"url": "https://www.24chasa.bg/novini/article/7049009", "text": "Гъркиня ще лежи 2 г. в затвора за 1 грам хероин. Окръжният съд в Благоевград е одобрил споразумение, постигнато между Окръжната прокуратура и защитата на подсъдимата гръцка гражданка С. С. Тя бе обвинена за контрабанда на наркотика. Гъркинята се е признала за виновна за това, че около 11 ч на 8 август, в района на ГКПП Кулата - Промахон, направила опит да пренесе през гръцко-българската граница един грам хероин, със съдържание на диацетилморфин - 21,5%. Стойността на дрогата е 50 лв., определена според постановление на МС. Наказанието си от 2 г. затвор, гъркинята ще изтърпи ефективно, защото вече е осъждана. Тя ще лежи при строг режим, съобщиха от прокуратурата.", "date": "2018.09.10", "title": "Гъркиня ще лежи 2 г. в затвора за 1 грам хероин"}
{"url": "https://www.24chasa.bg/novini/article/7049015", "text": "Над 67 на сто от работодателите, участвали в проучване на Агенцията по заетостта за потребностите от работна сила, са заявили в периода от 6 август до 5 септември, че през следващите 12 месеца ще имат необходимост от нов персонал, съобщиха от агенцията. В проучването досега са участвали 2615 работодатели. Те са посочили нуждите си от кадри в краткосрочен и средносрочен план. Анкетирането се прави за втори път тази година със съдействието на Комисиите по заетостта към Областния съвет за развитие в 28-те области в страната и с подкрепата на социалните партньори - работодателски и синдикални организации. Работодателите могат да посочат търсените от тях кадри през следващата една година с квалификация по 183 професии и специалности от Списъка на професиите за професионално образование и обучение и по други 38 професии, предимно изискващи висше образование. Анкетираните имат възможност да заявят потребности и от предложените им 23 вида други умения и 8 ключови компетентност. Междинните резултати показват, че специалисти продължават да се търсят за административни, счетоводни и IT дейности (офис-мениджър, оперативен счетоводител, графичен дизайнер, програмист и др.). При кадрите със средна квалификация търсене има на електротехници и машинни техници, машинни оператори, оператори на компютър, монтьори и др. Потребностите са повече и за продавач-консултанти, готвачи, сервитьори и др., както и за заварчици, строители, шлосери, шивачи и др. Сред специалистите с висше образование са заявени предимно машинни, електроинженери и строителни инженери, ИКТ специалисти, финансови и административни специалисти, педагози и учители, медицински персонал. Търсят се също специалисти ТРЗ и УЧР, управление проекти, софтуер и др., както и шофьори, мотокаристи и др. Близо 38 на сто от работодателите търсят в кандидатите способности за адаптиране към промени, за работа в екип, поемане на отговорност, а 18 на сто посочват, че кадрите следва да притежават ключови компетентности за общуване на роден език. Компютърни умения заявяват 182 работодатели (7 на сто), а чуждоезикови - 3,5 на сто от анкетираните. Работодателите могат да посочат и очакванията си за необходимите след 3 години кадри от професионални направления или области на висшето и средното образование. Второто проучване на Агенцията по заетостта се провежда основно сред статистическа извадка работодатели с различни характеристики за териториален обхват, икономическа дейност, големина и вид на предприятието и др. Всички желаещи работодатели също могат да се включат в него. Анкетирането и този път се прави оn-line с анкетен формуляр, който е публикуван на сайта на Агенцията по заетостта и ще може да се попълва до 17 септември 2018 г. Информация и достъп до него е осигурен и чрез официалните страници на областните и голяма част от общинските администрации в страната.", "date": "2018.09.10", "title": "Очаква се над 67% от работодателите да се нуждаят от нов персонал през 2019 г."}
{"url": "https://www.24chasa.bg/novini/article/7049027", "text": "България пази границата си повече от добре и сме едно от най-сигурните места за живеене, не само на Балканите, но и в цяла Европа. Вярно, че всичко у нас става по-бавно, но може би това е добрият начин, нашата българска съдба. България е хубаво място за живеене и аз искам това да се запази. Това заяви министърът на вътрешните работи в оставка Валентин Радев в Елхово, предаде БТА. На въпрос на журналисти дали се чувства облекчен след подадената оставка, Радев отговори, че е заел това място, за да свърши определена работа, а след трагедията край Своге е поел своята политическа отговорност. \"Така прави ГЕРБ, допълни той, други политици в предишни управления не са поемали такава отговорност. Доволен съм от това, че за нов министър е посочен Младен Маринов, с който сме работили прекрасно, и това ще е продължение на това, което досега сме правили\". На церемония в Регионалната дирекция \"Гранична полиция\" в Елхово със заповед на министъра бяха наградени 96 служители за постигнати високи професионални резултати. Отличията бяха връчени от Валентин Радев, главния секретар на МВР гл. комисар Младен Маринов и от директора на ГД \"Гранична полиция\" гл. комисар Светлан Кичиков.", "date": "2018.09.10", "title": "Валентин Радев: Доволен съм, че Младен Маринов е посочен за нов министър"}
{"url": "https://www.24chasa.bg/novini/article/7049010", "text": "Най-малко четирима души са ранени при стрелба в нощен клуб в Мемфис в американския щат Тенеси, съобщава WREG News Channel 3. Стреляно е в нощния клуб Purple Haze. Причините за стрелбата засега не са ясни, предава  .  Полицията е отцепила района. Води се следствие.                                                                                                                                                                                                                                                                                                                       ", "date": "2018.09.10", "title": "Стрелба в нощен клуб в Мемфис, най-малко 4-има са ранени"}
{"url": "https://www.24chasa.bg/novini/article/7049022", "text": "Пеньо Мангъров, който през 1998 г. беше задържан с отрязана глава в багажника на колата си в Чехия, беше арестуван за изнасилване. На 5 септември той посегнал на Петя (името е сменено - б.а.) с думите: \"Имаш две възможности: или да те пребия, да те изнасиля и да те изхвърля като куче, или да не се съпротивляваш и да стане по лесния начин!\" След това набил жената и я изнасилил. Пеньо Мангъров - Чешкия бе заподозрян за две поръчкови убийства, извършени в Прага през 1998 и 1999 г. Мангъров бе осъден на 20 години затвор заради убийството на Ладислав Цимерман в чешката столица Прага на 27 декември 1998 г. Трима чехи бяха сочени за негови съучастници. По-късно присъдата му беше отменена от Апелативния съд заради допуснати процесуални нарушения в досъдебното производство и делото беше върнато на Окръжна прокуратура за доразследване. Предприемачът Цимерман бил поръчан от съпругата му Мартина, твърдеше обвинението. По другото обвинение - за убийството на Иржи Витек, Чешкия бе признат за невинен. \"Нямам нищо общо и с двете убийства, ще видите, че съдът ще го разбере най-накрая\", заяви Пеньо Мангъров след приключване на процеса тогава. Той твърди, че по това време не е бил в Чехия, а негов съученик и приятел от спортното училище в Пловдив потвърди алибито му. През 2004 г. Мангъров е осъден на 8 г. лишаване от свобода за изнасилване в Пловдив. Излиза от затвора през октомври 2010 година. Няколко месеца след това обаче скандалният бандит е отново зад решетките. През юни 2011 г. той е задържан след спецакция на ГДБОП в столичния квартал „Люлин\". До ареста му се стига след продължило над половин година разследване. Чешкия е задържан, защото изнудвал няколко жени за баснословни суми, биел ги, заплашвал ги с убийство, принуждавал ги да проституират и да му дават различни вещи - телевизори, златни бижута, лаптопи и мобилни телефони. При ареста в дома му са намерени документи за банков сейф на негово име, договор за прехвърляне на заем от 60 000 лв., договор за наем и мобилни телефони. За последно е арестуван през 2013 г. за изнудване на жена, която срещнал в ареста. \"Ако не ми дадеш 23 хил. лв., ще пусна в интернет клипче как правим секс. Ще го видят всички, включително родителите ти и дъщеря ти\", заканил се Мангъров.", "date": "2018.09.10", "title": "Арестуваха за изнасилване задържан с отрязана глава в багажника"}
{"url": "https://www.24chasa.bg/novini/article/7049030", "text": "Обилен сняг засипа югоизточните части на Южна Африка. В провинция Източен Кейп натрупа над 10 сантиментра. Бяха затворени основни магистрали, предава Нова телевизия. Типичните за африканските савани жирафи и слонове си пробиват път в преспите.                                                                                                                                                                                                                                                                                                                       ", "date": "2018.09.10", "title": "10 сантиметра сняг натрупа в Южна Африка (Видео)"}
{"url": "https://www.24chasa.bg/novini/article/7049041", "text": "Представители на европейските институции са отново в Гърция, за да инспектират хода на икономическите реформи в страната, три седмици след като завърши третата международна спасителна програма за страната, съобщава Асошиейтед прес. Петдневната инспекция, която започна днес, се очаква да се фокусира върху обещанията на правителството през уикенда да въведе облекчения на данъчната тежест, както и върху плановете за отмяна на намаляването на пенсиите, което трябва да стане от 1 януари, предаде БТА. Гърция е поела ангажимент да постигне високи първични излишъци в продължение на години, както и да осъществи серия от реформи в замяна на по-добри условия за изплащане на дълга. Краят на спасителната програма означава, че Гърция трябва да се завърне на международните капиталови пазари. Страната обаче е изправена пред трудно завръщане, след като финансовите проблеми в Турция и Италия спряха тенденцията за спад в цената на кредитирането й.", "date": "2018.09.10", "title": "Европейските инспектори се завръщат в Гърция за нова мисия"}
{"url": "https://www.24chasa.bg/novini/article/7049044", "text": "В 200 български училища пилотно ще бъде въведен инструментът на Европейската комисия /ЕК/ за самооценка на използването на цифровите технологии за преподаване и учене - SELFIE, до края на тази година. Това съобщи заместник-министърът на образованието и науката Деница Сачева по време на осмата национална конференция, организирана от Дигиталната национална коалиция, цитирана от пресцентъра на МОН. Близо 300 учители от цялата страна са обсъждали на форума как използват технологиите в образованието. Сачева е съобщила, че новаторите ще имат възможност да предадат своите знания и опит на други учители, като се включат в схемата за менторство, която се очаква да бъде отворена от Европейската комисия по програмата \"Хоризонт 2020\". \"Разчитаме на Вас не само да се усъвършенствате, но и да бъдете истински дигитални посланици, които споделят и запалват интереса на учителите, които са плахи в използването на технологиите в образователния процес\", е казала Деница Сачева. Тя е обявила, че с промяна в наредбата за приобщаващото образование Министерството на образованието и науката ще подкрепя дейности по интереси, които са насочени към развиване на ключови компетентности в областта на математиката, информатиката, природните науки и технологиите. Заместник-министър Сачева е изразила надежда, че тази година повече училища ще се включат в Европейската седмица на кодирането от 6 до 21 октомври.", "date": "2018.09.10", "title": "ЕК ще финансира обучения на учители у нас за използване на технологиите"}
{"url": "https://www.24chasa.bg/novini/article/7049046", "text": "Застрахователните дружества у нас управляват 7,6 млрд. лв. към края на юни, сочат данни на БНБ. Средствата са се увеличили с 320,5 млн. лв. сравнено с година по-рано, но се отчита спад със 119,8 млн. лв. спрямо края на предходното тримесечие. 53 дружества извършват застрахователни услуги у нас, като собственият им капитал достига 2 млрд. лв. 16 са в сектор животозастраховане, като активите им са нараснали със 141,9 млн. лв. и достигат 2 млрд. Останалите са в общо застрахователните полици, а средствата, които управляват, достигат 5,5 млрд. лв. спрямо 5,3 млрд. лв. за година по-рано. До 48% се е увеличил относителният дял на българските активи в компаниите спрямо 47,1% към края на юни 2017-а. Инвестираните средства в ЕС спадат до 47,1% спрямо 48,3% за година по-рано.", "date": "2018.09.10", "title": "Застрахователите управляват 7,6 млрд. лв."}
{"url": "https://www.24chasa.bg/novini/article/7049079", "text": "Европейската комисия изрази днес надеждата правителството в Швеция да остане свързано с ЕС, както досега, предаде БТА. Шведският народ гласува свободно и демократично. Уверени сме, че новото правителство в Стокхолм ще продължи да поддържа свързаността на страната с ЕС, заяви говорител на комисията. Парламентарните избори в Швеция вчера не излъчиха ясно мнозинство, но поставиха на трето място антиимигрантска партия. Очаква се преговорите за състава на следващото правителство да продължат поне няколко седмици.", "date": "2018.09.10", "title": "Еврокомисията се надява правителството в Швеция да остане свързано с ЕС, както досега"}
{"url": "https://www.24chasa.bg/novini/article/7049049", "text": ", е собственост на фирма \"Дип дайв систем\", участваща в източването на потъналия преди 100 г. кораб \"Мопанг\". Неприятният инцидент станал на 9 септември, ден преди стартирането на операцията, предвидено за днес, разкриха запознати. Пострадал е 58-годишният Емануил Генев от София, който е управлявал водния мотор. Той обаче се е отървал с леки наранявания по лицето. Столичанинът не успял да овладее мощната машина и се блъснал в плавателния съд, който бил на стоянка в порта. Акцията по източването на мазута от \"Мопанг\" бе отлагана на няколко пъти заради бурното вълнение. На 23 август премиерът Борисов инспектира на място техниката и разговаря с екипите на двете фирми, които ще участват в безпрецедентната за България подводна операция. Очаква се днес да бъде направено пробно източване, казаха осведомени. По предварителен план източването ще продължи около 40 дни, но всичко зависи от това какво е количеството гориво, което трябва да бъде източено. Корабът е потънал на дълбочина около 37 метра, водолази ще се спускат до него с барокамери.", "date": "2018.09.10", "title": "Корабът, ударен от джет в Созопол, на водолази, които ще източват \"Мопанг\""}
{"url": "https://www.24chasa.bg/novini/article/7049078", "text": "Телефонни измамници взеха повече от 15 000 лева от две възрастни семейства в Русенско. Това съобщиха от областната дирекция на МВР в крайдунавския град. Двата сигнала били подадени от потърпевшите през почивните дни. Престъпниците използвали познатата схема за съдействие на полицията при залавяне на телефонни измамници. В първия случай 77-годишен мъж и съпругата му от Русе дали 13 000 лева. Парите били изтеглени от банкови клонове. При втората измама 73-годишен мъж и неговата съпруга, живеещи в русенското село Тръстеник, предали на престъпниците повече от 3600 лева. По случаите се води разследване.", "date": "2018.09.10", "title": "Ало измамници взеха над 15 000 лева от 2 възрастни семейства в Русенско"}
{"url": "https://www.24chasa.bg/novini/article/7046826", "text": "Допълнителният потенциал на нацията са именно успелите българи извън пределите на родината ни. Имам предвид стотиците хиляди добре образовани наши сънародници, които градят кариери в големи компании по целия свят. Това заяви лидерът на БСП - София Калоян Паргов пред участниците в конференцията \"От комунизъм към капитализъм: Има ли край на прехода в Източна Европа?\", организирана от \"Милениум клуб България\" в Лондон. Форумът, който се проведе в Oxford and Cambridge Club, беше част от кампанията \"Краят на прехода\" на сдружението на младите българи в чужбина, родени след 1981 г., а в него участие взе и принц Кирил Сакскобургготски. На конференцията Калоян Паргов изнесе доклад, в който направи преглед на политическото и икономическото състояние на България по време на прехода и очерта алтернативата за страната ни. Освен това, на форума в Лондон той представи и философията на \"Визия за България\" на БСП. Това съобщиха от пресцентъра на БСП София.  \"Страната ни отчайващо се нуждае от промяна и това е съвсем очевиден факт, заяви лидерът на БСП - София пред участниците в конференцията. - Промяната е неизбежна. Тя трябва да бъде решителна, задълбочена и отговорна. Това е нашият дълг към идните поколения\". Според Калоян Паргов, страната ни трябва да има ясни национални цели и приоритети, постигнати на базата на обществен консенсус. \"В последните 10 години най-големият проблем в България е липсата на стратегия, заяви той. - Този проблем доведе до криза в развитието на държавата. Страната ни няма ясни стратегически цели, които да са подкрепени от обществото. Съответно няма как да има и определени приоритети за постигане на тези цели. Последните стратегически цели, които обединиха нацията и обществото бяха приемането ни в НАТО и ЕС. Разбира се, доколкото е възможно да ги наречем \"цели\". Защото приемането на България в НАТО и ЕС е по-скоро възможност, инструмент за постигане на цели\". Лидерът на БСП - София беше категоричен, че България се нуждае от експертно правителство на националното съгласие, еднакво отдалечено от всички партии, което да започне болезнените, но нетърпящи отлагане реформи. \"Бюджетният излишък в страната трябва да бъде насочен и изразходван с решение на Народното събрание, прието с квалифицирано мнозинство от две трети в най-необходимите направления, посочи той в доклада си. - Трябва да бъде проведена финансова и административна децентрализация. Да бъде извършена коренна промяна във всяка система като по ключови за обществото въпроси бъде въведено квалифицирано мнозинство от две трети при взимане на решенията на Народното събрание. Трябва също така да бъде допусната индивидуалната жалба пред Конституционния съд\". Калоян Паргов говори и за наложително провеждане на цялостна административна реформа в институциите. \"Незабавно трябва да започне и поетапно да бъде редуциран съставът на съществуващите административни институции, структури и служители на бюджетна издръжка, каза той. - Освен извършването на цялостна административна реформа, трябва да бъдат закрити и преобразувани разрешителните лицензионни и регистрационни режими, както и да бъдат въведени принципите на мълчаливото съгласие и на персоналната отговорност на длъжностните лица. Трябва да бъде проведена реална съдебна реформа и да бъдат въведени механизми и текущ граждански контрол над дейността на Висшия съдебен съвет и над отчетността на административните ръководители в съдилищата и прокуратурата\". Всички теми и въпроси, по които председателят на столичните социалисти говори на конференцията в Лондон намират място във \"Визия за България\". Платформата, която БСП изработи, вече се представя и обсъжда с гражданите на различни форуми. \"Нашата стратегия за развитие на страната засяга и укрепването и развитието на ролята и мястото на България в НАТО и ЕС. Засяга също така въпросите за националната сигурност, за обществения ред и сигурността на гражданите, както и отбраната\", коментира още Калоян Паргов. Лидерът на столичните социалисти посочи, че на фона на всички тези изброени факти, в момента най-голямата партия от управляващата коалиция ГЕРБ налага в държавата мантрата за собствената си безалтернативност, за най-малкото зло за държавата. \"На фона на неприемането на България в Шенген, където по думите на Цветан Цветанов тя трябваше да бъде приета още през 2010 г., на фона на непреставащия мониторинг върху съдебната система в държавата от страна на Брюксел, на фона на тоталния срив на чуждестранните инвестиции, на фона на фалита на четвъртата по големина банка, на застрахователно дружество и на цъкащи бомби във финансовия сектор, ГЕРБ няма как да е най-малкото зло, категоричен беше Калоян Паргов. - И далеч не е без алтернатива. Предвид изредените факти, на практика всяка възможна алтернатива изглежда по-добра\".", "date": "2018.09.10", "title": "Калоян Паргов пред успели българи в Лондон: Промяната в България е неизбежна, вие сте нашият допълнителен потенциал"}
{"url": "https://www.24chasa.bg/novini/article/7049090", "text": "Браншовите сдружения са обединени с искане за спиране на предварителното изпълнение на Наредбата за продуктовите такси до отпадане на неприемливите текстове. Това обявиха на пресконференция в БТА днес техни представители, сред които Йордан Арабаджиев - изпълнителен директор на Съюза на международните превозвачи /СМП/, Илиян Филипов - председател на Българската асоциация на сдруженията в автомобилния транспорт /БАСАТ/, Миролюб Столарски - зам.- председател на БАСАТ, Васил Пиронков - председател на Асоциацията на автобусните превозвачи, Христо Христов - председател на Асоциацията на вносителите на автомобили и други. Мотивите за искането са заради настъпили неоправдани и големи щети за транспортния сектор.   Наложените в наредбата такси са в размер на 938 лв. за нови превозни средства и 2325 лв. за тези втора употреба. Йордан Арабаджиев съобщи, че Съюзът на международните превозвачи вече е внесъл във Върховния административен съд /ВАС/ жалба с искане за отмяна на некоректните текстове. Предвид настъпващите големи и необратими загуби за сектора обаче, от бранша настояват и за спиране на изпълнението и събирането на налозите до произнасяне на съда. За по-малко от месец след влизане в сила на новия налог, само превозвачи от СМП са платили над 80 000 лв. такси по новата наредба. Прогнозните очаквания на базите на регистрации от минали години за целия автомобилен и автобусен сектор очакванията са тези загуби да достигнат между 10 и 12 млн. лв. годишно, обявиха превозвачите. Философията на продуктовата такса е да се събира за управление на опасни отпадъци чрез рециклиране, а новите камиони и автобуси не са отпадък, а дълготрайна инвестиция с дългосрочна употреба за търговски цели, обясниха от бранша. Според тях Наредбата въвежда порочна практика да се плаща за услуги, които не се извършват на територията на страната и акумулира средства, които няма да се използват по предназначение, което пък противоречи на европейска директива в сектора, според която тези такси са платими от производителите на МПС-та. Новите превозни средства се закупуват предимно с лизингови схеми, които предвиждат и обратно изкупуване от производителя, което е допълнително основание да се счита, че те няма и не могат да бъдат рециклирани в България. Още по-големи са очакваните щети за автобусния бранш, където освен с новите продуктови такси, бе въведено и задължително изискване за оборудване с пътнически колани. Това ще наложи подмяна на част от автопарка, като към цената на закупените нови возила ще се добавя и продуктовата такса, посочи Васил Пиронков. Той настоя за преразглеждане на изискването, като контролът и санкциите да са насочени персонално към пътниците - нарушители, а не към собственика на фирмата превозвач, ако същата е спазила предписанията. От сектора се надяват на диалог с МОСВ и действия от тяхна страна за промяна на собствената им Наредба за продуктовите такси и преосмисляне на заложените принципи. Превозвачите напомнят, че загубите, които се очаква да генерират от новия налог, ощетяват компаниите по отношение на средствата им за развитие и социалната политика. Представители на транспортният бранш в страната единодушно и категорично изразиха подкрепата си за подалия оставка министър Ивайло Московски. Днес те му благодариха за диалогичността и всичко направено за бранша в продължение на 10 години. Превозвачите подчертаха приноса на министър Московски за защита на българския интерес в транспорта чрез постигнатите резултати в преговорите по Мобилен пакет 1 и 2, за пътната безопасност в страната, реформата в сектора на автошколите и шофьорските изпити, на пунктовете за технически прегледи и положените основи за регламентиране на сервизната дейност и изваждане на сивия сектор от него. \"Там, където той бръкна /в \"Автомобилна администрация\"/, никой до сега не го беше правил\", посочи Илиян Филипов - председател на Българската асоциация на сдруженията в автомобилния транспорт /БАСАТ/. От бранша пожелаха на новия министър на транспорта да бъде достоен заместник на Ивайло Московски и последователен в политиката на безкомпромисност към корупцията и спазването на европейските норми в транспорта. Към премиера Борисов те отправиха апел \"да спре да се съобразява с хора, които злоупотребяват с доверието на обществото\", визирайки Николай Колев - Босия. Те отправиха също така апел и към МВР да изнесе информация за това дали е истина, че на Босия два пъти му е отнемана шофьорската книжка - за употреба на алкохол и натрупване на точки в контролния талон.\"Не може така да се очерня името на човек, дал 10 години от живота си за разрешаване на проблемите в българския транспорт\", заяви зам.-председателят на Българската асоциация на сдруженията в автомобилния транспорт /БАСАТ/ Миролюб Столарски.", "date": "2018.09.10", "title": "От транспортния бранш подкрепиха подалия оставка Московски (Обновена)"}
{"url": "https://www.24chasa.bg/novini/article/7049091", "text": "Близо 300 000 души от всички видове въоръжени сили, плюс китайски войници: Русия стартира утре най-големите военни маневри в историята си, осъдени от НАТО като репетиция за \"мащабен конфликт\". Това огромно развръщане и участието на китайската и на монголската армия в маневрите \"Восток-2018\", които ще се проведат от 11 до 17 септември в Източен Сибир и в руския Далечен Изток, става в контекста на нестихващо напрежение със Запада във връзка с украинската криза, конфликта в Сирия и безбройните обвинения в намеса в политиката на Запада. Руската армия сравни предстоящите маневри със \"Запад-81\", в рамките на които преди близо 40 години бяха мобилизирани между 100 000 и 150 000 войници от Варшавския договор в Източна Европа - това бяха най-големите военни маневри, организирани някога през съветската епоха. \"Ще приличат донякъде на \"Запад-81\", но ще бъдат по-внушителни\", заяви в края на август руският министър на отбраната Сергей Шойгу, подробно описвайки участващите в маневрите сили и средства: 300 000 войници, 36 000 бойни машини, 1000 самолета и 80 кораба. \"Представете си как 36 000 бойни машини се движат едновременно: танкове, бронетранспортьори и бойни машини на пехотата. И всичко това, разбира се, в условия възможно най-близки до бойните\", поясни Шойгу с ентусиазъм. Всички съвременни оръжия на руската армия ще бъдат изпробвани по време на маневрите: ракетите \"Искандер\", способни да носят ядрени бойни глави, танкове Т-80 и Т-90 и най-новите бойни самолети Су-34 и Су-35. По вода руският флот ще разположи няколко фрегати, въоръжени с ракети \"Калибър\", които бяха изпробвани в Сирия. Докато в предходните руски военни маневри региона \"Восток-2014\" взеха участие 155 000 войници, то в \"Запад-2017\", организирани в близост до границите на ЕС, според Москва са участвали само 12 700 души, а според Украйна и балтийските страни - доста по-голям брой. \"Бъдеща световна война\" Руският президент Владимир Путин, който ще участва в Икономическия форум във Владивосток в Далечния Изток, където се очаква и китайският президент, ще присъства и на маневрите \"Восток-2018\". \"Става дума за подготовка за бъдеща световна война. Руският генерален щаб смята, че тя ще започне след 2020 г. и ще бъде или глобална война, или серия от регионални конфликти. А врагът са САЩ и техните съюзници\", твърди пред Франс прес руският военен експерт Павел Фелгенгауер. Според него участието на Китай в ученията, макар и само с 3200 души, е ключов фактор. \"Става дума не толкова за знак, за послание, колкото за подготовка за една реална широкомащабна война\", уверява той. Мнението на Фелгенгауер се споделя от НАТО. Организацията заяви, че маневрите \"Восток-2018\" \"демонстрират, че Русия се фокусира върху подготовката за мащабен конфликт\". \"Това е в съзвучие с тенденцията, която наблюдаваме от известно време: една по-самоуверена Русия, която увеличава бюджета си за отбрана и военното си присъствие\", заяви говорителят на НАТО Дилън Уайт. Притеснения, които очаквано бяха нюансирани от Русия. Говорителката на руското външно министерство Мария Захарова заяви, че маневрите \"Восток-2018\" ще се проведат далеч от зоната на отговорност на НАТО и няма да се отразят по никакъв начин на сигурността на държавите членки\". Маневри във всички посоки От 2014 г. и сериозното влошаване на отношенията между Москва и Запада, Русия увеличи броя на мащабните си военни учения, от Кавказ през Балтика и чак до Арктика, противопоставяйки се на разширяването на НАТО до границите си, което възприема като основна заплаха за своята сигурност, според новата руска военна доктрина, приета същата година. Руските маневри в Далечния Изток бяха предшествани от учения в Средиземно море, от 1 до 8 септември, в които взеха участие повече от 25 кораба и трийсетина самолета, в контекста на засилването на руското присъствие в близост до Сирия, където Русия води военна намеса от 2015 г. \"Восток-2018\" ще бъдат проведени и след стартиралите от началото на месеца военни учения в Западна Украйна, в които участват 2200 войници от Украйна, САЩ и страни членки на НАТО. Говорителят на Кремъл предупреди в края на август: \"Отбранителната способността на Русия в сегашната международна ситуация, която често е доста агресивна и неприятелска към страната ни, е оправдана абсолютно и безалтернативно\". (От БТА)", "date": "2018.09.10", "title": "Русия демонстрира военната си мощ с гигантски маневри"}
{"url": "https://www.24chasa.bg/novini/article/7049092", "text": "Последни данни на Министерството на търговията на Китай показват, че през първите 7 месеца на годината общият обем на вноса и износа на услуги в Китай се е увеличил с 9,9% спрямо същия период на миналата година, заемайки 15% от външната търговия на страната, предава  На фона на увеличаващия се търговски протекционизъм в световен мащаб, търговията с услуги на Китай отбелязва висок растеж, което показва, че се засилва тенденцията към стабилно развитие на китайската икономика. Нещо повече, структурата на търговията с услуги се подобрява непрекъснато и нововъзникващите услуги се представят отлично. Към момента стокообменът е изправен пред спад и икономическото развитие пред дестабилизиращи фактори. Търговията с услуги като важен сектор за външната търговия и за растежа на китайската икономика като цяло, е от голямо значение за Китай и за света.", "date": "2018.09.10", "title": "Обемът на търговията с услуги на Китай достигна рекордно ниво"}
{"url": "https://www.24chasa.bg/novini/article/7049101", "text": "Номинирането ми за министър на вътрешните работи приемам като оценка за досегашната работа на професионалния екип на министерството. Ще продължим в същата посока, със същите приоритети и с по-бързо темпо. Това каза в Елхово главният секретар на МВР Младен Маринов. От професионална гледна точка нещата ми са ясни, но в работата на министъра има и политически елемент, който с подкрепата на екипа може да бъде решен. Не искам тази новина, обаче, да измести основното събитие заради което сме тук - оценката на труда на служителите от граничната полиция за сигурността, която дават на държавата. Младен Маринов участва в церемония по награждаването на 96 служители на Регионалната дирекция \"Гранична полиция\" в Елхово за постигнати високи професионални резултати.", "date": "2018.09.10", "title": "Маринов: Приемам номинирането ми за министър като оценка за работата на МВР"}
{"url": "https://www.24chasa.bg/novini/article/7049116", "text": "Приветствам решението на Общото събрание на БАН, каза днес в Кюстендил министърът на образованието и науката Красимир Вълчев. Решението касае частично извеждане на част от Националния институт по метеорология и хидрология /НИМХ/ от структурата на Академията. Имахме възможност доста да си говорим и отбелязахме, че нищо няма да правим насила, т.е., тези от научните работници, които искат да останат в Академията - да останат, а другите, които не искат - да излязат, заедно с оперативната дейност и НИХМ, каза министърът. Той посочи, че има редица уточняващи въпроси и е много важна частта от решението, отнасяща се до отделянето на оперативната дейност, за да има първоприемственост на всички договори, предава БТА. \"НИМХ участва в редица международни организации, има редица други договори и не бива да се създават пречки за оперативната дейност. Трябва или да се закрие институтът в рамките на БАН преди ние да открием институт или той да бъде разделен, за да може да изведем цялата тази съвкупност от права, задължения и договори в НИМХ. Искам да ви уверя, че НИМХ ще продължи да работи като национална хидрометеорологична служба, ние ще го подкрепим в максимална степен, но тепърва ще решим къде ще бъде ситуиран и какъв точно да бъде организационно-правния му статут\", каза още министърът. Той потвърди, че има опасения, че няма да има заплати и аванси за служителите в НИХМ, заради това, че институтът работи 12 дни без ръководство и няма кой да подписва никакви документи. \"Аз коментирах решението за предсрочно прекратения мандат на директора като неуместно, което временно възпрепятства дейността на института. Моят апел е час по-бързо да определят временно изпълняващ длъжността директор, който да бъде приемлив за колектива на НИМХ. В момента няма кой да подпише\", каза Красимир Вълчев.", "date": "2018.09.10", "title": "Вълчев: Предстои да се реши какъв да бъде статутът на НИМХ"}
{"url": "https://www.24chasa.bg/novini/article/7049109", "text": "Британският премиер Тереза Мей се надява парламентът да подкрепи правителствения план за Брекзита, каза днес неин говорител, цитиран от Ройтерс. По думите на говорителя този план е единственият, който е съобразен с волята на британския народ и предотвратява възникването на \"твърда граница\" между Обединеното кралство и Република Ирландия, предава БТА. По-рано днес бившият заместник-министър за Брекзит Стив Бейкър предупреди, че управляващата Консервативна партия ще се изправи пред \"катастрофално разцепление\", ако премиерът продължи да отстоява своя план. По думите на Бейкър над осемдесет консерватори в Камарата на общините ще гласуват против план на Мей. \"Премиерът работи усилено, за да постигне споразумение и се надява, че всички членове на парламента ще могат да го подкрепят\", каза говорителят. Той добави, че утре водещите министри от кабинета ще се съберат, за да обсъдят подготовката за евентуален Брекзит без споразумение.", "date": "2018.09.10", "title": "Тереза Мей се надява парламентът да подкрепи плана й за Брекзит"}
{"url": "https://www.24chasa.bg/novini/article/7049102", "text": "Министърът на отбраната на Полша Мариуш Блашчак каза днес, че укрепва източната граница на страната с разполагането там на нова дивизия от полските въоръжени сили, предаде АП, цитирана от БТА. По думите на министъра новата бойна част ще бъде разположена в района на град Шедълце. Дивизията с численост до 15 хиляди ще се състои от три бригади, от които две са налични, а третата предстои да бъде формирана. Командването на дивизията ще бъде поето на 17 септември от бриг. ген. Ярослав Громаджински, каза Блашчак. Той поясни, че новото формирование укрепва източни фланг на НАТО и се създава в отговор на \"оперативна необходимост\". На 17 септември 1939 г. съветски войски нападат Полша от изток, след което страната е поделена между нацистка Германия и СССР, припомня агенцията.", "date": "2018.09.10", "title": "Полша: Ще укрепим източната си граница с 3 бригади"}
{"url": "https://www.24chasa.bg/novini/article/7049194", "text": "Американски учени установиха, че птиците в близките до двата полюса райони сменят по-бързо перата си в сравнение с посестримите им, които живеят близо до екватора, съобщи ЮПИ. Предишни изследвания заключиха, че птиците в северни райони на планетата възприемат начин на живот, който е съобразен с принципа \"Живей бързо, умри млад\". Тези птици съзряват по-бързо и се репродуцират по-рано, жертвайки оцеляването си за възможността да имат по-голямо потомство, предава БТА.  Далеч от екватора сезоните са по-кратки, а източниците на храна - непостоянни. Природата изисква птиците в тези райони да сменят перата си по-бързо в сравнение с посестримите им в тропиците. Райън Терил от университета на Луизиана установи темповете на растежа на птичи пера, като измери големината на светлите ивици върху всяко от тях. Тези ивици се образуват от излагане на слънчева светлина, тъй като новите пера израстват денем и нощем. По-бързо израсналите пера са с по-голямо пространство между ивиците. Като използвал музейни експонати, Терил изследвал перата на четири вида птици, които се срещат в северното и южното полукълбо. Анализът му показа, че птиците в отдалечени от екватора райони сменят перата си по-бързо, отколкото пернатите в райони с тропически климат. Ученият смята, че поради една и съща причина птиците сменят по-бързо перата си и съзряват по-рано.", "date": "2018.09.10", "title": "Птиците, които живеят далеч от екватора, умират по-млади"}
{"url": "https://www.24chasa.bg/novini/article/7045949", "text": "Как да извличат и обработват информация от научни и от официално-делови текстове. На това ще се учат шестокласниците според учебната им програма по български език. В нея е заложено учениците да усъвършенстват уменията си за използване на информацията в различни комуникативни ситуации, да могат да аргументират мнение и да показват толерантност в диалог. Те се учат да пишат отговор на научен въпрос, обява и делова покана. Това обясниха от Министерството на образованието и науката. Според експертите чрез програмата се за нелични глаголни форми и за системата на глаголните времена. Въвеждат се променливо Я, еднородни части в простото изречение, сложно съчинено изречение, съюз, междуметие и частица. Според препоръчителното разпределение на часовете 44% са за нови знания, 37% - за упражнения, 6% - за преговор, 6% - за обобщение, и 7% - за контролни и класни работи. Всъщност задълбоченото учене по български език е важно за шестокласниците, защото изпитите след 7-и клас вече няма да измерват знанията и уменията, придобити само в този последен клас, както досега. От следващата учебна година форматът се променя и Компромис за догодина е направен единствено за литературата. За да не се притесняват учениците, се реши външното оценяване в частта литература да проверява компетентности, придобити в целия прогимназиален етап, но върху творби и автори само от 7-и клас. Проверката по литература за три години ще влезе от учебната 2020/2021 г., уточниха от министерството на образованието. Затова родителите вече отрано трябва да предупреждават децата си, че уроците са важни, за да могат да попаднат в елитна паралелка след изпитите в 7-и клас. Уроците по литература в 6-и клас пък са структурирани в три блока - човекът и природата, човекът и изкуството, човекът и другите. Заложени са за изучаване творби или откъси от творби както от българската литература (“Хубава си, моя горо”, “Отечество любезно, как хубаво си ти”, “Под игото”, “Косачи”, “Художник”, “Братчетата на Гаврош”, “Серафим”), така и от чуждата литература (“Моето семейство и други животни”, “Принцът и просякът”, “Малкият принц”). Според учебната програма като комуникативни компетентности се определят компетентностите на учениците Ученикът трябва да умее да създава в устна и писмена форма характеристики на герой с цел да обясни на събеседник мотивацията на героя за неговите действия и неговата сюжетна роля. Програмата по история и цивилизации обхваща епохата на Средновековието. В рамките на европейската история това е периодът V - XV век, а в националната ни история - от славяни и българи до края на XVII век. Акцент е поставен върху динамиката на онези политически, стопански, социални и културни процеси, които са в основата на формиране на облика на европейската цивилизация. В същото време се проследяват процесите в българското общество и държава, които разкриват българските приноси в Европейското средновековие и допринасят за утвърждаване на българската идентичност като част от европейската. В дейностите в класната стая се предвиждат провеждането на ролеви игри, изработването на хронологични таблици, линии на времето, мултимедийни презентации, работи се с различни видове източници. Извън класната стая програмата предвижда посещение на музеи, библиотеки и провеждане на екскурзии с учебна цел. Сред новите понятия, които учениците трябва да овладеят по история и цивилизации, са съсловие, васалитет, езичество, рицар, “Златен век”, книжовна школа, патриарх, папа, архиепископ, ерес, кръстоносци, харта и др. Шестокласниците ще научат още какво представляват монашеските и рицарските ордени, какво е православие и католицизъм. Ще разберат още какво означават дискриминация и толерантност. Ще научат още какво е буржоа, султан, везир, кадия, спахии, еничари, рая и хайдути. До 60% от разпределението на задължителните учебни часове за годината са предвидени за нови знания. За упражнения и практически дейности ще бъдат отделени 22%, за обобщение и преговор - 12%, а за контрол и оценка - до 6%. Учебните програми за 6-и клас са в сила от учебната 2017/2018 г., припомнят от министерството на образованието. По математика учениците ще изучават геометрични фигури и тела, рационални числа, степенуване, уравнения, пропорции и елементи от вероятности и статистика. В края на класа те трябва да знаят питагоровата теорема и да я прилагат за намиране на неизвестна страна на правоъгълен триъгълник. Трябва да умеят да откриват права и обратна пропорционалност в познати зависимости, да знаят свойствата на числовите равенства и да умеят да ги прилагат, да решават уравнения от вида ax + b = 0. В програмата са залегнали уроци и за понятието “случайно събитие”, като учениците ще се учат да пресмятат вероятност на случайно събитие на най-просто ниво, казаха от министерството на образованието. Сред новите понятия в уроците по математика за 6-и клас са многоъгълник, правилен многоъгълник, център на правилен многогълник, апотема на правилен многоъгълник, дължина на окръжност, лице на кръг, права призма, развивка на права призма, правилна пирамида основа, околна стена, основен ръб, околен ръб, височина на права призма, цилиндър, радиус на конус, височина на конус, числово равенство, коефициенти на уравнение и др. В учебната програма е заложено до 60% от часовете за годината да бъдат за нови знания. 32% са за упражнения, преговор, обобщение и практически дейности. До 8% са предвидени за контрол и оценка (за входно и изходно ниво, за класни и за контролни работи, както и за проекти). Сред практическите дейности, които могат да се правят в клас, са извършване на аритметични дейности с калкулатор при пресмятане на семейния и личния бюджет, което според авторите на програмата спомага за изграждане на математически компетентности и основни умения в областта на технологиите. В клас могат да използват софтуерни продукти за чертаене на блокова и линейна диаграма, което пък развивало дигитална компетентност. ", "date": "2018.09.10", "title": "Шестокласниците пишат отговор на научен въпрос"}
{"url": "https://www.24chasa.bg/novini/article/7049205", "text": "Европейската комисия поиска днес \"недвусмисленост\" от Сърбия във връзка с вчерашното изявление на сръбския президент Александър Вучич в Косово за \"лика и делото на Слободан Милошевич\", предаде агенция МИА. Помирението, нормализацията и добросъседските отношения ще бъдат възможни, само ако се превъзмогнат политиките от миналото, които донесоха десетилетие бедност и страдания за Западните Балкани и техните народи, заяви говорителката на Федерика Могерини Мая Коциянчич, предава БТА. Тя добави, че \"не бива да се оставя пространство за двусмисленост и хвалби за онези, които предлагаха тези политики\". По време на посещението си в Косово Вучич нарече бившия президент Слободан Милошевич \"велик държавник с добри намерения\".", "date": "2018.09.10", "title": "ЕК към Сърбия: Добросъседските отношения ще са възможни, ако се превъзмогнат политиките от миналото"}
{"url": "https://www.24chasa.bg/novini/article/7049215", "text": "Кюрдски и арабски бойци, подкрепени от предвожданата от САЩ коалиция, започнаха днес офанзива срещу последните позиции на \"Ислямска държава\" (ИД) в Източна Сирия, предаде Франс прес, цитирана от БТА. Сирийските демократични сили (СДС) нападнаха последния бастион на ИД в Сирия в населения пункт Хаджин в близост до границата с Ирак, отбелязва агенцията. Кюрдско-иракските сили разполагат с военновъздушната подкрепа на коалицията начело със Съединените щати. \"Бомбардировките на коалицията продължават, а нашите сили атакуват по земя\", заяви командир от Сирийските демократични сили. Най-малко 15 джихадисти са убити при офанзивата на СДС, твърди командирът, цитиран от Франс прес.", "date": "2018.09.10", "title": "Кюрдско-арабска коалиция започна офанзива срещу \"Ислямска държава\" в Сирия"}
{"url": "https://www.24chasa.bg/novini/article/7049218", "text": "Външният министър на Германия Хайко Маас коментира днес сдържано евентуално участие на Бундесвера в нанасянето на въздушни удари по сирийската армия, ако тя извърши химическа атака срещу бунтовниците, предаде ТАСС, цитирана от БТА. По думите на Маас лидерът на германските социалдемократи Андреа Налес е \"напълно права\", когато казва, че правителството на Германия трябва да действа съобразно конституцията и международното право. Но според ТАСС в изявлението си пред журналисти Маас е бил по-малко категоричен от Налес, която преди това каза, че социалдемократите в правителството и парламента никога няма да одобрят военна намеса в Сирия. Вчера вестник \"Билд\", позовавайки се на източници от министерството на отбраната, писа, че министърът на отбраната Урсула фон дер Лайен е разпоредила да се проучи въпросът за евентуално участие на германските ВВС в съюз със САЩ, Великобритания и Франция в наказателна операция срещу силите на Дамаск, ако те употребят химическо оръжие в провинция Идлиб. Според конституцията на Германия участието на войници от Бундесвера в чужбина може да става само с мандат на ООН или в мисия на НАТО или ЕС, предаде ТАСС.", "date": "2018.09.10", "title": "Хайко Маас за конфликта в Сирия: Трябва да действаме съобразно конституцията"}
{"url": "https://www.24chasa.bg/novini/article/7049216", "text": "Трима непълнолетни са установени като извършители на вандалска проява в бивш дом за деца в Плевен.  . Това съобщиха от пресцентъра на МВР. Веднага била сформирана оперативна група, която е извършила оглед на място, последвало е уведомяване на прокуратурата и образуване на досъдебно производство. В рамките на оперативните действия били извършени множество разпити и беседи, извършено е и обхождане на района, доведени били лица от криминалния контингент, на които е проверено алибито. В хода на последвалите оперативни действия криминалистите установили и задържали извършителите – две момчета на 17 и 16 години и момиче на 16 години, всичките от Плевен. В присъствието на инспектори от детска педагогическа стая били проведени беседи с младежите, които са направили самопризнания за извършеното. Те са привлечени като обвиняеми по образуваното досъдебно производство и им е взета мярка „подписка под надзор на родител“.", "date": "2018.09.10", "title": "Заловиха трима непълнолетни за разбития бивш дом за деца в Плевен"}
{"url": "https://www.24chasa.bg/novini/article/7049204", "text": "До месец Апелативният съд във Велико Търново ще реши ще получи ли 500 000 лв. обезщетение мъж, който вече 5 години живее с куршум в главата. 43-годишният Тихомир Иванов иска колосалната сума от стрелеца, който му причини тежкото нараняване при пиянска свада, но окръжните магистрати уважиха иска му едва до 10 000 лв. Затова в понеделник Административният съд заседава по жалбата му и обяви делото за решаване. Подсъдим по делото е Александър Кънев /45 г/, който бе стрелял срещу Иванов, но съдът реши, че е ранил опонента си при самоотбрана. Екшънът се разигра на 14 декември 2013 г., около 01.30 ч. на ул. „Охрид“ в старата столица. Кънев направил опит умишлено да умъртви Тихомир Иванов, който го нападнал, като го прострелял с пистолет „Макаров“ от непосредствена близост в лявото слепоочие. Причинил му сляпо входно огнестрелно нараняване в челната област на главата със засядане на проектила. Заради травмата потърпевшият получил общо разстройство на здравето, опасност за живота, като деянието е извършено при превишаване пределите на неизбежната отбрана. Тихомир не бил въоръжен. Съдът обаче приел, че действията са в следствие на уплаха или смущение и не наложил наказание на подсъдимия. След като видял проснатия на земята мъж, Александър направил опит да се самоубие. И двамата бяха спасени от търновските лекари. Със същата присъда, Окръжен съд – Велико Търново осъдил подсъдимия да заплати на Тихомир сумата от 10 000 лева като справедливо обезщетение за претърпените неимуществени вреди. Тихомир няма претенции за присъдата, а за размера на признатия граждански иск.", "date": "2018.09.10", "title": "До месец решават ще получи ли 0,5 млн. търновец, оцелял с куршум в главата"}
{"url": "https://www.24chasa.bg/novini/article/7049221", "text": "Делегация от провинция Хайнан, водена от Чу Цзянмин, генерален секретар на постоянната комисия на конгреса на Хайнан, бе посрещната днес от председателя на общински съвет Пловдив Савина Петкова. \"Влюбен съм в Пловдив. Макар да идвам за първи път в града, мога да кажа че съм силно впечатлен от видяното тук\", заяви г-н Чу Цзянмин по време на срещата. Савина Петкова отбеляза, че през последните няколко години двете страни имат засилено сътрудничество в областта на бизнеса, културата, туризма и образованието. \"Един от акцентите във външната политика на община Пловдив и на местния парламент е развитието на взаимоотношенията ни с Китай, като особено оживени са контактите с градовете Шънджън и Шанхай\", подчерта Петкова. Гостите заявиха, че Хайнан е една от младите провинции на Китайската народна република, създадена през 1988г., но вече е успяла да се утвърди като лидер в земеделието и туризма. \"Убедени сме, че предстои да си сътрудничим с Пловдив и региона в бъдеще. От тази пролет Хайнан вече е със статут на свободна икономическа зона и това дава повече шансове за сътрудничество\", посочиха от китайската делегация. Гостите разказаха, че Хайнан е известен още като Източния Хавай, тъй като само за миналата година над 60 млн. туристи са посетили курортите му. На срещата присъстваха и изпълнителният директор и заместник-директорът на Фондация \"Пловдив 2019\" Кирил Велчев и Виктор Янков, които запознаха гостите с основни моменти от подготовката и програмата на града като столица на културата.", "date": "2018.09.10", "title": "Китайска делегация от мощна икономическа зона оглежда Пловдив"}
{"url": "https://www.24chasa.bg/novini/article/7049234", "text": "При полицейска операция в Елхово са задържани мъж и жена, извършили за пет месеца седем телефонни измами, съобщиха от ОД на МВР-Ямбол. С тях те са ощетили възрастни хора от региона с около 58 000 лева. Двамата са успели да измамят пострадалите, че искат пари за спешна операция на техен близък или помагат на полицията да залови телефонни измамници.", "date": "2018.09.10", "title": "Хванаха мъж и жена в Елхово, за 5 месеца извършили 7 телефонни измами"}
{"url": "https://www.24chasa.bg/novini/article/7049236", "text": "Представители на албанците от южна Сърбия пристигнаха днес в Прищина за разговори с президента на Косово Хашим Тачи, предаде Танюг. Тема на разговорите ще бъде възможността представители на албанското малцинство от южна Сърбия да се присъединят към диалога между Белград и Прищина в Брюксел. След срещата се очаква Тачи и лидерите на албанците от Прешевската долина да се обърнат към медиите, предава БТА. Медиите съобщиха вчера, че Хашим Тачи и еврокомисарят по разширяването Йоханес Хан в сряда ще посетят трите общини в южна Сърбия, в които живяат албанци. Вместо това последва днешната среща. Тачи е привърженик на идеята за \"корекция на границите\" със Сърбия, която би могла да включва размяна на Северно Косово, населено главно със сърби, срещу Прешевската долина - район в Южна Сърбия, където живеят основно албанци.", "date": "2018.09.10", "title": "Представители на албанците от южна Сърбия\nпристигнаха в Прищина за разговори\nс Тачи"}
{"url": "https://www.24chasa.bg/novini/article/7049248", "text": "Д-р Марияна Симеонова е депозирала оставката си като директор на Изпълнителната агенция по трансплантации /ИАТ/. Мотивите на д-р Симеонова са лични, свързани с нейното професионално развитие. В близките дни министърът на здравеопазването Кирил Ананиев ще назначи нов директор на ИАТ, като дотогава д-р Симеонова остава на поста. Това съобщиха от Министерството на здравеопазването. Екипът на Министерството на здравеопазването продължава преговорите за сключване на договор с европейски трансплантационен център, който да осигури лечението на българските граждани, нуждаещи се от трансплантация на бял дроб. На финален етап са разговорите с трансплантационния център в гр. Есен, Германия, за които д-р Симеонова ще продължи да съдейства със своята експертиза.", "date": "2018.09.10", "title": "Директорката на Изпълнителната агенция по трансплантации пак е подала оставка"}
{"url": "https://www.24chasa.bg/novini/article/7049258", "text": "В различни градове на Румъния за тази вечер са насрочени протести, които имат за цел да отбележат един месец от антиправителствен митинг на румънската диаспора, който бе разпръснат със сълзотворен газ, водни оръдия и палки, съобщава информационният сайт Зиаре, цитиран от БТА. Над 450 души, сред които 30 представители на жандармерията, бяха ранени на антиправителствена демонстрация в Букурещ на 10 август, в която участваха над 80 000 души. За отбелязване един месец от насилственото потушаване на протеста на диаспората, в Букурещ и в други градове на страната за тази вечер са обявени редица демонстрации. Митингът в столицата се планира да започне в 16,00 ч. на Площада на победата, където се намира румънският Министерски съвет. Протестът е озаглавен \"Събудете се, спахме достатъчно!\". Очаква се хиляди хора да се съберат и в Клуж-Напока, Алба Юлия, Арад, Бистрица, Крайова, Яш, Сату Маре, Сибиу, Тимишоара и други.", "date": "2018.09.10", "title": "Протести срещу правителството са планирани за тази вечер в Румъния"}
{"url": "https://www.24chasa.bg/novini/article/7049400", "text": "Съдът е одобрил споразумение постигнато между Окръжна прокуратура - Благоевград и защитата на подсъдимата гръцка гражданка С.С., обвинена за пренасяне на един грам хероин през границата на страната, съобщиха от прокуратурата. Тя се е признала за виновна за това, че около 11 часа на 8 август 2018 г., в района на ГКПП Кулата - Промахон, направила опит да пренесе през гръцко-българската граница един грам високорисково наркотично вещество - хероин, със съдържание на диацетилморфин - 21,5%. С определение на съда на С.С. е наложено наказание от две години лишаване от свобода при строг режим на изтърпяване. Подсъдимата е осъждана. Споразумението е влязло в законна сила.", "date": "2018.09.10", "title": "2 години затвор за гъркиня, опитала да пренесе 1 грам хероин през границата ни"}
{"url": "https://www.24chasa.bg/novini/article/7049409", "text": "Турчин взе днес за заложница годеницата си в училище в Истанбул, съобщава агенция ТАСС. Двадесет и две годишният Умут К., който е сержант, напуснал без разрешение военната си част и с нож в ръка нахлул в училището, където стажувала годеницата му Хюмейра, също на 22 години, предава БТА. Той се заключил с нея в тоалетната на третия етаж на сградата. Изглежда причина за конфликта било намерението на девойката да развали годежа. В училището в истанбулския квартал Пендик пристигнали полицаи от специалните части и медици. Учениците и преподавателите били оперативно евакуирани. След преговори, продължили един час и половина, парламентьорите успели да убедят похитителя да пусне заложницата и да се предаде.", "date": "2018.09.10", "title": "Турчин нахлу с нож училище в Истанбул, взе годеницата си за заложница"}
{"url": "https://www.24chasa.bg/novini/article/7049418", "text": "Жестока катастрофа в Унгария е отнела живота на мъж, шофирал монтански камион. Трагичният инцидент е станал вчера към 21 часа, предава  От полицията в Унгария съобщиха, че в района на Лайошмиже на магистрала М5 към Будапеща са катастрофирали монтански камион с регистрационен номер М1471ВХ и лек автомобил „Сузуки“. 41-годишният български гражданин пътувал с камион „Ивеко“ от Сегед към Будапеща. Мъжът е управлявал голямата машина в лявата лента и направил опит да се включи в движението по дясната. В този момент обаче камионът се сблъскал с японското возило. Заради силния удар, шофьорът на камиона изхвръкнал от кабината и паднал на магистралата. Точно тогава от там минавал лек автомобил „Шкода“, който премазал българина. Камионът обаче продължил да се движи по магистралата, като няколко пъти се блъснал в мантинелата, а след това се спрял в отводнителния канал. „Сузуки“-то също било навлязло в канавката. По данни на унгарската полиция българинът е загубил живота си на място заради травми, несъвместими с живота. Униформените допълват, че 41-годишният мъж не си е бил поставил предпазен колан, което е можело да спаси живота му. Шофьорът на японската кола също пострадал сериозно, като се наложило пожарникари да режат ламарините на возилото, за да го извадят. Причините за катастрофата още се разследват. От Министерството на външните работи на България все още нямат информация за трагичния инцидент.", "date": "2018.09.10", "title": "Наш тираджия загина при катастрофа в Унгария, излетял от камиона и кола го премазала"}
{"url": "https://www.24chasa.bg/novini/article/7049366", "text": "17 български фирми попадат в класацията за най-големите 500 компании в Централна и Източна Европа (ЦИЕ), изготвена от международната кредитна застрахователна компания “Кофас”. Подреждането е направено според оборота, като са включени и допълнителни ключови показатели. Общият оборот на български фирми в класацията за миналата година е 18,552 милиарда евро, а печалбата - 724 милиона евро.  Най-предно място в класацията има Българският енергиен холдинг, който е на 29-а позиция. След него се нареждат “Лукойл Нефтохим Бургас” (35) и “Аурубис България” (43), За първи път в класацията попада “Енерго-Про Варна”. Бизнес гръбнакът на страната се формира от енергийните, комуникационните, търговските и производствените компании, се посочва в доклада. По думите на управителят на “Кофас” за България Милена Виденова потреблението ще продължи да бъде водещо при растежа в страната. Потреблението на домакинствата е основната движеща сила на растежа и в ЦИЕ. То се ускорява особено през 2017 г. благодарение на намаляващата безработица и нарастващите заплати. Най-много компании в топ 500 има Полша - 175, който са с оборот от 262,3 млрд. евро и печалба от 10,887 млрд. евро. След това са Унгария и Чехия, а не четвърто място е Румъния с 56 дружества, които имат печалба от 3 млрд. евро. Първите 500 компании в ЦИЕ са увеличили общия брой на персонала с 2,4 милиона души, което е 4,7%. Освен това приходите са нараснали с 652 млн. евро - 11,8%. Същото се отнася и за рентабилността и нетната печалба, която се е увеличила с 16,2%. Положителното цялостно развитие на пазара на труда довежда и до по-високи заплати и повишаване на доверието на потребителите. Кредитният риск се е подобрил във всички държави, с изключение на Хърватия. 60% от генерираните приходи идват от трите сектора, в които са най-големите компании в региона - автомобилостроене и транспорт, петрол и газ, неспециализирана търговия. Най-високи са нетни печалбите от минерали, химикали, петрол, пластмаси и фармацевтични продукти (9,5 млрд. евро). Единствената индустрия, която отчита загуби, е строителството, въпреки че приходите нарастват с 16%. ", "date": "2018.09.10", "title": "17 BG фирми в топ 500 на еврокласация"}
{"url": "https://www.24chasa.bg/novini/article/7049469", "text": "Ураганът Флорънс бързо се усилва и може да връхлети югоизточното крайбрежие на САЩ тази седмица, вероятно като стихия от четвърта категория, предаде Асошиейтед прес. Според метеоролозите Флорънс може да стане днес изключително опасен ураган и да остане такъв дни наред, предаде БТА. Стихията се е превърнала вчера от тропическа буря в ураган и снощи е достигнала скорост на вятъра 140 километра в час. Сутринта окото на урагана Флорънс беше на около 1005 километра югоизточно от Бермудските острови и се движеше на запад с 15 километра в час, съпътстван от ветрове, достигащи скорост 165 километра в час. Американският Национален център по ураганите, заяви, че до утре стихията може да се усили и да достигне скорост на вятъра 209 километра в час или повече.", "date": "2018.09.10", "title": "Ураганът Флорънс набира сила и може да удари САЩ тази седмица"}
{"url": "https://www.24chasa.bg/novini/article/7049468", "text": "Представители на албанците от Южна Сърбия казват, че са поискали на днешната си среща в Прищина с президента на Косово Хашим Тачи косовският парламент да приеме резолюция, която да подкрепи искането им трите общини в южна Сърбия - Прешево, Буяновац и Медведжа, да се обединят с Косово, съобщава прищинският \"Газета експрес\". Това съобщи кметът на Прешево Шкиприм Арифи на съвместна пресконференция с Тачи, предава БТА. Арифи обяви, че представители на албанците от южна Сърбия ще се срещнат през идните дни с председателите на парламентарните групи, от които ще поискат да насрочат това заседание колкото е възможно по-скоро. По-рано днес агенция Прешева йон съобщи, че тема на разговорите с Тачи ще бъде възможността представители на албанското малцинство от южна Сърбия да се присъединят към диалога между Белград и Прищина в Брюксел.", "date": "2018.09.10", "title": "Косовски вестник: Албанците в Южна Сърбия ще искат обединение с Прищина"}
{"url": "https://www.24chasa.bg/novini/article/7049524", "text": "Главният преговарящ на ЕС за Брекзита Мишел Барние изрази днес оптимизъм, че през следващите 6-8 седмици може да бъде постигнато споразумение с Великобритания за условията по нейното напускане на съюза, предаде ДПА, цитирана от БТА.  \"Мисля, че ако сме реалисти, в рамките на шест или осем седмици сме в състояние да стигнем до споразумение по първия етап от преговорите, който е договорът за Брекзита\", каза Барние на конференция в словенския град Блед. \"Трябва да постигнем споразумение преди началото на ноември. Мисля, че това е възможно\", добави той. Двете преговарящи страни са определили средата на октомври като краен срок за сключване на сделката, но Барние от седмици казва, че тази дата може да бъде изместена напред. Той е намеквал също, че споразумението непременно трябва да е налице до средата на ноември, за да има време за последващите ратификационни процедури. Споразумението за Брекзита трябва да включва условията за \"развода\", както и да фиксира 21-месечен преходен период. Документът ще съдържа още политическо споразумение за бъдещите отношения между Обединеното кралство и ЕС след раздялата, предвидена за края на март догодина. Пред Стратегическия форум в Блед Мишел Барние каза, че 85 на сто от текстовете по споразумението са готови. Но по думите му остават важни теми като границата с Ирландия, географските названия, уточняващи произхода на някои земеделски продукти, както и юрисдикцията на Европейския съд.", "date": "2018.09.10", "title": "Барние: От 6 до 8 седмици споразумението за Брекзит може да бъде готово"}
{"url": "https://www.24chasa.bg/novini/article/7049315", "text": "Премиерът на Япония Шиндзо Абе каза, че днешната му среща с президента на Русия Владимир Путин е крачка към подписването на двустранен мирен договор, предаде Ройтерс, цитирана от БТА. След преговорите във Владивосток Абе отбеляза, че е необходимо да се намери решение на проблема с отвлечените от Северна Корея японски граждани и че Путин обещал да помогне за това. Японският премиер съобщи, че главнокомандващият на силите за самоотбрана на Япония ще посети Русия през октомври. Владимир Путин заяви, че Москва е готова да търси решения за сключването на мир с Токио. Той добави, че Русия ще си сътрудничи с Япония за поддържането на диалога между двете корейски държави. Япония и Русия не са подписвали мирен договор след Втората световна война заради спор върху суверенитета на тихоокеанския архипелаг, който Русия нарича Курилски острови, а Япония - Северни територии, припомни Ройтерс. Путин и Абе се опитаха да засилят икономическото сътрудничество на спорните острови, отбеляза ДПА. Японският премиер каза, че \"започва да се появява\" начин за осъществяване на двустранни проекти на островите. \"Ние засегнахме проблема за сключване на мирен договор\", заяви руският президент. \"Този въпрос се обсъжда от десетилетия\", каза Путин. Според него \"би било наивно да се мисли, че той може да бъде решен за една нощ\". \"Но ние сме готови да продължим усилията за намиране на решения, приемливи както за Русия, така и за Япония\", заяви руският президент, като обясни, че до края на годината ще има трета двустранна бизнес мисия на островите. По думите му на срещата във Владивосток е бил засегнат и въпросът за денуклеаризацията на Северна Корея. Той каза, че Русия и Япония би трябвало да работят заедно в тази насока. Владимир Путин, цитиран от ТАСС, отбеляза, че Япония е важен партньор за Русия и че Москва желае да развива двустранните отношения \"въз основа на принципите на добросъседството, взаимното уважение и взаимното отчитане на интересите\". Шиндзо Абе пък подчерта, че подписването на мирен договор е историческа задача, която трябва да бъде решена от него и руския президент. Японският премиер съобщи, че Путин ще посети през юни догодина Япония и двамата ще се срещнат в кулоарите на срещата на върха на Г-20 в Токио, предаде ТАСС.", "date": "2018.09.10", "title": "Шиндзо Абе: Срещата ми с Путин е крачка към мирен договор (Обновена)"}
