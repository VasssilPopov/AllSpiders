{"url": "https://www.24chasa.bg/novini/article/7955238", "text": "Гръцкият премиер Кириакос Мицотакис въвежда в действие стратегията по използване на екологично чисти превозни средства. След депутатите и кметовете започнаха да сменят парка с електроавтомобили. По решение на премиера всички депутати сменят служебните си коли с електроавтомобили. По техния пример започнаха да действат и кметовете, и областните управители. За сега не съществува финансова възможност за смяна на целия парк, но в рамките на няколко години и това ще стане, коментират гръцките кметове.Те са на мнение, че \"държавната администрация трябва да даде пример на гражданите за използване на екологично чисти превозни средстава\", предава  . Гърция е на последните места в Европейския съюз по използване на електроавтомобили. Една от основните причини е липсата на верига от зарядни станции. Правителството предвижда целеви инвестиции за тяхното изграждане, като приоритет имат туристическите райони, както и централната магистрала \"Егнатия одос\". В скоро време се очаква да се гласуват стимули за покупка, като и освобождаването на електроавтомобилите от общински данък, безплатно паркиране.", "date": "2019.12.08", "title": "И кметовете в Гърция започнаха да се движат с електроавтомобили"}
{"url": "https://www.24chasa.bg/novini/article/7954640", "text": "Президентът на Турция Реджеп Тайип Ердоган призова мюсюлманските страни да осигурят по-добри условия за живот на хората чрез подобряване на икономическата стабилност и нивото на благосъстояние. Това е възможно, ако всички следват ислямския принцип за оказване помощ на нуждаещите се, пише „Сабах”. В изказването си по време на срещата на Организацията за ислямско сътрудничество (ОИК) в Истанбул Ердоган подчерта, че мюсюлманските страни не работят достатъчно усилено за своите граждани. 21% от населението, живеещо в държавите-членки на ОИК, което се равнява на около 350 милиона мюсюлмани, се опитва да оцелява в състояние на крайна бедност. Мюсюлманските страни трябва да се стремят повече и открито да обсъждат тези въпроси, смята Ердоган, предава  . Той отбеляза, че разликата между най-богатата мюсюлманска и най-бедната държава е около 200 пъти: Ако мюсюлманите дават милостиня, както изисква ислямът, тогава няма да има бедни хора в мюсюлманските държави, каза Ердоган. Той отбеляза, че настоящите условия са доста благоприятни за повишаване на икономическия растеж и благосъстоянието и като призова членовете на ОИК да засилят сътрудничеството помежду си.", "date": "2019.12.08", "title": "Ердоган: Мюсюлманските държави трябва да осигурят по-добри условия за живот"}
{"url": "https://www.24chasa.bg/novini/article/7954666", "text": "Около 5000 души на демонстрация в Киев призоваха украинския президент Володимир Зеленски да не се поддава на натиска на Москва на утрешната му среща на върха с руския президент Владимир Путин в Париж, предаде Франс прес. Демонстрантите се бяха събрали по призива на различни организации, включително партията \"Европейска солидарност\" на бившия президент Петро Порошенко. Проявата им премина под надслов \"Червени линии за Зеленски\". \"Трябва заедно да защитим Украйна. Русия, Франция и Германия трябва да чуят кои са \"червените линии\" отвъд които няма да отстъпим\", написа Порошенко в страницата си в Телеграм, предава БТА. Сред участниците имаше и активисти на крайнодясната партия \"Свобода\". Много хора държаха табели с надписи като \"Не на капитулацията\", \"Руски газ - въже на шията\". На митинга Петро Порошенко изброи \"червените линии\", които според него не трябва да престъпват участниците в срещата на върха в Париж. Сред тях са недопустимостта Украйна да се откаже от своята европейска и евроатлантическа интеграция, невъзможността да се водят преки преговори с представители на сепаратистите в Източна Украйна, невъзможността да се произвеждат избори в Източна Украйна докато не бъдат изпълнени условия за сигурност на района и освобождаването на пленените хора \"в окупираните територии\", предаде ТАСС. Участниците в митинга на Майдана в Киев напомниха на президента Зеленски съдбата на сваления от власт с протести бивш държавен глава Виктор Янукович и го заплашиха, че тя може да сполети и него, ако не им се хареса резултатът от преговорите в Париж. Утре в Париж ще се състои среща на върха на страните от \"нормандската четворка\" (Франция, Германия, Русия и Украйна) за възобновяване на мирните преговори за Източна Украйна, където продължаващата повече от пет години война между Киев и проруски сепаратисти е взела над 13 000 жертви. Украинският външен министър Вадим Пристайко заяви, че на преговорите в Париж Зеленски ще се стреми да осигури мир, безопасност и развитие в Украйна. Говорителката на Зеленски Юлия Мендел заяви, че на утрешната среща на върха в Париж Зеленски ще постави твърди искания, предаде Асошиейтед прес. Сред тези искания ще са освобождаването на пленени украинци, истинско прекратяване на огъня и изтеглянето на \"чуждестранните войски и бандитските групи от територията на Донбас\" (Източна Украйна), написа тя във Фейсбук. Местни избори в Донбас може да се произведат след възстановяването на граничния контрол и след като в района повече няма \"чужди войски и незаконни въоръжени групи\", добави Мендел.", "date": "2019.12.08", "title": "5000 протестиращи в Киев: Зеленски да не се поддава на натиска на Москва (Снимки)"}
{"url": "https://www.24chasa.bg/novini/article/7954693", "text": "Германската министърка на отбраната поиска правителството да увеличи натиска върху Русия заради убийството на грузинец в Берлин през август, което според прокурорите изглежда е било поръчано от руските или чеченските власти, предаде Асошиейтед прес. В сряда Германия експулсира двама руски дипломати заради убийството, а заподозреният извършител е задържан. \"Сега руската страна трябва най-после да даде своя принос в разкриването на това престъпление. А в германското правителство ще трябва да обсъдим и да вземем решения за по-нататъшни действия\", каза министърката Анегрет Крамп-Каренбауер, без да уточнява какви мерки има предвид, предава БТА. Русия отхвърли обвиненията и заплаши с ответни мерки за експулсирането на дипломатите си. По време на утрешната среща на върха на \"нормандската четворка\" в Париж е предвидена и двустранна среща между германската канцлерка Ангела Меркел и руския президент Владимир Путин.", "date": "2019.12.08", "title": "Германски министър: Правителството да увеличи натиска върху Русия"}
{"url": "https://www.24chasa.bg/novini/article/7954706", "text": "„Резултатите в банковия сектор се подобряват за четвърта поредна година, кредитната активност е един от основните фактори за икономическия растеж в България, който е един от най-високите в ЕС. Показателите на банките се подобряват, включително рентабилността. Лошите кредити намаляват”. Това заяви пред   управителят на БНБ Димитър Радев. „Основни индикатори като капиталова адекватност, ликвидност са над средните за ЕС. Очакването ми е, че българската икономика и българските банки ще останат стабилни през следващата година, независимо от неблагоприятната външна среда”, допълни Радев. Той определи като „реалистична оценка” предвидения от правителството растеж от 3-3,5% за 2020 г. „Това е добра новина. Всички данни показват, че Българската икономика расте с едни от най-високите темпове в ЕС”, добави управителят на БНБ. По думите му основните предизвикателства остават проблемите в световната търговия, Brexit, военните конфликти. „Тези развития в световната и регионалната икономика и в политическия живот, може да имат своето отражение, но има неща, които ни правят умерени оптимисти. ЕЦБ обяви, че ще започне дългоотлагания преглед на паричната политика. Това е изключително важно упражнение. Очаква се това да даде отговори на много въпроси. Освен това има ангажимент за конкретна дискусия по отношение на това, което трябва да се прави с поддържащия икономически растеж”, обясни управителят на БНБ. „Още няма рецесия, но определено има забавяне на икономическия растеж”, коментира Димитър Радев. За следващата година той заяви, че няма да има резки движения в лихвените равнища.", "date": "2019.12.08", "title": "Шефът на БНБ: Икономическият растеж в България е един от най-високите в ЕС"}
{"url": "https://www.24chasa.bg/novini/article/7954717", "text": "Румънският премиер Лудовик Орбан заяви, че възнагражденията на лицата, заемащи висши държавни длъжности, ще бъдат замразени, за да не нараснат с предстоящото увеличение на минималната работна заплата, предаде агенция Аджерпрес. Новото румънско правителство си е поставило за цел да намали бюджетните разходи и замразяването на заплатите на висшите държавни чиновници е една от планираните мерки. Правителството на Национално-либералната партия, което встъпи в длъжност в началото на ноември, одобри актуализация на бюджета за тази година, в която дефицитът е изчислен на 4,3 процента от брутния вътрешен продукт. Европейската комисия отдавна предупреждава Румъния за нарастването на бюджетния дефицит заради увеличенията на заплати и пенсии, предава БТА. \"Знаете много добре, че приходите, възнагражденията на онези, които заемат държавни длъжности, се определят съобразно минималната работна заплата\", посочи Лудовик Орбан и допълни, че за да останат тези заплати в досегашния си размер, ще бъдат приети съответните нормативни актове. Румънският премиер каза още, че планира оптимизиране на организационната структура на министерствата, тъй като някои от тях са \"свръхпренаселени\". \"Всички раздути структури ще бъдат реорганизирани и това може да доведе до напускане на системата от някои служители\", каза премиерът. Той припомни, че на 1 януари 2017 г., по време на управлението на Социалдемократическата партия (СДП), са били назначени над 60 000 нови държавни служители, от които мнозина не са преминали нормалните етапи в процеса на назначаване, а \"просто са били вкарани в системата през задната врата\". Лудовик Орбан припомни шега, която се разпространява в румънския парламент: че министерството на развитието е обезлюдило окръг Телеорман. От този окръг е бившият лидер на СДП Ливиу Драгня, както и бившата премиерка Виорика Дънчила.", "date": "2019.12.08", "title": "Румъния замразява заплатите на държавни служители"}
{"url": "https://www.24chasa.bg/novini/article/7954740", "text": "Училище \"Христо Ботев\" в Страсбург е неизменна част от живота на много от сънародниците ни не само във Франция, но и в Германия. Основават го преди 10 години, а по-късно стартират и групи за детска градина. Училището в Страсбуг обаче все още няма собствено място, предава  . „В сряда учениците разполагат със зали в едно общинско училище - благодарни сме на община Страсбург, която ни подкрепя още от самото начало. В събота получаваме подкрепата на един социален, културен център \"Ротердам\" за зали. За съжаление те не са чак така добре пригодени, а и макар че са наблизо, са на две различни места. Освен това още когато започнахме училището, започнахме да използваме залите горе на Съвета на Европа. То си е пътешествие и искам да ви кажа, че със Силвия даже понякога се чувстваме като стюардеси, защото с куфари разнасяме учебници. Ние за да получим три зали в едно училище едновременно, трябваше да пишем на общината няколко години. Горе-долу за една зала ни трябват 2 години молби и така нататък, но ги получавахме”, обясни Лидия Михова, директор на училището. Така въпреки бюрократичните трудности бездомното училище \"Христо Ботев\" все пак следва истинската си мисия не просто да образова, но и да обединява българите в Западна Европа.", "date": "2019.12.08", "title": "Българското училище в Страсбург няма собствена сграда от вече 10 години"}
{"url": "https://www.24chasa.bg/novini/article/7954764", "text": "Върховенството на закона става основна политика на ЕС, а преди да завърши своя мандат предишният председател на ЕК Жан-Клод Юнкер възобнови преговорите за колективно членство на ЕС към Конвенцията за защита на правата на човека. Това каза пред   посланикът на Европейския съюз в Съвета на Европа Меглена Кунева. Ние сме поели ангажимент като Европейски съюз да станем член от тази конвенция, което означава, че всеки един гражданин от нашите 27, скоро държави, може да заяви: \"ЕС не е прав и с директива или нещо друго е нарушил моето право и аз ще съдя ЕС, ще поискам правосъдие пред съда по правата на човека\", добави тя. Това ще са индивидуални жалби, свързани със защита на индивидуални човешки права – става дума за ЕС, не за страна, цялото законодателство, свързано с права на човек подлежи на такъв допълнителен контрол, мониторинг, обясни още Кунева. Защитата направата на потребителите и достъпът до чиста околна среда – това също са индивидуални човешки права, каза още тя, като поясни, че трябва да се изчакат окончателните решени по този въпрос. Тя коментира и Истанбулската конвенция и обясни, че не сме задължени да я приемаме, но припомни,ч е в началото на мандата си новият председател на ЕК Урсула фон дер Лайен е заявила, че ако страните не я ратифицират, тогава ще има директиви, които директно ще въведат целите на Истанбулската конвенция в законодателството, което вече е задължително.", "date": "2019.12.08", "title": "Меглена Кунева: Върховенството на закона става основна политика на ЕС"}
{"url": "https://www.24chasa.bg/novini/article/7954780", "text": "\"Превишението на нивото фини прахови частици е свързано с отоплението, през нощта трафикът не е силен. Видин и Париж са по-замърсени от София, тя е след 20-то място. Това не трябва да ни успокоява, въпросът е че сме сред градовете, където има замърсяване с фини прахови частици\". Това каза министърът на околната среда и водите Нено Димов пред \"Канал 3\". \"Домашното отопление използва голямо количество въглища, има изпратена наредба за ограничение на сяра и пепел във въглищата. Тя въвежда изисквания в количеството им в употреба за бита. През миналата година сключихме със 7 общини договори за подмяна на инсталациите. Въглищата са много важен източник на енергия за България\", сподели той. \"Икономическата част е безспорно важна, но трябва да обърнем внимание на околната среда. RDF не може да замени въглищата, те са много важни за нашата страна. Нивото на депониране трябва да падне под 10 %. Има разлика от 25 % която трябва да се използва чрез изгаряне. Хората очакват първо да бъде инвестирано, после да бъде разрешено използването на тези горива\", заяви Димов. \"Зелените отпадъци могат да са внасят, но не за да се изгарят. Потокът, който минава през митницата, се публикува. За RDF фирмите трябва да получат разрешение от конкретната страна за внос, а и да се види къде може да бъдат изгорени\", каза още той. \"Има прецедент в Сливен, това е един от градовете, който покри изискванията за фини прахови частици. Разширяването на топлопреносната система е най-добрия начин за качеството на въздуха, но при спазване на нормите от ТЕЦ-овете. Те могат да се контролират, за разлика от домакинствата. Министерството е краен етап за разрешение, трябват становища от регионалните инспекции, здравната инспекция. Даваме възможност тежките процедури да бъдат съвместени. Тогава се съкращава срока с повече от 6 месеца\", обясни министърът. \"Водите се управляват от много институции. Ние следим 52 язовира, 12 са за питейно водоснабдяване. Някои от другите са към едно предприятие. Водата е много ценен ресурс. Всеки има нужди, важно е вода, която се използва за битово-питейни нужди, да не се използва за промишлени. На тях не им трябва толкова чиста вода. В Перник основният проблем са огромните течове. Там дебитът е малък. Имало е отклоняване. Водата се увеличи, но в последните дни пак намаля, сигурно защото водата е замръзнала. Дългосрочното решение е намаляване на течовете. Това е проблем за голям част от страната. За ВиК сектора се дават най-много пари. Подписали сме с ВиК оператори за над 800 млн. лева. Проблемът с Перник е въпрос на ВиК оператора\", коментира министър Димов. \"През миналата седмица успяхме да парираме желанието на „зелените” комунисти. За тях парите са движеща сила, това е новият комунизъм. Можем да приемем магистрала \"Струма\" като екологичен проект в района\", завърши Нено Димов.", "date": "2019.12.08", "title": "Нено Димов за въздуха: Париж е по-замърсен от София"}
{"url": "https://www.24chasa.bg/novini/article/7954794", "text": "Президентът на САЩ Доналд Тръмп заяви, че лидерът на Северна Корея Ким Чен-ун може да загуби всичко, ако се държи враждебно, предадоха Франс прес и ТАСС. Тръмп каза това, след като КНДР обяви, че е извършила \"много важен тест\" в своя ракетен полигон за изстрелване на сателити Сохе, намиращ се в западната част на страната, предава БТА. \"Ким Чен-ун е твърде умен и може да загуби твърде много, или дори всичко, ако се държи враждебно. Той не иска да разваля привилегированите си отношения с президента на САЩ или да се меси в американските президентски избори през ноември\" 2020 г., написа Тръмп в Туитър. \"Северна Корея под ръководството на Ким Чен-ун има невероятен икономически потенциал, но тя трябва да проведе денуклеаризацията, както беше обещано\", добави Тръмп. Въпреки, че преговорите между двете страни са спрени, президентът на САЩ изрази задоволство от \"много добрите си отношения\" със севернокорейския лидер. \"Мисля, че и двамата искаме да запазим това така. Той знае, че за мен приближават избори\", подчерта Тръмп. Американският президент заяви, че ще бъде \"изненадан ако Северна Корея предприеме враждебни действия\".", "date": "2019.12.08", "title": "Тръмп: Лидерът на Северна Корея може да загуби всичко, ако е враждебен"}
{"url": "https://www.24chasa.bg/novini/article/7954839", "text": "Нов сигнал за строеж по Южното Черноморие. Бетон ще се излива на метри от морето край Синеморец. Строителни дейности започват в местността \"Поляните\", която се простира между плажовете \"Бутамята\" и \"Велека\", сигнализираха преминаващи край пътя, предаде  . Според кмета на Синеморец Костадин Диков, инвеститорът има изрядни документи: \"Къщата е на два етажа. Затова имат разрешение. Те си имат съгласувка от РИОСВ, частен парцел е, регулиран поземлен имот се води. Изкопали са само нулевия цикъл и са спрели засега\". Спирането е заради предписание от общината, че строежът няма ограда, уточни Диков. Дейностите са в разрез със закона за устройство на Черноморското крайбрежие, твърди природозащитникът Тома Белев: \"Няма действащ общ устройствен план за община Царево, което е задължително изискване, за да се развиват имотите в зона А и зона Б\". Белев добави, че еколозите ще обжалват по административен път пред Министерството на околната среда и водите действията на Екоинспекцията в Бургас, дала зелена светлина за строежа на къмпинг \"Градина\".", "date": "2019.12.08", "title": "Строителни дейности на метри от морето край Синеморец"}
{"url": "https://www.24chasa.bg/novini/article/7954873", "text": "\"Основните акценти са в това, че ние поздравяваме българските власти в усилията им да решат проблема, идентифициран в делото \"Колеви срещу България\" преди много години за невъзможността да бъде търсена съдебна отговорност на главния прокурор. Въпреки това имахме притеснения по настоящите предложения за промени, които разгледахме. Най-големите ни притеснения са, че системата не би могла да работи, тъй като главният прокурор все още е изключително влиятелен спрямо всички прокурори, които би трябвало да събират доказателствата при разследване на самия него...\". Така Мартин Кайер, един от авторите на становището на Венецианската комисия, коментира пред   въпроса за главния прокурор в България. В петък Комисията отново заговори за нуждата от повече справедливост в българското общество чрез конкретни идеи как главният-прокурор да не е повече безконтролен. На въпрос дали възможно за един прокурор, който работи в държавното обвинение, да проведе независимо разследване срещу собствения си ръководител, той заяви: \"Това зависи изключително много от правилата в конкретните законодателни промени. Ако това е човек с прокурoрски опит, но току-що пенсиониран, или е такъв, на който му предстои пенсиониране. Това би било напълно различна картина от това да се ангажира с тази задача определен действащ прокурор, който работи 23 часа на денонощие по ежедневни случаи под инструкциите на главния прокурор, а по-късно изпълнява и това свое задължение допълнително. Нужно е да бъде изработена юридическа рамка, чрез която се забранява на главния прокурор да дава инструкции на този човек докато изпълнява задълженията си по разследването. Това – първо. И второ – разбира се – кой избира независимият прокурор. Ако това - например - е прокурорската колегия на ВСС с настоящата структура, където всички членове са под влиянието на главния прокурор – най-вероятно това не е правилният път напред\". \"Това, което препоръчваме е да се фокусирате върху това кой избира независимият прокурор и ако възложите тази задача на прокурорската колегия на ВСС, то първо трябва да бъде преразгледана структурата на цялата колегия. Но нека кажа, че е изключително трудно да отговоря на въпроса ви докато нямаме напълно развити и детайлни законопредложения, които да можем да разгледаме. Казахте ми за идеите, които са в пространството за фигурата на независимия прокурор, ние също бяхме информирани за тях от българския представител. Но трябва да бъда много внимателен при коментара на тези предложения, тъй като не сме видели никакви детайли за подобно предложение\", добави Мартин Кайер. \"Трябва внимателно да се вгледате в начина на избор на този независим прокурор – кой го избира и дали това е гаранция, че тази фигура няма да може да бъде инструктирана, докато изпълнява задълженията си\", заключи той.", "date": "2019.12.08", "title": "Венецианската комисия: Главният прокурор е изключително влиятелен спрямо останалите"}
{"url": "https://www.24chasa.bg/novini/article/7954882", "text": "„Българската съдебна система е в нокаут, тя е в най-тежката си криза не от 30 години демокрация, а и от комунизма. Председател на Върховен касационен съд се вживява на политически лидер и чете политически декларации. Казвам „чете”, защото очевидно някой му ги е писал”. Това коментира пред Нова тв бившият конституционен съдия Георги Марков. „Няма кой да му каже: „Стоп! Ние сме парламентарна, не съдебна република”. Когато се минават граници, парламентът да му каже да слиза от тази сцена и да ходи в парламента”, коментира още Марков. „Второ, и в най-лошия си сън не съм мислил, че 25 висши български магистрати часове наред се разправят помежду си, това се излъчва по телевизията - лош език, язвителност, омраза. Това е удар върху авторитета на съдебната система и много лош сигнал за инвеститорите, които чакаме”, коментира още Георги Марков. Той коментира и новото звено – независим прокурор, който да разследва главния прокурор. „Тази промяна е хипотетична. Досега не сме имали бандит за главен прокурор, надявам се да нямаме. Но този орган, който се създава, не е безобиден. Това ще е прокурор, който ще е като главен прокурор. Не знам на кого ще викат главния. Той щом ще разследва главния, трябва да е някой ангел, ама няма да е ангел. Тук идва въпросът него кой ще го разследва. Страхувам се, че ще започне вътре в прокуратурата едно голямо меле”, каза Марков. Третият проблем, според него, са платените протестъри, които „не са гражданско общество, а политически активисти” и които са се впили като „пиявици” в съдебната система. „Като говорим за инвеститори. Как така Хелзинкският комитет награждава съдия? Награденият съдия взима бележка от Хелзинкския комитет, който защитава един убиец, и на тази база, че се е поправил, го пускат. Не могат да дават бележки за благонадеждност като ОФ”, смята Георги Марков. „Четвъртият въпрос за състоянието на съдебната система – създадоха се цели антипрокурорски партии. Това е партията „Да, България”, тя е срещу сегашния, срещу бъдещия и срещу всеки, който не е неин, за да защитава лобитата зад нея”, каза Георги Марков.", "date": "2019.12.08", "title": "Георги Марков: Шефът на ВКС се изживява като политически лидер"}
{"url": "https://www.24chasa.bg/novini/article/7954901", "text": "1000 – 1200 лева – такава е офертата за фалшива шофьорска книжка, предложена на подставено лице в софийския квартал \"Красно село\", съобщава  . След подаден сигнал в МВР на място е пратен полицейски екип. Минути по-късно започва акция на групата за „Тежки престъпления“ към криминална полиция на Трето РУ. От дома на Георги Йорданов, по прякор Гошо Кеша, са иззети множество документи за самоличност. „Свидетелства за управление на моторни превозни средства, лични карти, международни паспорти”, обясни старши инспектор Станислава Тодорова, началник група „Тежки криминални престъпления” към Трето РУ. „Някои от тези лични карти ги продават лица, които са наркозависими и отиват да продадат собствената си лична карта, за да изкарат някакви пари, за да отидат да си купят необходимата доза наркотици. Такива лица, наркозависими, често извършват грабежи, като крадат документи. Тогава ходят и ги продават при Георги Йорданов”, обясни старши инспектор Тодорова. А Йорданов ги купува на ниски цени-между 20-30 лева. Купува ги, за да нанесе данните на друго лице върху документа. „От всичко има поръчки, от международните паспорти, от личните карти, от шофьорските книжки”, обяснява инспектор Тодорова. Самият Георги Йорданов уверява клиентите си, че досега не е излъгал никой. „С това си изкарвам хляба. От Русе имам доста хора, от Пловдив имам доста хора, от Плевен, от Монтана”, заявява Георги Йорданов. Старши инспектор Станислава Тодорова обясни, че при акцията в дома му са намерени много пари в различна валута. Фалшивата лична карта при Георги Йорданов струва около 350 лева, международният паспорт – 600-800 лева, шофьорската книжка – 1000-1200 лева. „Цялото семейство беше задържано, всички са наясно с неговата дейност. С тях бяха проведени множество беседи, снети са им разпити в качеството на свидетел, за да дадат показния от колко време им е известно, че това лице се занимава с такава дейност”, обясни инспектор Тодорова. След 24 часа семейството на Георги Йорданов беше освободено. Неговата мярка е 72 часа. Повдигнати са му обвинения за изготвяне на фалшиви документи. Предстои прокуратурата да реши дали да внесе искане за най-тежката мярка „задържане под стража” за Георги Йорданов. Районна прокуратурата образува досъдебно производство след акцията на Трето РУ. Полицията е по следите на съучастниците на Георги Йорданов. Тези, които изготвят фалшивите документи. Разследването по случая продължава.", "date": "2019.12.08", "title": "Хванаха мъж в София, издавал фалшиви документи"}
{"url": "https://www.24chasa.bg/novini/article/7954906", "text": "Над 300 000 тона храна се изхвърля годишно в Хърватия, докато в същото време организации опитват да подтикнат към солидарност със стотици гладни и бездомни хора, отбелязва агенция Хина. Проучване показа, че в Хърватия годишно се изхвърля 75 кг храна на глава от населението. Изследването е било проведено през 2017 г. и покрива 115 хърватски домакинства. То показва, че по-голямата част от тях не осъзнават колко храна изхвърлят. Изследователката Бранка Илаковац каза, че 77 процента от 380 000 тона хранителни отпадъци в Хърватия идват от домакинствата, докато в Европа този процент е малко над 50 на сто, предаде БТА. Осемдесет и осем милиона тона храна се изхвърля в Европа и 1,3 милиарда тона - в целия свят. Според хърватски експерти недостатъците в системата за управление на отпадъците също допринася за разхищението на храна. Бранка Илаковац посочи, че хората трябва да бъдат обучени в сортиране на отпадъците, защото страната е изостанала в това отношение. Организацията \"Каритас Хърватия\" пък от години опитва да замени практиката на изхвърляне на храна с даряването й. В резултат през септември бяха внесени изменения в регулациите за даряване на храна, за да се премахнат пречките и това да става по-лесно. Представителка на министерството на земеделието каза, че дарители могат да даряват храна и след изтичането на срока й на годност, като може да ползват данъчни облекчения, когато даряват храна в срок на годност. Разхищението на храна от домакинствата може да бъде намалено и чрез превенция, като се купува само толкова, колкото е необходимо, и като не се купува нова храна, докато не се изконсумира вече закупената, отбеляза Бранка Илаковац.", "date": "2019.12.08", "title": "Над 300 000 тона храна се изхвърля годишно в Хърватия"}
{"url": "https://www.24chasa.bg/novini/article/7954919", "text": "Доналд Тръмп щеше да бъде обявен за виновен за три минути, ако беше съден в обикновен съд, заяви конгресменът демократ Джери Надлър, който председателства юридическата комисия в Камарата на представителите на САЩ, предаде Франс прес. \"Имаме \"железни\" доводи. Ако те бяха представени на съдебни заседатели, те щяха да излязат с присъда \"виновен\" в рамките на три минути\", заяви Надлър по Си Ен Ен. Демократите, които държат мнозинство в Камарата на представителите, започнаха през септември разследване за импийчмънт на Доналд Тръмп за негово искане към Украйна да разследва Джо Байдън, който в момента е фаворит да получи номинацията на Демократическата партия за кандидат-президент на изборите догодина, предава БТА. Тръмп заявява, че не е направил нищо нередно и определя разследването като противоконституционно и маскарад. От следващата седмица юридическата комисия започва да изготвя обвинителния акт срещу президента. В понеделник тя ще изслуша адвокатите на демократите и на републиканците, които ще представят изводите на разследването от последните два месеца в комисията за разузнаването. След обвиненията към Тръмп може да присъстват злоупотреба със служебно положение, корупция, възпрепятстване на работата на Конгреса и възпрепятстване на правосъдието. Предвид мнозинството на демократите в долната камара на Конгреса, Тръмп вероятно ще стане третият президент на САЩ, на когото Конгресът е повдигнал обвинения след Андрю Джонсън и Бил Клинтън. Очаква се обаче след това той да бъде оневинен на съдебния процес в Сената, където републиканците имат мнозинство, отбелязва АФП.", "date": "2019.12.08", "title": "Демократ в САЩ: Ако беше нормален съд, Тръмп щеше да е виновен за 3 минути"}
{"url": "https://www.24chasa.bg/novini/article/7954415", "text": "Кметицата на малката френска община Грел Изабел Дюжеле издаде заповед, с която било забранено на местните жители да умират у дома през почивните и празнични дни, информира телевизионният канал Си нюз. Медията цитира съобщение, което се е появило в сайта на общината. Решението било взето, за да бъде привлечено вниманието на централните власти върху проблема с недостига на лекари в района, предава БТА. Новата мярка била породена от факта, че миналата седмица Изабел Дюжеле не могла да намери лекар, който да удостовери кончината на местен жител.", "date": "2019.12.08", "title": "Френска кметица забрани на хората да умират през почивните и празнични дни"}
{"url": "https://www.24chasa.bg/novini/article/7954431", "text": "В Китай се родиха първите хибриди между прасе и маймуна, като от осем екземпляра са оживели само два, пише в. \"Метро\". При провеждането на експеримента в четвъртия ден на зачатието в 4 хиляди свински ембриона били въведени изкуствено отгледани клетки от маймуни. В сърцата, черните и белите дробове на прасенцата е имало ДНК от дългоопашати макаци, предава БТА. От родените десет екземпляра, осем починали в лабораторията след първата седмица и само два оживели.", "date": "2019.12.08", "title": "Вижте първите два хибрида между прасе и маймуна (Видео)"}
{"url": "https://www.24chasa.bg/novini/article/7954438", "text": "Папа Франциск изрази надежда, че срещата в \"нормандски формат\" ще бъде успешна и призова всички да се молят за нея. Той направи това в традиционна неделна проповед на площад \"Свети Петър\", предаде ТАСС. \"Утре в Париж ще се състои среща между президентите на Украйна, Русия и Франция и германския канцлер, която се нарича нормандски формат и на която ще се търси изход от болезнения конфликт в Източна Украйна. Моля се за нейния успех и призовавам всички към това с надеждата, че политическият диалог ще допринесе за изграждане на мир и справедливост за хората на тези територии\", заяви Франциск. Той не за първи път говори публично по темата за украинската криза. Папата обяви и събрани дарения в полза на пострадалото население на Донбас, предава БТА. Така нареченият нормандски формат на преговорите за Украйна (\"нормандската четворка\") съществува от юни 2014 година. Тогава, по време на честването на 70-годишнината от десанта на съюзниците в Нормандия, лидерите на Русия, Украйна, Франция и Германия за първи път обсъдиха уреждането на конфликта в Донбас. Предишната среща на квартета бе през октомври 2016 година. Новата среща се забави поради факта, че Киев не изпълни постигнатите преди това договорености между лидерите. Утре \"нормандската четворка\" ще се събере в Париж.", "date": "2019.12.08", "title": "Папата се моли за мир в Източна Украйна"}
{"url": "https://www.24chasa.bg/novini/article/7954451", "text": "На фона на тревогите за съдбата на споразумението между ЕС и Турция за спиране на миграционния поток към Европа, заместник-председателят на Европейската комисия Маргаритис Схинас и европейският комисар за вътрешните работи Илва Йохансон имаха в петък \"конструктивни разговори\" с турския президент Реджеп Тайип Ердоган, съобщава гръцкият вестник \"Катимерини\". В туит Схинас благодари на турското правителство за гостоприемството и подчерта, че ЕС остава изцяло ангажиран с прилагането на споразумението с Турция, подписано през март 2016 г., предава БТА. \"Катимерини\" посочва, че около споразумението възникнаха съмнения, след като миграционният поток към Гърция се увеличи напоследък, а Турция обвини ЕС, че не спазва ангажиментите си по сделката. Преди Анкара двамата европейски представители посетиха Атина, където се срещнаха с гръцкия премиер Кириакос Мицотакис. Миграцията \"не е гръцко-турски проблем, а въпрос, който засяга Европейския съюз като цяло, и ние очакваме вашата помощ, както и твърда политика на ЕС по този въпрос и успешно сътрудничество между Комисията и гръцките власти\", заяви Мицотакис на срещата. Заместник-председателят на Европейската комисия Маргаритис Схинас, който отговаря и за ресора \"Утвърждаване на европейския начин на живот\", също изтъкна необходимостта от европейска солидарност по въпроса и посочи, че ЕС подготвя нов пакт за предоставянето на убежище. Еврокомисарят за вътрешните работи Илва Йохансон призна, че Гърция е подложена на голям натиск и посочи, че става дума за европейски проблем, с който никоя страна не може да се справи сама.", "date": "2019.12.08", "title": "ЕК: Миграцията не е гръцко-турски проблем, а въпрос, който засяга целия ЕС"}
{"url": "https://www.24chasa.bg/novini/article/7954479", "text": "Местните власти в австралийския щат Куинсланд планират да обособят терени с площ над 570 хиляди хектара за осигуряване на хабитат за коали, прогонени от горските пожари, съобщава ДПА. Площите ще бъдат обявени като \"приоритетни зони за коалите\" в рамките на нова стратегия. Премиерът на Куинсланд Анастейша Палашчук заяви, че от горските пожари са пострадали много коали, застигнати от пламъците. Някои от животните ще се възстановят, но много са агиналите. За оцелелите екземпляри ще бъдат заделени специални терени с площ два пъти по-голяма от тази на френската столица Париж. Местните власти възнамеряват силно да ограничат обезлесяването, за да бъде съхранен хабитатът на коалите, предава БТА. В Куинсланд популацията на тези двуутробни е намаляла с 80 процента през последните 20 години, като три четвърти от хабитата им е бил разрушен.", "date": "2019.12.08", "title": "След пожарите в Австралия отделят терени за нов хабитат за коали"}
{"url": "https://www.24chasa.bg/novini/article/7954499", "text": "Турско-либийският меморандум, определящ морските граници в Средиземно море, е резултат от изнудване на либийското правителство от страна на Турция и е напълно лишен от основания, заяви днес гръцкият външен министър Никос Дендиас, цитиран от агенция АНА-МПА. \"Турският ход се очакваше от юли и бяха предприети серии от действия за предотвратяването му. Въпреки това правителството в Триполи, изнудено от Турция, очевидно заради настъплението на генерал Хафтар през последните дни, подписа текста\", каза Дендиас за телевизия Ант1. Агенцията припомня, че маршал Халифа Хафтар е лидер на Либийската национална армия (ЛНА), която е лоялна на центъра на властта в източната част на страната. Армията на Хафтар е подкрепяна и от либийския парламент, който осъди турско-либийския меморандум, подписан от международно признатото правителство в Триполи, предава БТА. \"Нашата страна ще подготви нота, която ще представи в ООН, и ще предприеме всички мерки в рамките на международното и морското право, които ще покажат невалидността на меморандума\", каза Дендиас. Гръцкият външен министър посочи също, че Гърция и Египет вече разговарят за очертаване на техни собствени изключителни икономически зони.", "date": "2019.12.08", "title": "Гръцкият външен министър: Турция изнуди Либия за морските зони"}
{"url": "https://www.24chasa.bg/novini/article/7954519", "text": "Министър-председателят на Великобритания Борис Джонсън съобщи, че при победа на предстоящите избори през декември ще въведе три вида работни визи, предаде  . Първата категория визи „изключителен талант” ще бъдат издавани на учени, гении от стартиращи организации и хора, които ще допринесат за ръста на икономиката на Великобритания. Подобни визи ще бъдат издавани на прима-балерини и първи цигулки, обясни Джонсън в интервю за вестник „Съндей Таймс”. За такива хора няма да е необходимо да имат предложение за работа в страната, а визи ще им бъдат издавани в оперативен порядък. Във втората категория попадат квалифицираните работници, които трябва да разполагат с предложение за работа на територията на Обединеното кралство. Третият вид визи е предназначен за хора, които идват в страната „на отсраслов принцип” за краткосрочна работа, която не изисква квалификация. Такива, например, са сезонните работници в селското стопанство. Тази категория граждани няма да имат възможност да получат право на постоянно пребиваване. Джонсън обясни, че системата ще бъде организирана по австралийски образец и ще позволи да се върне контролът върху британските граници след напускането на Евросъюза.", "date": "2019.12.08", "title": "Може да въведат три вида работни визи за Великобритания"}
{"url": "https://www.24chasa.bg/novini/article/7954546", "text": "Най-малко 950 туристи бяха откъснати от света в новозеландския град Франц Йосиф заради срутване на земна маса, предизвикано от проливните дъждове, съобщи порталът „Stuff” и  . Кметът на район Уестленд Брус Смит информира, че градът е бил откъснат от външния свят заради огромно свлачище, блокирало пътя на западното крайбрежие на Южния остров. Според него, транспортната комуникация няма да бъде възстановена до петък. Като цяло, възстановяването на пътя ще отнеме около 6 седмици. Градската администрация оценява запасите от храна. При нужда, властите ще доставят по въздух допълнително храна. Проливните дъждове в региона валят от петък. В различни части заради лошото време има срутвания и свлачища, довели на места и до преустановяване на електрозахранването.", "date": "2019.12.08", "title": "Свлачище блокира над 900 туристи в Нова Зеландия"}
{"url": "https://www.24chasa.bg/novini/article/7954592", "text": "160 човека са преминали през спешния травматологичен кабинет на УМБАЛСМ „Н. И. Пирогов“ в рамките на последното денонощие. Това съобщиха от пресцентъра на лечебното заведение. Повечето от тях са посетили дежурните специалисти, след като са се подхлъзнала и са паднали на заледени участъци. 26 от пострадалите на леда остават в болницата за лечение. Те имат предимно фрактури в областта на бедрата, подбедриците и глезените.", "date": "2019.12.08", "title": "26 от пострадалите на леда остават в \"Пирогов\""}
{"url": "https://www.24chasa.bg/novini/article/7954603", "text": "Сърбия няма по-голям приятел и съюзник в защитата на своите интереси от Русия, заяви министърът на иновациите в правителството на Сърбия Ненад Попович, цитиран от РИА Новости. В неделя в Белград се провежда конгрес на Сръбската народна партия, член на управляващата коалиция, оглавявана от министър Попович. На събитието присъстват представители на близки партии от Испания, Италия, страните от региона на Балканите и управляващата партия в Русия „Единна Русия“, предава  . „Сърбия днес няма по-голям приятел и съюзник в защитата на своите държавни и национални интереси от Русия“, каза министърът пред конгреса. \"Винаги, когато е могла, Русия ни е помагала, подкрепяла ни е и когато не е могла (да помогне) по свои вътрешните си причини, никога не ни е пречила. Следователно, ние ще се борим публично срещу всякакви опити да бъде представяна Руската федерация в негативна светлина в Сърбия\", подчерта Попович. Той припомни, че споразумението за зоната за свободна търговия между Белград и Евразийския икономически съюз отвори пазар от 200 милиона души за сръбския бизнес. Министърът на иновациите отбеляза също, че заедно със своите руски партньори Сърбия \"развива за първи път от 30 години възможностите си за изучаване на мирния атом\". По-рано Русия и Сърбия подписаха споразумение за създаването на Център за ядрена наука, технологии и иновации с участието на руската държавната корпорация „Росатом“ на сръбска територия. Според Попович властите на Сърбия и „Росатом“ може да започнат изграждането на най-големия център за мирни ядрени изследвания през следващата година.", "date": "2019.12.08", "title": "Сърбия: Нямаме по-голям приятел и съюзник от Русия"}
{"url": "https://www.24chasa.bg/novini/article/7954945", "text": "Босненските власти съобщиха, че замърсяването на въздуха в столицата Сараево е достигнало опасно равнище през последните дни, предаде Асошиейтед прес. Властите забраниха движението на товарни автомобили, отмениха публичните прояви на открито и предупредиха хората да не излизат. Други предприети мерки са намаляване на температурата на централното отопление, което работи на въглища, и забрана на строителни работи, при които се произвежда прах, предава БТА. Тези мерки бяха наложени през седмицата от регионалното правителство в Сараево. Властите съобщиха, че през последните три дни стойността на праховите частици във въздуха е била най-малко два пъти, а понякога и пет пъти по-висока от лимита в ЕС от 50 микрограма на кубичен метър. Босненската столица е разположена в долина и е заобиколена от високи планини. Градът винаги е страдал от високи концентрации на мъгла, смог и прах. Положението обаче се влоши през последното десетилетие заради построяването на високи сгради, които блокират движението на въздуха, старите и силно замърсяващи околната среда автомобили и увеличената употреба на отопление на въглища. Според неотдавнашен доклад на Програмата на ООН за околна среда жителите на Сараево са изложени на едни от най-високите концентрации на замърсяване на въздуха в Европа. ООН посочи, че това намалява продължителността на живота в страната с до 1,3 години.", "date": "2019.12.08", "title": "Опасно мръсен въздух в Сараево"}
{"url": "https://www.24chasa.bg/novini/article/7954961", "text": "Британският премиер Борис Джонсън заяви, че до деня на парламентарните избори ще се бори за всеки глас, предаде Франс прес. \"Ще се боря за всеки глас\", каза по телевизия \"Скай нюз\" Джонсън, който се надява партията му да спечели мнозинство, за да прокара в парламента постигнатото от него споразумение с Европейския съюз за Брекзит. Според някои социологически проучвания преднината на британските консерватори пред лейбъристите е намаляла, предава БТА. Борис Джонсън, който дойде на власт в края на юли, отказа да каже дали ще подаде оставка, ако консерваторите не получат абсолютно мнозинство в парламента след изборите в четвъртък. Джонсън превърна Брекзит в основна тема на предизборната си кампания. При победа премиерът планира да представи отново на вниманието на депутатите сделката си за излизане от ЕС, за да може да има Брекзит на 31 януари. Лидерът на опозиционната Лейбъристка партия Джереми Корбин, който е сериозно критикуван заради неясната си позиция за Брекзит, обеща, ако победи на изборите, да договори ново споразумение с Брюксел, което впоследствие да бъде подложено на референдум.", "date": "2019.12.08", "title": "Борис Джонсън: До деня на изборите ще се боря за всеки глас"}
{"url": "https://www.24chasa.bg/novini/article/7954625", "text": "Продажбата на цял полуостров до Несебър подготвя министърът на отбраната Красимир Каракачанов. В сряда правителството е одобрило прехвърлянето от публична в частна държавна собственост на 31 311 кв. м от полуострова Акротирия. Това е първата стъпка, за да може отбранителното министерство да обяви търг за продажба на полуострова. Теренът досега се е ползвал за нуждите на бреговата охрана. Намира се в южната част на града с пряк излаз на море и военните се надяват, че това ще го направи привлекателен за частен инвеститор. Почти целият полуостров обаче е с пясъчни дюни, които са защитени природни образувания и върху тях е почти невъзможно да бъде позволено строителство. Спънка пред продажбата може да се яви и терен от 2200 кв. м, който образува нещо като остров във военния имот. Той е бил реституиран, а на него са били построени няколко складови помещения още докато военното поделение е функционирало. Това е трети полуостров на Черноморското крайбрежие, който опитва да продаде Министерството на отбраната. През лятото бяха обявени търгове за полуостров до Поморие и до Черноморец. Сделките обаче бяха спрени от Каракачанов след протести на местни хора, които имат реституционни претенции към терените на закритите военни поделения. Имотът в Поморие се намира западно от стария град. Върху него има изоставени казарми на терен от над 56 дка. В северната си част теренът на полуострова граничи с няколко вече изградени ваканционни комплекси и хотели. Този в Черноморец пък е с площ от 173 дка и половината от него е върху полуостров Червенка. На този терен освен всичко друго текат и разкопки на късноантична крепостна стена. Общо 6 военни имота са прехвърлени от публична в частна държавна собственост на последното заседание на Министерския съвет, показва справка в правителствената информационна система. Военните планират да продадат и т.нар. Ломски форт - част от защитните съоръжения около София, изградени още преди Първата световна война. През 1956 г. там е създадено поделение на радиотехническите войски. В Ломски форт се е намирало и командването на въздушния полк, който е осъществявал отбраната на София. Този терен е с площ от 77 026 кв. м и на него има 23 сгради, включително и бункери. Намира се до “Ломско шосе” и околовръстния път на столицата. За продажба с решението на Министерския съвет са подготвени и имоти в Шумен, Ихтиман и Елин Пелин и исперихското село Лудогорци. Най-голям, с площ от над 121 дка, е имотът в Шумен. Той е в местността “Кара чалък” и според източници от Министерството на отбраната към него имало интерес, защото бил подходящ за построяването на заводи. Останалите имоти, обявени за частна държавна собственост, са значително по-малки, показва решението на правителството. Над 100 са имотите на Министерството на отбраната, които вече са ненужни на военните и те планират да ги продадат. Повечето от тях обаче стоят от години като частна държавна собственост на МО и министерството само плаща данъци на общините. Докато са публична държавна собственост, за тях не се дължат данъци и такси, но пък не може да бъдат продавани и давани под наем.", "date": "2019.12.08", "title": "Военните готвят за продажба полуостров с дюни до Несебър"}
{"url": "https://www.24chasa.bg/novini/article/7955149", "text": "Въпреки протестите, президентът и премиерът на Франция се заканиха, че ще извършат пенсионната реформа. Четвърти ден общественият транспорт в страната е силно затруднен. Синдикатите на железопътните работници, но и на много други професии, обещават, че протестът ще продължи, докато правителството не се откаже от идеите си, предава  . Премиерът Едуар Филип настоя, че ако реформата не се проведе сега, ще трябва да бъде направена по-късно, при още по-лоши условия за работещите. Тази вечер има среща на президента Еманюел Макрон с министри, за да дооформят плана. Те искат да въведат унифицирана пенсионна система и да премахнат над 40 изключенията в различни сфери и професии.", "date": "2019.12.08", "title": "Управляващите във Франция: Ще има реформа въпреки протестите"}
{"url": "https://www.24chasa.bg/novini/article/7954739", "text": "Кой ще контролира шефа на отдел “Инспекторат” към Върховната касационна прокуратура, ако той разследва главния прокурор, когато извърши престъпление? Този въпрос озадачи партиите в неделя - ден след като правителството прие предложението за промени в Наказателно-процесуалния кодекс и Закона за съдебната власт. В събота на извънредно заседание на кабинета министрите решиха да предложат на Народното събрание шефът на Инспектората към ВКП да рaзследва главния прокурор. Предвижда се той да се избира с 2/3 мнозинство от прокурорската колегия на ВСС, а не както досега - от обвинител №1. Идеята промените да засягат и председателите на ВАС и ВКС, която бе в първоначалния вариант, отпадна. Повечето от червените юристи отказаха коментар по темата, преди да е обсъдена в партията. През седмицата ще се събере Правният съвет на “Позитано” 20, чийто шеф е Янаки Стоилов. “Темата е деликатна, защото трябва да се види до каква степен се налага промяна на конституцията. Правителството иска да овласти шефа на Инспектората на ВКП, но не може да свали методическото ръководство, което главният прокурор има над него според основния ни закон”, коментираха неофициално социалисти. БСП вече внесе промени в НПК, които са за контрол на безконтролните актове на прокуратурата и на отказите за разследване. “Има известна логика, но на свой ред се питам: А този независим прокурор, който ще наблюдава главния, него кой ще го надзирава? Такива въпроси могат да се задават. Досега в нашата история не знам да е имало проблем с дейността на главния прокурор, а много такива се смениха”, коментира пред Нова тв бившият служебен премиер и професор по право Огнян Герджиков. В малкия коалиционен партньор - “Обединени патриоти”, също не са обсъждали дали ще приемат промените, но се очаква това да стане още тази седмица, обясни за “24 часа” съпредседателят на парламентарната група Искрен Веселинов. “Личното ми мнение, като подчертавам, че не сме го обсъждали в групата, е, че изникват няколко въпроса, които трябва да бъдат решени между 1-о и 2-о четене. На първо място - този прокурор, който ще оглавява Инспектората към ВКП, на кого точно ще се отчита? Логично е, че няма да бъде пред главния прокурор. Но ще се отчита ли поне пред прокурорската колегия на ВСС, която ще го избира”, коментира зам.-шефът на правната комисия и депутат от НФСБ Христиан Митев. Според него вторият много важен въпрос е и какво става с ръководителите на върховните съдилища, след като се говори, че за тях това няма да важи, но конституцията ги поставя под общ знаменател с главния прокурор. “Не съм “против”, “за” такива промени съм. Наясно съм и с желанието на правителството да се съобрази с препоръките на т.нар. Венецианска комисия, но все пак тези въпроси стоят и трябва да им се отговори, за да не се случи така, че на практика да имаме един нов главен прокурор и да се чудим кой ще следи неговата отговорност”, категоричен е Митев. Подчерта, че трябва да се мисли и кой ще разследва шефа на инспектората при престъпление и как ще бъде съден той - по общия ред или за него ще има специален.", "date": "2019.12.08", "title": "Проблем: Кой ще контролира прокурора, който разследва главния (Обзор)"}
{"url": "https://www.24chasa.bg/novini/article/7954811", "text": "“Ако искаш дълъг политически път, трябва да осигуриш стабилност - фискална, данъчна, дългова, банкова и валутна. Без тези неща няма дълъг политически мандат. Радвам се, че този финансов министър и премиерът Бойко Борисов оцениха важността на този фактор”. Така се обърна шефът на Асоциацията на банките в България Петър Андронов към управителя на БНБ Димитър Радев и към финансовия министър Владислав Горанов в деня на професионалния празник на банкерите - 6 декември. По традиция асоциацията го отбеляза със стилна церемония. “Мина времето, когато имаше подозрения между политиците и банките, поне в България. Част от политическата класа търси противопоставяне межди кредитополучателите и кредиторите като лесен ресурс за популизъм”, заяви пред банкерите финансовият министър Владислав Горанов. “Надявам се следващата година да не говорим за еврозоната. Смятам, че има реална опасност до моя рожден ден (30 април - бел. ред.) да бъдем част от ERM II. Още малко работа имаме да свършим, но знаем какво точно трябва да свършим”, каза той. “Да, те ни нямаха толкова доверие, но минахме през такъв тип тестове, които едва ли и техните системи биха издържали”, каза Горанов. И заключи: “Сега вашите акции нараснаха не толкова заради оценките на кредитните агенции, но и заради това, че когато си изгубил рязко доверие и успееш бързо да го възстановиш, показваш, че заслужаваш да си част от европейската финансова инфраструктура”. “Капиталовата адекватност на банковата система от първи ред е 19% и е сред 10-те най-добри в Европа. Да, делът на лошите кредити още е висок, но е само 7% - петият в Европа. Покритието на активите ни е пак в 10-те най-добри в Европа. Възвръщаемостта на капитала е осмата най-добра в Европа. Възвръщаемост на активите 1,7 срещу 0,5 - втората най-добра в Европа”, аргументира тезата и Петър Андронов. “Годината беше трудна, в среда на несигурност и ниски и отрицателни лихви е сериозно предизвикателство за всички, работещи в този сектор. Годината беше успешна заради добрите резултати. Те са свързани и с повишената кредитна активност, която подкрепя икономическия растеж, печалбата се увеличава, а лошите кредити намаляват”, оцени годината управителят на БНБ Димитър Радев.", "date": "2019.12.08", "title": "Банковата ни система е сред топ 10 на Европа"}
{"url": "https://www.24chasa.bg/novini/article/7953441", "text": "Бившият боливийски президент Ево Моралес ще бъде ръководител на кампанията на партията си Движение за социализъм на следващите избори, предаде Франс прес. \"Оценявам доверието, което ми гласувахте, назначавайки ме за шеф на кампанията\", обърна се той в \"Туитър\" към съпартийците си. \"Ще изберем единен кандидат и ще спечелим отново изборите на първи тур. Благодаря, че не ме изоставихте, винаги ще бъда с вас. Заедно ще победим\", добави Моралес, който е на посещение в Куба, цитиран от БТА. Следващите избори ще бъдат първите за последните 18 години, на които Моралес няма да се яви. Изоставен от полицията и армията, той бе принуден да подаде оставка на 10 ноември след три седмици антиправителствени протести и отиде в Мексико, където му бе предоставено политическо убежище. Боливийският парламент гласува в края на ноември закон за свикване на нови президентски и парламентарни избори, за които няма насрочена дата.", "date": "2019.12.08", "title": "Ево Моралес ще е шеф на предизборната кампания на партията си в Боливия"}
{"url": "https://www.24chasa.bg/novini/article/7953455", "text": "В края на ноември златният резерв на Китай е бил 62,64 милиона унции, показват данни на централната банка от тази събота, предаде  . Стойността на резерва към момента е 68,62 милиарда долара и остава непроменена от тази в края на октомври. Данните на банката показват също, че валутните резерви на Китай са били 3,056 трилиона долара в края на миналия месец, което представлява увеличение с 22,9 милиарда долара, или 0,7 процента от началото на 2019 г.", "date": "2019.12.08", "title": "62,64 милиона унции е златният резерв на Китай в края на ноември"}
{"url": "https://www.24chasa.bg/novini/article/7953428", "text": "Застрашен от изчезване елен е бил забелязан в национален резерват в североизточната провинция Дзилин. Това е първият път, в който т.нар. воден елен се появява в този район, предава  Животното е класифицирано като „уязвимо\" в червения списък на видове на Международния съюз за опазване на природата. През последните години броят на водните елени в света намалява драстично поради променящата се екосреда и лова. С развитието на националните резервати в Китай обаче популациите на диви животни се подобряват. През последните години в резервата в Дзилин могат да бъдат видени редица редки животни, сред които сибирски тигри, амурски леопарди, кафяви мечки, азиатски черни елени и сибирски мускусни елени.", "date": "2019.12.08", "title": "Рядък елен бе забелязан в национален резерват в провинция Дзилин"}
{"url": "https://www.24chasa.bg/novini/article/7953466", "text": "Президентът Доналд Тръмп заяви, че Израел никога не е имал по-добър приятел в Белия дом от него, защото, за разлика от своите предшественици, той си спазвал обещанията, съобщи Асошиейтед прес. Тръмп говори вчера пред стотици хора на форум на Израелско-американския съвет във Флорида. Той припомни, че е признал Ерусалим за столица на Израел и е преместил американското посолство там, както и че е признал израелския суверенитет в Голанските възвишения, предаде БТА. Той заяви, че неговите предшественици са обещавали да преместят посолството, но това си е останало само обещание. \"Те никога не са възнамерявали да го направят по мое мнение. Но за разлика от други президенти, аз изпълнявам обещанията си\", каза Тръмп.", "date": "2019.12.08", "title": "Тръмп: Израел никога не е имал по-добър приятел в Белия дом от мен"}
{"url": "https://www.24chasa.bg/novini/article/7953479", "text": "Китайските потребители са много по-склонни от хората в други големи страни да си купят електрически автомобил или хибрид, показа проучване на глобалната консултантска фирма OC&C Strategy Consultants. Над 50 процента от анкетираните 10 000 респондента в пет държави – САЩ, Китай, Франция, Германия и Великобритания, са заявили готовност да обмислят преминаването на електрическо или хибридно возило следващия път, когато си купуват нова кола, предаде bulgarian.cri.cn. В доклада се посочва, че Китай е ясно изразен лидер в това отношение с 94 процента от анкетираните, изразили готовност да си купят електромобил или хибрид. След него се нарежда Франция със 77 процента. Докладът показа, че американците изостават доста от потребителите в останалите четири страни по отношение на използването на електрически или хибридни превозни средства – 53% от анкетираните са заявили, че нямат намерение да купуват подобни автомобили, до голяма степен заради отдалечеността на зарядните станции от домовете им. Едва 19% са отговорили, че биха си купили електромобил или хибрид. Правителствените стимули са ключов двигател за привличането на потребителите за закупуване на електрически превозни средства, отбелязва проучването. В това отношение, политиката на Китай през последните няколко години го превърна в един от най-бързо развиващите се пазари на превозни средства с нови енергии (NEV). Миналата година продажбите на този тип автомобили в страната са нараснали с 61,74 процента до 1,26 милиона бройки, според Китайската асоциация на автомобилните производители.", "date": "2019.12.08", "title": "Доклад: Китайците най-склонни да си купят електромобил или хибрид"}
{"url": "https://www.24chasa.bg/novini/article/7953523", "text": "Ще обжалваме решението на съда, . Ако втората инстанция потвърди решението, ще регистрираме нова партия. Това заявиха сценаристите на “Шоуто на Слави” Тошко Йорданов и Филип Станев пред Нова тв. Според Йорданов няма законово основание за отказ партията на шоумена Слави Трифонов “Няма такава държава” да бъде регистрирана. “В символите на поне 9 партии присъстват цветовете бяло, зелено и червено”, добави Станев. Йорданов бе категоричен, че на този етап логото на партията, което е отворена длан с цветовете на трибагреника, няма да се сменя. След сценаристите на Слави в студиото влезе бившият служебен премиер проф. Огнян Герджиков. Той отдавна изрази мнение, че партията може да не бъде регистрирана от съда. “Продължавам да смятам, че най-малкото е спорно. Смущава ме и наименованието на партията. “Няма такава държава” не е морално. Аз лично имам притеснения да има партия с такова име”, каза проф. Герджиков. Според него вероятно ще се наложи Трифонов да смени името, логото и символа на партията и тогава ще получи регистрация.", "date": "2019.12.08", "title": "Сценаристите на Слави: Ще обжалваме отказа за регистрация на партията ни"}
{"url": "https://www.24chasa.bg/novini/article/7953498", "text": "Най-малко 43 души загинаха днес при пожар в сграда на територията на пазар за зърно в Делхи, съобщиха медицински източници, предаде Асошиейтед прес. По-рано се съобщаваше за 34 жертви. Още 16 души са приети в болница с изгаряния и дихателни проблеми заради вдишания пушек. Те са в стабилно състояние. Причината за пожара се разследва, предава БТА. Пожарът е бил потушен с помощта на 25 пожарникарски камиона и спасителната операция е приключила. Петдесет и шест души са били евакуирани, съобщи службата за пожарна безопасност. Министър-председателят Нарендра Моди изрази съболезнования на близките на жертвите. \"Мислите ми са с тези, които са загубили любимите си хора. Пожелавам на пострадалите бързо оздравяване\", написа той в \"Туитър\".", "date": "2019.12.08", "title": "43 души загинаха при пожар в Индия (Снимки)"}
{"url": "https://www.24chasa.bg/novini/article/7953562", "text": "Българин си тръгна с крупната печалба от $545 000 от покер турнир във Флорида. Милен Стефанов спечели последното изданието на WPT (World Poker Tour) в Seminole Hard Rock Hotel & Casino, предаде  . Това е най-голямата от четирите печалби на Стефанов кариерата му на покер играч. Интересното в турнира е, че входа за него е едва $3500. Те дават възможност да си тръгнеш с до $3,1 млн. В началната фаза бяха близо 1000 играчи, но на последната маса останаха само Стефанов и още петима души. Началото на играта не предполагаше, че българинът ще спечели. Последните му ръце обаче се оказаха доста силни. Неговият основен конкурент Франсис Андерсън беше ол-ин два пъти. Първият път спечели, но след това късметът му изневери и Стефанов надделя. Следващата „жертва“ на българина стана Сезар Фуентес. Последваха Дейвид Новосел и Фабиан Гумз. Инфарктно разиграване даде на българина огромна печалба и нощ, която никога няма да забрави.", "date": "2019.12.08", "title": "Българин с 545 хил. долара печалба на турнир по покер във Флорида"}
{"url": "https://www.24chasa.bg/novini/article/7953582", "text": "Още не е заловен  , издирват се очевидци. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил, предаде БТА. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.12.08", "title": "49 дни издирват шофьорa, блъснал и убил велосипедист в столицата"}
{"url": "https://www.24chasa.bg/novini/article/7953704", "text": "Услугите на Агенцията по геодезия, картография и кадастър са достъпни в почти всяко населено място, съобщават от Министерството на регионалното  развитие и благоустройството. Издаването на имотни скици, например, справки за поземлени имоти и схеми на самостоятелни обекти може да стане на поне 1180 гишета в цялата страна. Такъв документ можете да получите във всяка от 28-те служби по геодезия, картография и кадастър, разположени в областните градове на страната. Нотариусите също имат право да изваждат скици от Кадастрално-административната информационна система на АГКК. До момента 665 нотариуса в страната са регистрирани в поддържания от агенцията регистър на оправомощените лица с право да издават документи. Изваждането на самата скица се прави по електронен път чрез КАИС, която е интегрирана в сайта на АГКК. Всеки ден в страната нотариуси заявяват и получават по електронен път между 15 и 20 имотни скици. В поне 116 общини в България също могат да бъдат издадени скици, като тази услуга се осигурява на гражданите от 287 техни служители. Тези служители имат право да издадат документа на хартия и да го подпечатат с мокър печат на АГКК. В общинските служби по земеделие също могат да се получат такива документи от специално упълномощени за целта служители. Промените в ЗКИР и наредбите към него дадоха възможност и на всички геодезисти, които желаят, да издават имотна скица. Те също имат право на достъп до Кадастрално-административната информационна система на АГКК. Към момента 61 лица, придобили правоспособност по реда на ЗКИР имат право да извършват административно обслужване с кадастрална информация. Геодезистите могат да разпечатват имотната скица на хартия и да я подпечатват с печата на агенцията. Освен в регионалните представителства на АГКК, във всеки областен град, за улеснение на хората са осигурени изнесени работни места и в редица по-малки градове на страната.", "date": "2019.12.08", "title": "Имотни скици могат да се извадят в почти всяко населено място в страната"}
{"url": "https://www.24chasa.bg/novini/article/7953719", "text": "Има два варианта за анализ на думите на руския президент, че България умишлено бави строежа на \"Турски поток\" - или са очаквали много по-бързо да върви строежа, или може би иска да вмъкне по-различен смисъл на отношенията, които формирахме със САЩ. Това заяви председателят на енергийната комисия в Народното събрание и депутат от ГЕРБ Валентин Николов, цитиран от  . \"Изказването на Путин беше след срещата със сръбския президент Вучич. Според мен той казва следното - българите ако не искат, после се поправя - правителството, и казва, че правителството било под натиск от други сили, вероятно визирайки Вашингтон. Наскоро премиерът Борисов беше там и срещата беше много ползотворна\", каза още Николов. Той добави, че по правилата на ЕС ние сме направили всичко и че в момента България няма как да бави строежа на \"Турски поток\". Депутатът допълни, че веднага след изказването на руския президент Владимир Путин се е чул с изпълнителния директор на \"Булгартрансгаз\" и той е казал, че всичко върви по договор. \"Единственото забавяне беше във връзка с оспорването, което имаше в Комисията за защита на конкуренцията, впоследствие във Върховния административен съд и това забави наистина подписването на договора, но от подписването на договора всичко върви. В страни, които не са в ЕС, може би има влияние, но в страна членка на ЕС - абсурд\", добави още председателят на Комисията по енергетика в Народното събрание. Според Валентин Николов при всички случаи има послание и към самия руски народ - \"Ето, Сърбия, която не е член на ЕС, вече са изпълнили 80% от трасето, а член на ЕС, който има влияние от САЩ, не може да изпълни това. Има и игра с думи, с влияние\", допълни депутатът.", "date": "2019.12.08", "title": "Валентин Николов: Няма как да бавим строежа на \"Турски поток\""}
{"url": "https://www.24chasa.bg/novini/article/7953765", "text": "\"Годините, прекарани в университета, са едни от най-хубавите в живота! Честит празник, скъпи студенти! Днес се забавлявайте добре, а от утре учете, за да имате мечтаното бъдеще!\". Това написа премиерът Бойко Борисов в профила си във фейсбук празникът на студентите - 8-ми  декември.                                                                                                                                                                                                                                                                                                                                 ", "date": "2019.12.08", "title": "Борисов: Студентските години са едни от най-хубавите в живота"}
{"url": "https://www.24chasa.bg/novini/article/7953781", "text": "Търговията на Китай със САЩ е намаляла рязко и през ноември на фона на преговорите по първия етап от евентуална сделка за прекратяване на търговската война, предаде Асошиейтед прес. Митнически данни, оповестени днес и цитирани от АП, сочат, че миналия месец китайският износ за САЩ е потънал с 23 процента на годишна основа, а вносът на американски стоки се е свил с 2,8 процента. Излишъкът на Китай в търговията със САЩ за ноември, по изчисления на Ройтерс, възлиза на 24,6 милиарда долара, а общият търговски излишък на Пекин за месеца е 38,73 милиарда долара спрямо 42,81 милиарда долара през октомври. Износът за други страни, сред които Франция, се е увеличил, допринасяйки за компенсиране на загубата. Общият експорт на Китай за ноември бележи спад от 1,1 процента спрямо същия месец на миналата година, а импортът неочаквано се е увеличил с 0,3 на сто, което може да е знак за укрепване на вътрешното търсене, посочва Ройтерс. За първите единайсет месеца на годината стокообменът между Китай и САЩ е намалял с 15,2 процента до 494,45 милиарда долара, информира ТАСС, като се позовава на днешния доклад на китайското Главно митническо управление. През разглеждания период китайският износ за САЩ се е понижил с 12,5 на сто до 383,48 милиарда долара, а вносът на американска продукция отчита спад от 23,3 процента до 110,98 милиарда долара. Само за ноември обемът на двустранната търговия е 46,55 милиарда долара, предава БТА. Отрицателното търговско салдо на САЩ за 11-те месеца е съответно 272,5 милиарда долара, което е със 7 процента по-малко в сравнение със същия период на 2018 година. За цялата минала година стокообменът между Китай и САЩ достигна 633,52 милиарда долара, нараствайки с 8,5 процента, припомня ТАСС.", "date": "2019.12.08", "title": "Китайският износ за САЩ е намалял с 23% заради митническата война"}
{"url": "https://www.24chasa.bg/novini/article/7953838", "text": "“Главоболгарстрой” отвори свой представителен офис в Брюксел, което съвпадна с петдесетата годишнина на компанията. На специалната церемония присъстваха еврокомисар Мария Габриел, евродепутати, дипломати, висши чиновници и представители на строителния бранш. По време на церемонията Калин Пешов, член на Надзорния съвет на “Главболгарстрой Холдинг” каза, че компанията е създадена в годината, когато “Бийтълс” правят последния си концерт на покрива на сградата на “Епъл корпс”, когато Нийл Армстронг стъпва на луната и когато “Конкорд” прави първия си полет. \"За тези 50 години светът не спря да се променя, както и \"Главболгарстрой\". Вярвам, че стъпването ни в Брюксел е малка крачка в правилната посока на вклюване на компанията в големия диалог за бъдещето на Европа\". Новото представителство на компанията ще развива комуникация с по-широк кръг от заинтересовани страни. Чрез него холдингът ще разчита и на достъп до идеи от европейската общност, модерни подходи и технологии в строителната индустрия. Представителният офис на “Главболгарстрой” се намира в сърцето на Брюксел, на бул. “Белиар” 40, на ръка разстояние от Европейските институции. Откриването му съвпада със започването на новия петгодишен политически цикъл на европейските институции, с нов парламент, нова Европейска комисия и нов председател на Съвета на ЕС. “Вашият сектор играе важна роля, генерирайки растеж и давайки отговор на икономически, социални, енергийни и климатични предизвикателства”, каза Мария Габриел. Българският еврокомисар за иновации, научни изследвания, култура, образование и младеж насърчи бизнеса да използва всички инструменти, които Комисията дава на разположение.  Кетил Тонинг, председател на Европейската федерация на строителната индустрия, поздрави “Главболгарстрой” като основател на Българската строителна камара и член на Европейската федерация на строителната индустрия. Компания, която има петдесетгодишна история, очевидно е била способна да посрещне много предизвикателства и следователно се е научила да ги предвижда и постоянно да се адаптира, каза той. Това далеч не е първият офис на “Главболгарстрой” извън пределите на страната. В своя 50-годишен опит компанията изпълнява проекти в различни държави в Европа, Близкия Изток и Африка. ", "date": "2019.12.08", "title": "“Главболгарстрой” отвори представителен офис в Брюксел"}
{"url": "https://www.24chasa.bg/novini/article/7953836", "text": "Северна Корея е извършила \"много важно изпитание\" на полигона за изстрелване на сателити Сохе, предадоха световните агенции. Резултатът от това изпитание е от голямо значение, тъй като ще промени \"стратегическата позиция\" на Северна Корея. Това заяви говорител на научната академия за национална отбрана в комюнике, разпространено от държавната агенция КЦТА. \"Резултатът ще изиграе значителна роля в поредната промяна на стратегическата позиция на Корейската народнодемократична република в близко бъдеще\", се казва в комюникето. Той е докладван на Централния комитет на Корейската трудова партия, се допълва в текста. Не се съобщават подробности за какво изпитание става дума. Медии обаче съобщиха, че според сателитни снимки Северна Корея може да се готви да поднови изпробването на двигатели за изстрелване на сателити, предава БТА. Изпитанието бе направено в момент, когато Пхенян увеличава натиска върху Вашингтон да направи отстъпки в изпадналите в застой ядрени преговори. Постоянният представител на Пхенян в ООН Ким Сон каза вчера, че денуклеаризацията вече не е част от дневния ред на преговорите между САЩ и Северна Корея. ООН не разрешава на Северна Корея да изстрелва сателити, тъй като това се смята за изпробване на технология за ракети с голям обсег. След многократни опити Северна Корея успешно изпрати сателит в орбита за пръв път през 2012 г., след което го направи отново през 2016 г.", "date": "2019.12.08", "title": "Северна Корея с \"много важно изпитание\" за изстрелване на сателити"}
{"url": "https://www.24chasa.bg/novini/article/7953904", "text": "Голям брой активисти излязоха по улиците на Хонконг днес, за да се включат в шествие по случай половин година от началото на протестите срещу режима на Пекин, предаде Франс прес. Шествието е възприемано като тест за трайността на исканията на антиправителственото движение, което утре ще навърши шест месеца, отбеляза Асошиейтед прес. Полицията, която обикновено съобщава ниски цифри, обяви пред медиите, че в протестите са участвали 183 000 души. Това е най-голямата цифра, съобщена от органите на реда от месеци насам, отбелязва АФП. \"Имахме 800 000 участници\", похвали се в неделя вечер (местно време) пред медиите Ерик Лай от Гражданския фронт за правата на човека (CHRF) на фона на все още пълните улици. Това е най-високата цифра за брой на участниците от началото на протестите в Хонконг през юни. Хиляди се събраха в ранния следобед, за да участват в този митинг. Привечер участниците включиха светлините на телефоните си, създавайки огромен килим от светлина, и пееха песни. По-рано, скандирайки \"Борба за свобода\" и \"Подкрепете Хонконг\", протестиращите образуваха огромна жива верига, виеща се из целия търговски район на залива Козуей. На моменти протестът утихваше, като хилядите демонстранти изпълваха тесните улички с викове \"Революцията на нашето време\", отекващи между високите кули. Мнозина бяха с вдигнати пет пръста като израз на петте искания, включващи демократични избори за лидер и парламент на Хонконг. ТАСС съобщи за десетки хиляди жители на Хонконг, събрали се днес следобед (местно време) в оживения търговско-развлекателен район в залива Козуей, за да присъстват на най-големия антиправителствен митинг през последните седмици. Властите разрешиха това събитие да се проведе по случай Деня на правата на човека, който се отбелязва на 10 декември в съответствие с резолюцията на Общото събрание на ООН. Правоохранителните органи предупредиха организаторите, че митингът трябва да премине мирно и спокойно, без провокации, и да завърши най-късно в 22:00 ч. местно време (16:00 ч. бълг. вр. - бел. ред.). Преди протеста полицията арестува 11 души на възраст между 20 и 63 години и конфискува оръжия, сред които военни ножове, пиратки, полуавтоматичен 9-милимитров пистолет \"Глок\" и над сто патрона. Това е първото изземване на боен пистолет за шестте месеца на протести, отбелязаха ТАСС и Ройтерс. Звездата на кантонската поп-музика Дениз Хо, чиято музика е забранена в континентален Китай, публикува в Туитър видеоклип от протеста с надписа \"Ето го вашето мнозинство, Кари Лам\".", "date": "2019.12.08", "title": "Десетки хиляди на протест в Хонконг (Снимки)"}
{"url": "https://www.24chasa.bg/novini/article/7933799", "text": "Kак да станеш богат, ако си роден беден? И кои са общите черти на хората, натрупали милиони от нищото? Американският икономист и автор на няколко бестселъра Томас Корли (“Навиците на богатите”, “Промени навиците си, промени живота си”и др.) изследва в продължение на пет години навиците на хората, способни да създават богатство, както и тези на бедните. Така стига до извода, че повечето от натрупалите сами милиони имат много общи характеристики и навици. Той отделя близо 300 общи неща, които различават тези, “които имат”, от онези, “които нямат”. Корли интервюира 233-ма души с годишен доход от поне 160 000 долара и с чисто богатство от минимум 3,2 млн. долара. 177 от тези милионери са постигнали всичко това, тръгвайки от нулата. Томас Корли, който е и финансов консултант, стига до извода, че богаташите си приличат по много всекидневни навици, които им помагат при създаването на богатство. Едно от общите неща например е, че повечето четат много и всеки ден. 80% от богаташите посвещават минимум по 30 минути на ден на самообразователни четива, които им помагат в личностното израстване. 76 на сто пък се отдават всекидневно на някаква спортна дейност за поне половин час. Половината от хората, правещи пари, стават рано сутрин, или най-малко 3 часа преди началото на работния си ден. 65 на сто от милионерите разполагат с минимум три източника на доходи. Обща характеристика е и фактът, че повечето богаташи се срещат предимно с успешни хора и преследват упорито и постоянно целите си.  Много от тях имат ментори и са хора с позитивно мислене. По-голяма част от милионерите не следват масата. Те са хора с добри маниери и възпитание. Обичат да помагат на другите да постигнат успех. Общото при почти всички е и че отделят поне по половин час на ден в мислене – най-вече когато са сами сутрин. Освен това се интересуват и от обратна връзка за действията си. Корли обяснява в изследванията си, че 80 на сто от self made милионерите са станали такива след 50-ата си годишнина. Почти всички са си поставили за цел да спестяват от 10 до 20% от приходите си в началния етап, за да се превърнат в милионери. За сравнение - средният процент на спестяване сред американците е около 8 според банка към Федералния резерв. Особено важно е обаче, че успешните хора са управлявали финансите си много внимателно. Томас Корли обяснява как бъдещите милионери прилагат т.нар. система на кофата, т.е. как заделят пари настрана, вземайки предвид 4 основни фактора. Първият е спестявания за пенсия, вторият – специфични разходи, третият – неочаквани разходи, четвъртият – циклични разходи. Средствата, отделяни за пенсия, включват парите, инвестирани с цел да се увеличат и да бъдат използвани в един следващ етап от живота. Втората “кофа” са парите за бъдещото образование, брак и семеен бюджет. Третата съставлява средства за извънредни случаи и обикновено е сметка, държана настрана, към която се прибягва например при загуба на работата или здравни проблеми. Четвъртата кофа съдържа пари за разни поводи от рода на рождени дни, ваканции, празници. Според Корли този вид стратегия за спестяване е основна при над половината от милионерите, минали по пътя спестовник - инвеститор. Всички тези хора са успели да живеят с поне 80 на сто от нетното си възнаграждение, показвайки постоянство и без да парадират с богатството си. “Милионерите, които са станали такива сами, имат навика да спестяват. Колкото повече си в състояние да спестяваш още от млада възраст, толкова повече богатство ще натрупаш”, заключава Корли. Изследователят стига до извода, че има 4 основни начина да станеш мултимилионер. Първият е чрез спестяване и инвестиране на средствата. Няма значение какво работят – хората от тази категория са превърнали в рутинно действие спестяването на част от заработеното през деня и инвестирането му. Те мислят постоянно как да спечелят по умен начин още пари. Вторият начин е чрез изкачване на йерархията в крупна компания – те посвещават цялото си време на това как да достигнат върха и и съответно най-високата заплата.  Третият начин е чрез демонстриране на виртуозност в професията си. Няма значение с какво се занимават – важното е да са най-добри и съответно най-високо платените за знанията и способностите си. Четвъртият начин е на т.нар. мечтатели, или на онези, които преследват реализирането на собствената си мечта, като откриват свой бизнес, стават много известни актьори или художници. Мечтателите обичат това, което правят, за да живеят, и тяхната страст се вижда и от банковите им сметки. Това е категорията, към която принадлежат 28 на сто от изледваните от Корли богаташи. Те имат средно по 7,4 млн. долара и са натрупали богатствата си за средно 12 г. Това е най-бързият път към богатството, който гарантира и най-голямото количество пари. Седем от десетимата най-богати хора на планетата според сп. “Форбс” принадлежат именно към категорията на мечтателите. Сред тях са Джеф Безос, Бил Гейтс, Марк Зукърбърг и Майкъл Блумбърг. Забогатяването на мечтателите обаче е и най-рисковата и стресираща дейност. “Това е все едно всеки ден да минаваш през ада”, казал на Корли един от интервюираните от него. Как протича ежедневието на мечтателите? Според Томас Корли те работят между 65 и 75 часа седмично, преди да осъществят мечтите си. Уикенди и ваканции почти не съществуват. Повечето са ежедневно стресирани дотогава, докато мечтата им не се превърне в нещо рентабилно. По природа мечтателите са комарджийски тип хора – те са склонни да заложат абсолютно всичко, което имат, включително домовете, колите и спестяванията си, без дори да имат каквито и да е гаранции за успех. Повече от половината от мечтателите са фалирали по няколко пъти в начинанията си, преди да успеят. Мечтателите са чували много пъти думата “не” като отговор на изключително амбициозните си намерения, изглеждащи невъзможни за осъществяване.", "date": "2019.12.08", "title": "Милионерите четат много, стават рано, мислят и спортуват"}
{"url": "https://www.24chasa.bg/novini/article/7934014", "text": " телефон, таблет или компютър. Всеки може да чете електронния вестник \"24 часа\" чрез стандартен браузър, както и да прелиства страниците му - почти като на хартия. Гласувайте в анкетата: ", "date": "2019.12.08", "title": "Как лесно да четем вестник \"24 часа\" на телефона и компютъра си"}
{"url": "https://www.24chasa.bg/novini/article/7953341", "text": "Израелски самолети нанесоха удари по ивицата Газа рано тази сутрин,  , предаде Франс прес. Бомбардирани бяха обекти на военния клон на Хамас, съобщиха източници от ислямисткото движение. Те не казаха дали има пострадали, съобщава БТА. И трите ракети, изстреляни снощи от ивицата Газа, бяха поразени от израелската система за противоракетна отбрана \"Железен купол\".", "date": "2019.12.08", "title": "Израел нанесе въздушни удари в ивицата Газа заради ракетния обстрел"}
{"url": "https://www.24chasa.bg/novini/article/7953354", "text": "Силите на либийското правителство на националното съгласие на премиера Файез Сарадж обявиха, че са свалили изтребител на Либийската национална армия /ЛНА/ на фелдмаршал Халифа Хафтар близо до Триполи, съобщи телевизия Ал Джазира, цитирана от ТАСС. Изтребителят МиГ-23 бил свален недалеч от военната база Ярмук на 10 км южно от либийската столица. За съдбата на пилота не се съобщава. Към настоящия момент в Либия паралелно съществуват две правителства: международно признатото правителство на националното съгласие на премиера Файез Сарадж в Триполи и временното правителство на Абдула Абдуррахман ат Тани, действащо в Източна Либия, което разполага с подкрепата на силите на Хафтар, припомня ТАСС. Хафтар обяви на 4 април началото на офанзивата на ЛНА срещу Триполи с цел ликвидиране на окопалите се там терористични групировки. В отговор лоялните на правителството на Сарадж военизирани формирования започнаха операция \"Вулкан на гнева\" срещу силите на Хафтар, предаде БТА. Продължаващите до днес боеве доведоха да гибелта на стотици хора и разрушаването на важни инфраструктурни обекти, а хиляди жители бяха принудени да напуснат домовете си.", "date": "2019.12.08", "title": "Либийската армия свали изтребител на Хафтар близо до Триполи"}
{"url": "https://www.24chasa.bg/novini/article/7953367", "text": ", е събрал по-рано през седмицата трима души на вечеря, на която са гледали видеа с масови убийства с огнестрелни оръжия. Това каза официален източник, цитиран от Асошиейтед прес. Един от тримата студенти, които били на вечерята, е снимал с камера пред сградата по време на нападението в петък. Другите двама саудитски студенти наблюдавали ставащото от паркирана в близост кола. Източникът, пожелал анонимност, каза, че са задържани 10 саудитски студенти, а няколко са в неизвестност. Американски официални лица съобщиха по-рано, че разследват възможен терористичен мотив и че нападателят се казва Мохамед Саид Алшамрани. Той бе убит от заместник на местния шериф. Освен тримата убити има и осем ранени при атаката, включително заместник-шерифът и още един полицай.", "date": "2019.12.08", "title": "Стрелецът от Пенсакола гледал видеа с масови убийства преди атаката"}
{"url": "https://www.24chasa.bg/novini/article/7953380", "text": "Психично болен рани двама с нож, при опит за арест, докато разбивал оръжеен магазин в Горна Оряховица. Екшънът се разиграл в нощта срещу неделя. 64-годишният мъж, въоръжен с щанга и лост тип \"кози крак\", опитвал да отвори ловно-рибарски магазин в центъра на града. На място незабавно пристигнал екип на частна охранителна фирма, но тогава взломаджията преминал в настъпление. Извадил нож и намушкал в ръката единия от охранителите. В екшъна се намесил и живеещ в района мъж, но и той пострадал от острието. Състоянието на двамата не е сериозно, раните им са обработени в спешна помощ и са освободени за домашно лечение. В крайна сметка 64-годишният мъж е арестуван. Той е с психично заболяване. Обяснил на полицаите, че искал да се въоръжи, за да \"хване гората\". По случая е образувано досъдебно производство. Нападателят ще бъде настанен в психиатрична болница за лечение.", "date": "2019.12.08", "title": "Психоболен нападна с нож двама мъже в Горна Оряховица"}
{"url": "https://www.24chasa.bg/novini/article/7953402", "text": "Международният валутен фонд обяви вчера, че е постигнал принципно споразумение с Украйна за заем в размер на около 5,5 милиарда долара за даване на тласък на изпадналата в затруднение икономика, предаде Франс прес. Заемът, който трябва да бъде одобрен от ръководството и държавите членки на МВФ, зависи също така от условия като укрепването на независимостта на правосъдната система и борбата срещу корупцията, посочи в комюнике генералната директорка на фонда Кристалина Георгиева, цитирана от БТА.", "date": "2019.12.08", "title": "МВФ отпуска 5,5 млрд. долара заем на Украйна"}
{"url": "https://www.24chasa.bg/novini/article/7953981", "text": "Черногорският сеизмологичен институт е регистрирал в 0.14 часа тази нощ земетресение с магнитуд 4,2 и епицентър на 18 километра южно от Медова в Албания, съобщи черногорската телевизия РТЦГ, като отбеляза, че земетресението е било почувствано и в Черна гора. По данни на института огнището на земетресението е било на дълбочина 8 километра, предаде БТА. Няма информация за щети или жертви. Албания още се възстановява от  , при което загинаха 51 души, стотици бяха ранени, бяха повредени над 11 000 сгради, а 12 000 души останаха без дом.", "date": "2019.12.08", "title": "Земетресение с магнитуд 4,2 разклати Албания"}
{"url": "https://www.24chasa.bg/novini/article/7954003", "text": "Полицията разследва масово сбиване пред нощно заведение в Хасково. Сигналът за инцидента е подаден в 5,10 часа сутринта днес, съобщиха от ОД на МВР. По първоначална информация е възникнал скандал между две компании, който е прераснал в меле. Пострадал е мъж, който е бил настанен в ортопедия с извадено рамо без опасност за живота. Четирима души са били доведени в РУ - Хасково за изясняване на случая.", "date": "2019.12.08", "title": "Разследват меле пред нощно заведение в Хасково"}
{"url": "https://www.24chasa.bg/novini/article/7954024", "text": "\"Ако обновлението в БСП не продължи, бъдещето на партията е поставено на карта. Привличането на нови, млади хора, привличането на граждански организации близо до нас, е жизнено важно за спасението на партията. На тези избори разбрахме, че БСП сами не можем. За да постигнем успех трябва на наша страна да застанат хората\" - това каза зам.-председателят на НС на БСП Кирил Добрев в Бургас, съобщиха от пресцентъра на партията. Добрев се включи в заседанието на Областния съвет на левицата, където беше направен анализ на резултатите от местните избори. \"На тези избори на някои места извадихме хора с ясното съзнание, че излизат в една предрешена битка. Това бяха партийни личности, доказали се хора, но за съжаление трудно адаптиращи се към днешната политическа среда. Имаме добри и лоши примери в Бургас за това как трябва да правим кампания и за това как не трябва да я правим\" - подчерта Кирил Добрев. Зам.-председателят на БСП подчерта, че предстои пълен цикъл отчетно-изборни събрания в БСП. \"В тази кампания разумът трябва да надделее. Да спрем поколенчески и всякакви други възможни битки, защото вече почти загубихме много време и две поколения. Надявам се поне за следващо поколение политици в БСП да обединим усилията си и да подадем ръце, защото единствената алтернатива на това безумно управление е само левицата”, заяви Добрев пред областния актив на партията. Сред присъстващите бяха и зам.-председателят на ПГ на „БСП за България“ Драгомир Стойнев и народният представител Петър Кънев, които поздравиха от свое име за усилията, положени по време на цялата кампания в област Бургас.", "date": "2019.12.08", "title": "Добрев: Обновлението в БСП е жизнено важно за спасението на партията"}
{"url": "https://www.24chasa.bg/novini/article/7954035", "text": "Нов състав на Апелативния съд във Велико Търново ще разглежда отново делото за смъртта на 18-годишния Алекс от Бяла. Първото разпоредително заседание е насрочено за понеделник. Случаят нашумя след поредица протести срещу намалената присъда на убиеца на Алекс от 20 на 3 години затвор. Първоначално Окръжният съд в Русе призна подсъдимия Валентин И. М. за виновен, че на 08.07.2017 г., в гр. Бяла, умишлено умъртвил Алекс А. по хулигански подбуди и смъртта настъпила на 15.07.2017 г. в УМБАЛ – Русе АД. Магистратите му дадоха 20 години лишаване от свобода при първоначален строг режим. Защитникът на подсъдимия обжалва и делото стигна във Велико Търново. С решение от 4 юни 2019 г. въззивният съд измени присъдата, като преквалифицира престъплението от убийство по хулигански подбуди в причинена смърт по непредпазливост, в следствие на умишлено нанесена лека телесна повреда. Така наказанието бе драстично намалено до 3 г. решетки. Прокуратурата и частните обвинители атакуваха присъдата пред ВКС. Върховните магистрати я отмениха и върнаха делото във Велико Търново за ново разглеждане. Назначена е комплексна допълнителна съдебно-медицинска експертиза, с участието и на физик, който да изясни механизма на настъпване на смъртта на 18-годишния Алекс.", "date": "2019.12.08", "title": "Делото за смъртта на Алекс от Бяла тръгва отново във Велико Търново"}
{"url": "https://www.24chasa.bg/novini/article/7954052", "text": "Над 100 нелегални мигранти бяха заловени във влак в югоизточния сръбски град Владичин хан и бяха отведени в полицията на града за идентифициране и регистрация, съобщи информационният сайт Вране нюз. Полицията още не е издала официално съобщение, но според информация на сайта мигрантите са главно от Пакистан, Афганистан и Сирия. Мигрантите били видимо притеснени и поискали храна, докато траела процедурата за идентифицирането им, съобщи местното радио ОК. Не е известно как толкова голям брой нелегални мигранти са успели да навлязат на около 80 километра навътре в сръбска територия. Засега не е съобщено и в кой влак са намерени, предава БТА. След регистрацията мигрантите ще бъдат изпратени в някой от приемните центрове в Южна Сърбия.", "date": "2019.12.08", "title": "Заловиха над 100 нелегални мигранти във влак в Сърбия"}
{"url": "https://www.24chasa.bg/novini/article/7954071", "text": "Френският премиер Едуар Филип изрази твърда решителност да завърши планираната пенсионна реформа, но лидерът на Общата конфедерация на труда Филип Мартинез заяви, че ще се бори докато планът не бъде оттеглен. Двамата дадоха интервюта, публикувани днес и цитирани от Ройтерс и ТАСС. Френската транспортна система е парализирана четвърти ден от стачката срещу реформата. \"Твърдо решен съм да доведа докрай тази пенсионна реформа и ще го направя с уважение и отговаряйки на опасенията на хората\", каза премиерът пред седмичника \"Журнал дю диманш\". \"Ако днес не приемем цялостна, сериозна и прогресивна реформа, то утре някои друг ще го направи, но наистина брутално\", коментира Едуар Филип. В петък той обяви, че на 11 декември (сряда) ще представи подробни параметри на пенсионната реформа, припомня БТА. Филип Мартинез каза пред същото издание, че неговият синдикат ще продължи протеста, докато правителството не се откаже от плана. \"Ще продължим, докато планът не бъде оттеглен\", предупреди профсъюзният лидер. \"Нека (Филип) се вслуша в гнева на хората. Нека каже, че само идиотите никога не променят мнението си. Нека се върне в изходна позиция\", заявява Мартинез. По думите му \"няма нищо добро\" в правителствения план за реформа. Президентът Еманюел Макрон иска да въведе пенсионна система с равни права за всички и да премахне подсистемите, при които някои работници в железопътния транспорт и други сектори могат да се пенсионират в началото на 50-те си години, с едно десетилетие преди останалите, припомня Ройтерс. Тази вечер Макрон ще се срещне в Елисейския дворец с министрите, ангажирани с проекта за пенсионна реформа, предадоха агенциите.", "date": "2019.12.08", "title": "Френският премиер: Ще доведа докрай пенсионната реформа"}
{"url": "https://www.24chasa.bg/novini/article/7954084", "text": "Токсичен облак дим от горските пожари, бушуващи в източна Австралия, достигна столицата Канбера, съобщи Франс прес. Пожарникарите продължават да се борят срещу над 140 пожара, които в началото на следващата седмица може да се засилят поради силна гореща вълна. Източна Австралия от три месеца е обхваната от опустошителни пожари, които според учените са резултат от продължителна суша и глобалното затопляне. Жителите на Канбера се събудиха тази сутрин в задушлива мъгла, покрила града. Неотдавна най-големият град в страната, Сидни, преживя няколко седмици подобно явление, предава БТА. Властите обявиха, че благоприятните метеолорогични условия са им позволи да овладеят няколко пожара, преди прогнозираното от вторник нататък завръщане на силните ветрове и високите температури. Най-големият пожар е обхванал площ от 250 хиляди хектара, на час път от Сидни. Над 700 къщи бяха унищожени от пламъците, а шест души загинаха от септември насам, когато избухнаха пожарите. През 2009 - най-смъртоносната година в резултат на пожарите - загинаха близо 200 души. Но размерът на опустошените райони тази година е много по-голям в сравнение с предишни години. Пламъците вече са унищожили най-малко 2 милиона хектара, колкото половината територия на Швейцария, отбелязва агенцията.", "date": "2019.12.08", "title": "Токсичен облак дим достигна австралийската столица Канбера"}
{"url": "https://www.24chasa.bg/novini/article/7954099", "text": "Албанският премиер Еди Рама изпрати днес в Туитър послание към сръбския президент Александър Вучич с въпрос как е възможно в днешно време да се отрича \"документирано военно престъпление\", каквото е убийството на албански цивилни в косовското село Рачак през 1999 г., предаде Танюг. Коментирайки изявление на Вучич, че случаят Рачак е бил \"измама\", за да се оправдаят бомбардировките на НАТО над тогавашна Югославия, Рама попита докога Сърбия ще живее в самоизмама и ще подкопава собствения си път към бъдещето. \"Докога духовете на миналото ще продължават да подкопават пътя на Сърбия към бъдещето\", написа Рама в посланието до Вучич, съобщава БТА. Рама призова приятелите от Сърбия да престанат да се самозаблуждават за войната в Косово, започната от стария режим на Слободан Милошевич, и да продължат напред към превръщане на региона в образец за подражание. През 1999 г. тогавашният ръководител на мисията на ОССЕ в Косово Уилям Уокър обвини сърбите за убийството на цивилни албанци в село Рачак, а сърбите твърдяха, че там в сражение са убити албански терористи. Случаят Рачак доведе до въздушните удари на НАТО срещу СР Югославия. Бившият косовски министър Иван Тодосиевич бе осъден на 5 декември на две години затвор за твърдението, че клането в Рачак е \"измислено\". Вучич коментира, че присъдата е \"заплаха\" за сърбите в Косово и че случаят Рачак е \"изфабрикувано престъпление\".", "date": "2019.12.08", "title": "Еди Рама: Докога духовете от миналото ще\nподкопават Сърбия?"}
{"url": "https://www.24chasa.bg/novini/article/7954114", "text": "Как би могло да изглежда сближаването с Русия на Владимир Путин, което желае Еманюел Макрон? Френският президент се надява да направи утре първи пробив по темата Украйна, който може да успокои европейците, разтревожени от едностранните му действия по отношение на Русия. Държавният глава ще събере за пръв път господаря на Кремъл и неговия украински колега Володимир Зеленски в Елисейския дворец. Заедно с германската канцлерка Ангела Меркел, те ще се опитат да намерят изход от конфликта, който от 2014 г. отне живота на над 13 000 души в проруската източна част на Украйна. \"Това е важен тест за Макрон и за европейците. Той вече се изолира много. Ако не получи нищо и по украинския въпрос, ще изпадне в още по-голяма изолация\", смята Мишел Дюкло, бивш посланик и експерт по геополитика от института \"Монтен\", френски мозъчен тръст. Френският президент, който е най-видният лидер в Европа, откакто стана ясно, че Меркел ще сложи край на политическата си кариера, шокира колегите си с думите си за НАТО (\"мозъчна смърт\"), непреклонната си позиция по въпроса с разширяването на ЕС и едностранните си инициативи по отношение на Русия. Утрешната среща на върха ще бъде първата по рода си от 2016 година. Преговорите между четиримата ръководители в \"нормандски\" формат - от името на френския регион, където се състоя първата им среща на високо равнище през 2014 г. - целят да приведат в действие споразуменията от Минск. Тези спогодби позволиха значително намаляване на насилието, но политическата им част така и не бе приложена. Макрон знае, че европейските му колеги имат очаквания от него и казва, че \"интересите в сферата на сигурността\" на континента са негов абсолютен приоритет. Той постави постигането на напредък по темата Украйна като предварително условие за подновяването на диалога с Русия. Според Мишел Дюкло \"Кремъл е достатъчно находчив и разбира, че тази среща на върха трябва да бъде успех\". \"Трябва Макрон, Меркел и Зеленски да могат да кажат, че са получили нещо\", каза той пред АФП. Украинският президент, от своя страна, заяви, че \"нова размяна на затворници\" - след тази на 7 септември - и \"истинско спиране на огъня\" биха били добър сигнал. Самият той е под натиск, тъй като се бои да не се създаде впечатление, че прави много отстъпки за степента на бъдещата автономия на региона Донбас в Украйна. Освен украинското предизвикателство, източноевропейците - Полша, балтийските държави и Румъния - които смятат Русия за първостепенна заплаха - и някои западни държави, включително Германия, ще наблюдават отблизо за сигнали за добронамереност от страна на президента Путин. Макрон, според когото сигурността на Европа зависи от това да има солиден диалог с Москва, но без \"наивност\", иска да вярва, че руският му колега ще избере Европа пред Китай. Всяване на разкол сред европейците ============================== Русия не може вечно да бъде \"деструктивна сила, както бе в случаите със Сирия и Турция\", каза френски дипломатически източник пред АФП. \"Не е трайна и надеждна стратегия единственият ти лост за влияние да бъде способността ти да навредиш\", добави той и посочи \"дълбокото безпокойство на Русия да не бъде оставена сама да се конкурира с Китай\". Но Путин е известен с това, че пренебрегва ЕС и предпочита да води диалог с отделните държави. \"Той вижда в подадената от Макрон ръка възможност да всее разкол сред европейците\", анализира Дюкло. Според руския анализатор Константин Калачов \"ще бъде наивно да се смята, че Макрон може да окаже някакво влияние на Путин\" в опит да притегли Русия към ЕС. \"Има само един човек, който може да влияе на президента Путин: това е самият президент Путин, които следва собствената си политическа линия и собствените си интереси\", казва той пред АФП. Колкото до украинския конфликт, \"Путин няма интерес той да се задълбочава, но иска всяко уреждане да бъде постигнато според неговите условия\".", "date": "2019.12.08", "title": "С Путин или срещу Путин - първият тест за Макрон"}
{"url": "https://www.24chasa.bg/novini/article/7953124", "text": "Aз съм мечтател, което доста дразни приятелите ми, призна преди време в едно свое интервю Ричард Гиър. 70-годишният актьор е от звездите, които обичат своята компания. Предпочита да прекарва свободното си време в медитация и саморазвитие. Рядко общува с хора извън своето семейство и споделя лични неща само със своя духовен наставник. “Медитирам всеки ден. Ежедневната духовна практика е нещо, което искам и от което имам нужда. Тя ме учи на търпение и ангажираност към своите мисли. Повечето от нас не сме насърчавани да правим това и имаме повърхностно отношение към света”, обяснява Гиър. Според него преди 30 г. нещата са били далеч по-добри, тъй като сега, въпреки всички технологични постижения, ние работим все повече и не отделяме достатъчно време, за да разсъждаваме какво всъщно е да си човек. Заради тези си разбирания Гиър минава за интроверт в шумния живот на Холивуд. Даже някои го възприемат за малко старомоден. Но се оказва, че и извън света на звездите все повече мъже над 50 г. се оказват без приятели и вгледани в себе си. Според психолози това е нормално. Обикновено на тази възраст децата вече са пораснали, поели са по своя път и изведнъж татковците откриват, че не трябва да работят толкова и имат свободно време за себе си. Много от тях обаче установяват и друго шокиращо нещо, че кръгът от приятели през последните години се е стеснил. Ограничил се е до хора, които са им станали близки покрай децата или съпругата. И сега, когато е възможно да правят неща само за себе си, като да отидат на футболен мач, на концерт или кино, няма с кого да го направят. За разлика от жената, която буквално е превключила на свободен режим още на следващия ден, след като и най-малкото дете е поело към университет или се е изнесло от къщи. Тя е успяла да открие стари приятелки в социалните мрежи, да се уговори за среща с тях и дори да се запише на курс, за който отдавна мечтае, но все не е намирала време. Причината за това положение е, че представителите на двата пола установяват приятелства по различен начин, казва професорът по социология Джефри Грийф, който е автор на няколко книги по въпросите на общуването, включително “Системата на другарството: Да разбираш мъжките приятелства”. Той подчертава, че мъжете нямат същите умения като жените, когато става въпрос за създаване и поддържане на приятелски отношения. Докато дамите се стремят към контакт лице в лице, то господата търсят общуване рамо до рамо. Или по друг начин казано, вместо да седят и да приказват един с друг, те искат да участват в различни дейности заедно. Затова им трябва повече време и усилия да намерят подходящ човек. Често това се възприема от жените като самота, инертност, затваряне или дори депресия. Те се опитват да помагат на своите съпрузи, като да ги срещат с приятелки, чиито партньори може да им допаднат и да им станат приятели. Психолозите наричат този подход уреждане на отношения. Обикновено те наистина си прекарват добре, но след това не проявяват инициатива да правят нещо само по мъжки. Според експерта по приятелство Айрин Левийн това е обяснимо. Освен че са женени за две приятелки, вероятно те имат много малко общи неща, а за да се създаде едно трайно приятелство, връзката трябва да бъде “удобна”, двамата да споделят общи интереси, което невинаги се случва при уреждането. ИИма и друга пречка за самотата на зрелите мъже. Те са възпитавани да бъдат силни и да не разкриват своите чувства. Затова много от тях се страхуват, че ще ги помислят за досадници или пък за самотници, ако просто отидат в кръчма, за да търсят компания. “Като мъж от теб се очаква да социализираш с жена в бар, а не да се опитваш да завързваш приятелство с представител на същия пол. Следователно можеш да приемеш романтично отхвърляне от дами, но не и от господа. Заради такива шаблони идва и колебанието у много мъже да протегнат ръка за приятелство в необичайни ситуации”, посочва Грийф. По думите му това е особено предизвикателство най-вече за родените след Втората световна война до края на 60-те години, тъй като те са били възпитавана по различен начин в сравнение със следващите поколения. Редица проучвания показват, че обществото като цяло се е развило и е възприело много по-открит стил на общуване през следващите години. “Мъжете смятат, че трябва да бъдат независими, не се нуждаят от социална подкрепа и са полезни само в отношения, ако могат да осигурят нещо, например в работата или в семейния живот”, обяснява Робин Хемингс, директор на благотворителна организация, работеща за прекратяване на самотата във Великобритания. Ако обаче продължат да съществуват подобни обществени норми, представителите на силния пол могат въобще да спрат да изграждат отношения. Един от най-естествените и най-малко стряскащите пътища към приятелството е да ви поставят на едно място с едни и същи хора в продължение на седмици, например във фитнес или клуб, дори в сайт по интереси, твърди Левийн. По тази причина е много удачно да подарите нещо такова за Коледа на съпруга си, ако смятате, че е започнал да се изолира и да става самотник. Левийн обаче подчертава, че нуждата от приятелство е различна при всеки човек и се променя с времето. “Опитайте се да прецените дали вашият партньор наистина иска да има повече приятели, но не знае как да ги открие, или е доволен с положението, в което се намира в момента. Има вероятност просто да е подложен на голям стрес в работата си и сега да не е подходящият момент”, обяснява тя. Понякога кризата с мъжката самота се решава и чрез изненадващи фактори като късно родено дете, нова връзка или работа. Впрочем при Ричард Гиър нещата се развиват точно така. След като през миналата година 36-годишната му съпруга го дари със син, преди месец стана ясно, че тя отново е бременна. Актьорът вече има 19-годишен син от предишен брак. Така че времето му за медитация и вглеждане в себе си сигурно рязко ще намалее. Разбира се, той може да повери децата си на високоплатени бавачки, както правят повечето холивудски звезди, но това със сигурност ще противоречи на житейското му разбиране да бъдеш пълноценен човек. За мъжката самотност психолозите често използват следната поговорка: “Можеш да заведеш коня до водата, но не можеш да го накараш да пие”. Така те искат да подчертаят, че мъжът е този, който контролира собствените си дела. Редица проучвания твърдят, че има връзка между самотата и човешкото здраве. Миналата година финландските учени установиха, че социалното отчуждение увеличава риска от инфаркт и мозъчен инсулт. По време на изследването им проличало, че живеещите в самота хора водят по принцип по-нездравословен живот от останалите, което се отразява на съдовата им система. Тук съществени фактори са тютюнопушенето, лошото хранене и обездвижването. Като се изключат останалите рискове, самотният живот увеличава смъртността с 32% след инфаркт или инсулт. Датско проучване също стигна до извода, че самотните мъже са два пъти по-склонни да умрат от сърдечен удар, отколкото тези с активен социален живот. Английска благотворителна организация, работеща по проблема, твърди, че положението се е влошило през последното десетилетие, като почти всеки втори мъж над 50 г. признава, че изпитва самота. Специалистите смятат, че това е един от ключовите фактори за увеличаващите се самоубийства. Проучване във Великобритания показа, че мъжете на средна възраст са три пъти по-склонни да отнемат своя живот в сравнение с жените. Учени от Оксфорския университет пък даже успяха да изчислят, че да виждаш два пъти седмично приятели значително подобравя здравето и настроението.", "date": "2019.12.08", "title": "Мъжете стават самотни, след като децата пораснат"}
{"url": "https://www.24chasa.bg/novini/article/7954156", "text": "Иранският президент Хасан Рохани представи днес в парламента проектобюджет за 39 милиарда долара, който той нарече \"бюджет на съпротива\" срещу задушаващите санкции, наложени от САЩ, заклет враг на Иран, предадоха Франс прес и Ройтерс. Властите не посочват цифри за цената на петрола и обемите на износа, използвани при изчисленията, но според Международния валутен фонд на Иран ще е нужно тройно поскъпване на петрола, за да балансира бюджета си, след като износът на суровината силно намаля. САЩ въведоха отново санкции срещу Техеран с цел да тласнат надолу продажбите на ирански суров петрол - основен източник на приходи за ислямската република. Това стана след като миналата година Вашингтон се оттегли от ядреното споразумение между световните сили и Иран, припомня Ройтерс. \"Следващата година, както и през настоящата, нашият бюджет ще бъде бюджет на съпротива и упорство срещу санкциите\", цитира АФП словото на Рохани, излъчено по държавното радио. \"Този бюджет казва на света, че въпреки санкциите ние можем да управляваме страната\", добави президентът, цитиран от Ройтерс. Иранският държавен глава изтъкна, че страната му ще зависи по-малко от приходите от износа на петрол и ще може да разчита на кредит от 5 милиарда долара от Русия, който в момента се финализира, предаде Асошиейтед прес. Той посочи 4,845 трилиона риала като стойност на номинално балансирания проектобюджет, което се равнява на 38,8 милиарда щатски долара по курса на свободния пазар, уточнява Ройтерс. Бюджетът е за иранската финансова година, започваща на 20 март. В местна валута новият бюджет е с 10 процента по-голям от предходния, но в долари е по-нисък заради годишната инфлация от около 35 процента, предаде БТА. Заложен е спад от 40 процента на приходите от петрол, газ и кондензати - дупка, която страната планира да запълни с държавни облигации и продажба на държавни имоти. По предварителни данни на местните новинарски агенции като основа вероятно са използвани продажби на петрол между 500 000 и 1 милиона барела дневно. След американските санкции, според анализатори, иранският износ на петрол е спаднал до около 400 000 барела на ден или дори по-ниско спрямо над 2,5 милиона барела на ден преди това.", "date": "2019.12.08", "title": "Иран представи бюджет \"на съпротивата\" срещу санкциите на САЩ"}
{"url": "https://www.24chasa.bg/novini/article/7954194", "text": "Министърът по безопасността на Обединеното кралство отрече предизборната кампания на ръководената от премиера Борис Джонсън Консервативна партия да е била финансирана с руски пари, предава Reuters. Попитан дали кампанията е била финансирана от руски олигарси, за което по-рано се появи информация, той отрече. „Не, финансирането за Консервативната партия идва от хора, които са го декларирали пред (Централната) избирателна комисия и са британски граждани“, каза той, цитиран от  . По-рано се появи информация, че Джонсън и управляващата партия са били финансирани многократно от заможни руски граждани, което не е позволено във Великобритания.", "date": "2019.12.08", "title": "Британските консерватори: Кампанията ни не е платена с руски пари"}
{"url": "https://www.24chasa.bg/novini/article/7954227", "text": "Преместването на мигрантите от импровизирания палатков лагер Вучак край босненския град Бихач трябва да започне от понеделник според договорката на държавното ръководство и местните власти, съобщава информационният сайт Кликс, като отбелязва, че на полицията и Червения кръст им предстои много работа. Служители на Международната организация по миграциите вече са във Вучак и се извършва подготовка за преместването на мигрантите в бившата казарма Блажуй край Сараево. Местната полиция не потвърди, но и не отрече, че преместването е планирано за понеделник, предава БТА. Червеният кръст няма да участва директно в преселването на мигрантите, но ще продължи да ги снабдява с храна, вода и дрехи, където и да бъдат настанени, казаха представители на организацията. Ако Вучак наистина се опразни, екипи на Червения кръст в Бихач ще трябва да преместят оттам контейнери и друго имущество, което остане на терена, а заради лошото време това може да продължи с дни. Международни служители, групи, оказващи помощ, неведнъж настояваха лагерът Вучак, където в момента има над 600 мигранти, да бъде закрит заради мизерните условия за живот. Мигрантите в лагера спят в палатки на минусови температури, а лагерът се намира на бивше сметище и близо до минно поле.", "date": "2019.12.08", "title": "Босненските власти местят мигрантите от лагера Вучак"}
{"url": "https://www.24chasa.bg/novini/article/7954313", "text": "Серия от вторични трусове на остров Крит  . Няма щети и пострадали, предава  . Според специалистите на острова се спазват стриктно наредбите за строителство. Само в рамките на няколко часа бяха регистрирани над 15 вторични труса на остров Крит. Магнитудът се движи в рамките до 4,4 по скалата на Рихтер според информация на Института по геодинамика в Атина. Тази сутрин за три минути последваха нови три труса. Епицентът се намира в Егейско море на 28 километра югозападно от селицето Сфакианон на дълбочина от 5 километра. Земетресението се усеща чувствително на целия остров, споделят пред медиите местните жители, но няма паника сред хората. Сеизмолозите прогнозират,че все още природният феномен е в развитие и се очакват още трусове. Предупреждават хората да не се доближават до стари и изоставени постройки. Щети и пострадали няма, защото строежът на всяка сграда на острова е съобразен с изискванията и е под постоянен контрол на техническите служби, коментират специалистите. Силите на Гражданска защита са в режим на готовност да окажат помощ.", "date": "2019.12.08", "title": "Над 15 вторични труса на остров Крит"}
{"url": "https://www.24chasa.bg/novini/article/7954327", "text": "Мъж на 64 години е загинал при пожар в дома си в кубратското село Севар, съобщиха от Областната дирекция на МВР. Сигналът за пламналия огън е подаден малко след 20 часа снощи на тел.112. След потушаването на пламъците при първоначалния оглед е намерено тялото на самотно живеещия мъж. Трупът е откаран за аутопсия в болницата в Търговище. Уведомен е дежурният прокурор. По случая е образувано досъдебно производство.", "date": "2019.12.08", "title": "Самотник загина при пожар в дома си кубратското село Севар"}
{"url": "https://www.24chasa.bg/novini/article/7954342", "text": "Франция е готова да се обърне към Световната търговска организация (СТО) във връзка с възможните наказателни мита на САЩ върху шампанското и други френски стоки в спора за планирания от Париж данък за интернет компаниите. Това заяви днес френският министър на икономиката и финансите Брюно Льо Мер, цитиран от Ройтерс и ТАСС. \"Готови сме да отнесем случая до международен съд, по-специално СТО, тъй като националният данък върху дигиталните компании засяга американски компании по същия начин, както и компании от ЕС или френски, или китайски компании. Не е дискриминиращ\", уточни Льо Мер в ефира на телевизия Франс 3. \"Според нас тези санкции нямат правно основание\", каза френският министър, цитиран  от БТА. В началото на седмицата САЩ заплашиха да наложат мита на френски стоки за около 2,4 милиарда долара. Списъкът включва млечни продукти, сред които сирена, пенливи вина, козметика и козметични принадлежности, чанти и порцелан. Допълнителните мита за тези категории стоки могат да достигнат 100 процента.", "date": "2019.12.08", "title": "Франция сезира Световната търговска организация заради американските мита"}
{"url": "https://www.24chasa.bg/novini/article/7954357", "text": "Албанският премиер Еди Рама се срещна днес в Истанбул с турския президент Реджеп Тайип Ердоган, предаде агенция АТА. Главна тема на срещата са последиците от , което отне живота на 51 души и остави 12 000 без дом, съобщава БТА. Рама съобщи за намерението си да посети Турция преди няколко дни, като подчерта, че Турция се е ангажирала да организира донорска конференция за Албания. Турция обеща да построи 500 къщи за подслоняване на семействата, засегнати от земетресението.", "date": "2019.12.08", "title": "Еди Рама се среща с Ердоган в Истанбул"}
{"url": "https://www.24chasa.bg/novini/article/7954390", "text": "Американският министър на отбраната Марк Еспър заяви снощи, че планира да пренасочи вниманието на американската армия към конкуренцията с Русия и Китай, въпреки заплахите за сигурността в Близкия изток, предаде Асошиейтед прес. Еспър очерта стратегическите си цели и приоритети в реч на Националния форум за отбраната \"Роналд Рейгън\", на който всяка година се срещат военни, представители на правителството и на отбранителната индустрия. Министър Еспър, който встъпи в длъжност през юли, ще се придържа към отбранителните приоритети, зададени от неговия предшественик Джим Матис, който също присъстваше на речта. Матис подаде оставка преди година в знак на протест срещу решението президента на САЩ Доналд Тръмп за изтегляне от Сирия. Оттогава Близкият изток стана още по-нестабилен. Поради опасения за действията на Иран, от май насам в района на Персийския залив бяха изпратени още най-малко 14 000 американски военни, отбелязва АП. Сирия може да бъде смятана за още по-сложен проблем за Вашингтон, а Ирак е изправен пред граждански протести. Извършеното в петък нападение в американска военноморска база в Пенсакола може да усложни американско-саудитските военни връзки, макар че Еспър заяви в петък, че отношенията между двете страни остават стабилни.", "date": "2019.12.08", "title": "Американската армия насочва вниманието си към Русия и Китай"}
{"url": "https://www.24chasa.bg/novini/article/7955200", "text": "Министър-председателят на Израел Бенямин Нетаняху разпореди подготовка за евентуална военна операция срещу ислямистите в сектора Газа. Това заяви самият той при откриването на редовното заседание на кабинета на министрите днес, съобщава РИА Новости. За пореден път конфликтът по границата с палестинските територии се изостри през изминалата нощ, когато армията на Израел атакува цели на ХАМАС в ивицата Газа в отговор на три ракети, изстреляни срещу израелска територия, предава  . „Няма да има никакво споразумение (с ХАМАС – бел. ред.), ако стрелбата продължи. Напротив, терористите в Газа ще почувстват нашата сила. Онова, което им се случи преди три седмици в хода на израелската операция „Черен пояс”, когато атакувахме лидера на „Ислямски джихад”, е само началото”, заяви Нетаняху. Той допълни, че е разпоредил на министъра на отбраната да проведе необходимата подготовка за евентуална военна операция.", "date": "2019.12.08", "title": "Нетаняху: Възможна е военна операция в сектора Газа"}
{"url": "https://www.24chasa.bg/novini/article/7955217", "text": "Модели отказват да позират на студентите от Художествената академия. Причината - липса на пари. В момента съм на една филия хляб, споделя един от моделите. Тя смята, че може да не получи заплата и след Нова година, предава  . Жената обаче не може да се откаже. Ако няма модели, студентите няма как да учат „Голо тяло”. Защото не може да си намери друга работа, тя предлага тялото си - облечено или съблечено, както пожелаят студентите и преподавателите. Други модели обаче отказват да позират, докато не получат заплатите си. Заплатите идват с решение от кабинета на ректора. Четирите лева на час, които моделите изкарват като позират голи, ще им бъдат платени.", "date": "2019.12.08", "title": "Модели отказват да позират в Художествената академия заради липса на пари"}
