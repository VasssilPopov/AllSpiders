{"url": "https://www.24chasa.bg/novini/article/8115190", "text": "Лилия Бочева допълни: \"Това, че през тази зима нямаме сняг и валежи не е нещо, което да не се е случвало. То се е случвало и в съвсем близките години\". Климатолозите са категорични, че природата не ни е спряла водата. И предупреждават, че след сухата зима, пролетта може да дойде с проливни дъждове. И не бива да има изненадани. Климатолозите коментират сушевата 2019 година. Проф. Георги Рачев каза: \"Имало е години с още по-драстична суша\". И данните го потвърждават. Лилия Бочева: \"По-сухи от нея са определено 2000-та, когато беше действително една много суха година. 90-та, 92-ра, 93-та година. Че 2019 г. не беше суха, показват не само данните. Вероятно го помнят и хората, които през лятото на миналата година се молиха дъждът да спре\". Имахме поредица от проливни валежи, наводнени населени места, обявяване на бедствено положение, скъсани язовирни диги, добави тя. Месеци по-късно молитвата е за сняг. Ако през миналата година по това време цели населени места бяха затрупани, днес сняг там няма. А някои градове ще изпратят и този месец без никакви валежи.", "date": "2020.01.26", "title": "Климатолози: Природата не ни е спряла водата"}
{"url": "https://www.24chasa.bg/novini/article/8114910", "text": "Истинско чудо се случи в Турция 28 часа след разрушителното земетресение със сила 6,8, което бе усетено и в Ливан, Сирия, Ирак, Грузия и Армения. Момиченце на 2 години бе спасено от развалините заедно с 35-годишната си майка. Двете били затрупани в блок в квартал “Маустафа паша” на град Елязъг, намиращ се на около 550 км източно от столицата Анкара. В същото време жертвите се увеличиха и вече са 36. В нощта срещу неделя температурите в района паднаха под минус 5 градуса, но екипите продължават без почивка да търсят оцелели. От развалините до момента са извадени живи 45 души, но надеждата за останалите затрупани намалява с всеки час. На около 17 000 души, останали без дом, са предоставени 9500 палатки. В центрове за настаняване са превърнати също и спортни зали, училищни салони и джамии. До момента властите са установили 80 напълно рухнали сгради и други 645, които са тежко увредени и не могат да бъдат обитавани. След трагедията много страни, сред които и България, предложиха помощ. Късно вечерта в събота нов трус от 5,1 разлюля силно областта. Вторичните трусове са повече от 600 Над 1600 души са ранени, като около 100, които са в най-тежко състояние, остават в болница, съобщи самият турски президент Реджеп Ердоган. “Източноанадолският разлом се разбуди, след като продължително време не беше активен. Възможно е областта Кахраманмараш също да бъде ударена от земетресение”, съобщи турският сеизмолог проф. Наджи Гьорюр пред Си Ен Ен-Тюрк. Земетресението в Елязъг, Източна Турция, показва натрупване на сеизмична активност, смята той. Според него трусът със сила 6,8 може да предизвика подобни земетресения и по северноанадолския разлом, за да се освободи натрупаната енергия, обяснява ученият. Според него земетресението в Елязъг е плитко. “Възможно е пропукването да е на 33 км дълбочина, поради което земетресението беше много силно. Сега трябва внимателно да се следи районът между Бингьол и Палу, а също Сивридже-Малатия-Адъяман, тъй като е възможно да се увеличи натрупаната там енергия”, казва Гьорюр. Именно проф. Наджи Гьорюр в тв предаване през октомври 2019 г. прогнозира, че се очаква силно земетресение в района на Елязъг. ", "date": "2020.01.26", "title": "Дете на 2 години спасено от развалините в Турция след 28 часа (Обзор)"}
{"url": "https://www.24chasa.bg/novini/article/8114890", "text": "Българин е бил задържан с 46 пликчета кокаин в стомаха в Доминиканската република, съобщи местното онлайн издание “Доминикан тудей”. Той бил арестуван на международното летище на Пунта Кана от служители по контрола на наркотиците, докато минавал проверка, за да се качи на полет за Белгия. Българинът бил откаран в болница, където кокаинът бил изваден от стомаха му. Властите в Доминиканската република смятат, че той е бил използван като “муле”. Името на задържания е изписано от изданието като Светоскавмар Тодоров. Когато минавал през рентгеновите машини на изхода за мигранти, граничният служител забелязал нещо странно в храносмилателната му система. Преди време в Доминиканската република е била разбита наркомрежа, вербувала чужденци, за да ги използва като “мулета” за пренасяне на дрога в различни държави, предимно в Европа. С българина броят на арестуваните на летищата в Доминикана трафиканти от началото на годината става 13. ", "date": "2020.01.26", "title": "BG “муле” глътнало 46 пликчета кокаин"}
{"url": "https://www.24chasa.bg/novini/article/8114465", "text": "За проблема с пенсиите на над 200 хил. жени се разбра през ноември, когато на представянето на промените в Кодекса за социално осигуряване бившият социален министър Бисер Петков призна, че две пенсии могат да са по-малко от една. Няколко месеца по-късно текстовете отново се прецизират в междуведомствена работна група. А новата социална министърка Деница Сачева реши отново да чуе всички страни. Очаква се след месец да е готов и финалният документ, по който се работи от няколко години. За по-ниски пенсии на първите кохорти пенсионери обаче се знае от години. Причината е, че по личните им партиди в частните фондове няма достатъчно пари. За да се напълнят и да дават допълнителни средства, трябва да минат 40 години. От есента на 2021 г. около 20 хил. жени ще са първите с частните пенсии, като те ще стигнат до над 200 хил. през следващите 5 г. Те обаче са внасяли пари в частните фондове по-малко от 20 години, но въпреки това държавата ще им намали пенсията за целия период. В момента според Кодекса за социално осигуряване при изчисляване на пенсията осигурителният доход се намалява с коефициент, представляващ средно съотношение между размерите на осигурителните вноски за универсален пенсионен фонд и за фонд “Пенсии” за трета категория труд за хората. Този коефициент сега е около 20% и според експерти силно ощетява хората, които ще получават две пенсии. Първите пенсионери, които ще получават обезщетение освен от Националния осигурителен институт (НОИ) и от частните пенсионноосигурителни дружества, настояха в петък от Асоциацията на организациите на българските работодатели (АОБР). “Големият проблем обаче е, че по нашето законодателство в момента първите пенсионери с втора пенсия ще получат несправедливо орязване на пенсията от т.нар. Първи стълб - НОИ. Коефициентът за понижаване на пенсиите от НОИ е несправедлив, защото докато всъщност въпросните хора първите 20 г. от стажа си не са се осигурявали в частен пенсионен фонд. През първите 20 години те са внасяли всичките си осигуровки единствено в първия стълб”, обясни председателят на Асоциацията на индустриалния капитал в България Васил Велев. И предложи коефициентът за понижение на първата пенсия да бъде 3 пъти по-нисък, отколкото е в момента. Това означава пенсията да се намалява със 7 вместо с 20%. “Това е начинът да се постигне справедливост, да се укрепи и развие вторият стълб, което е стратегически правилно предвид застаряването на населението и това, че все по-малко работещи ще плащат пенсии на все повече пенсионери. Ние трябва да подтикнем хората към спестовност и те сами да си акумулират средства в личните си партиди в пенсионните фондове”, каза Велев. През ноември се предложиха три варианта -плащане на пожизнена пенсия, на разсрочено или на еднократно плащане на парите от партидата. Последното обаче важи само при прекалено ниска натрупана сума. Пожизнена ще получават хората, чиято втора пенсия би била не по-малка от 15% от минималната, или 37,50 лв. на месец при правилата от юли. Ако парите в личната партида не стигат за отпускане на пожизнена пенсия, но са повече от размера на три минимални пенсии, ще се дава разсрочена пенсия. Тя ще се плаща спрямо средната продължителност на живота. Освен това фондовете ще дават пари на пенсионера веднъж в годината, а не всеки месец. Предвидено е и ограничение, че но отново има и долна граница от 15% от минималната пенсия. И при тази пенсия остатъкът от партидата ще може да се наследява, ако човек не доживее да я изтегли цялата. За най-бедните хора, в чиито партиди са натрупани по-малко пари, отколкото е размерът на 3 минимални пенсии, пък е предвидено еднократно получаване на парите. Средно 4037 лв. са натрупани в партидите на първите хора, които трябва да получат пари от частните фондове - жените, които са родени след 1 януари 1960 г. и започват да излизат в пенсия през 2021 г. Половината от тях трябвало да имат достатъчно пари в партидите си, за да им стигнат за пожизнени пенсии. и плащането от НОИ ще е 200 лв. Така дори да се добавят парите от частния фонд в гарантиран размер от 37,50 лв., се получава ощетяване с 12,50 лв. Ако пък пенсионерката е със средна пенсия от 412 лв., то при нея коефициентът на редукция би смъкнал пенсията с 82,40 лв. Ако обаче се приложи предложението на бизнеса от намаление със 7%, то сметките ще са различни. Така при минимална от 250 лв. намалението на държавната ще е 17,50 лв. и тогава двете пенсии ще дават с 20 лв. по-голям доход, отколкото само една. За да не са две пенсии по-малко от една, частните пенсионни дружества пък искат размерът на минималната пенсия от универсален фонд да е много по-висок, а не предложените от социалното министерство 15%. Това обаче означава повече от първите пенсионери да не успеят да се класират за пожизнена втора пенсия заради малки натрупвания в партидите им. Частните фондове настояват и да не се намалява държавната пенсия на жените за годините, в които са били по майчинство. Причината е, че в този период те не са правили осигурителни вноски в частните фондове. Засега държавата изглежда склонна единствено да даде втори шанс на тези 200 хил. жени да прехвърлят към НОИ партидите си за втора пенсия, въпреки че са изпуснали 5-годишния срок, в който могат да го направят. От 20 хиляди жени, които от септември 2021 г. трябва да взимат втора пенсия, само 1800 са прехвърлили парите си в НОИ. Така са избрали да получават една пенсия в пълен размер. Това обяви социалният министър Деница Сачева. Няма окончателно решение дали ще бъде удължен срокът за прехвърляне на партиди от частните пенсионни фондове към НОИ за жените, които са изпуснали крайния 5-годишен срок преди излизане в пенсия, коментира тя пред БНР. Преди дни Сачева обясни пред “24 часа”, че на 200 хиляди жени, родени в периода 1961-1963 г. включително, които не са в хипотезата да могат да прехвърлят парите си от частния фонд в НОИ, ще бъде даден втори шанс. “Какво би могло да се направи зависи единствено и изцяло от разчетите и от политическото решение, което още не е взето. Трябва внимателно да преценим тази възможност и тогава, когато променим условията за първата кохорта, втората кохорта също ще има основание да каже, че нещо не е направено така, че да ги удовлетворява”, коментира обаче вчера Сачева. Следващата седмица правителството ще приеме обещаната Национална програма за личните асистенти. “Осигурили сме около 16 млн. лева за тази програма, надяваме се около 4800 души да бъдат наети, които да осигуряват до 4 часа лична асистентска помощ”, обясни Сачева. Очаквало се личните асистенти по тази програма да започнат работа не по-късно от 1 март.", "date": "2020.01.26", "title": "Как две пенсии да са поне с 20 лв. повече от само една, предлага бизнесът"}
{"url": "https://www.24chasa.bg/novini/article/8114171", "text": "Евреите масово ще напуснат Германия, ако не се направи нищо срещу разрастването на антисемитизма. Това предупреждение отправи днес германският министър на външните работи Хайко Маас, пише в статия на списание \"Шпигел\". Всеки втори евреин вече е обмислял да напусне страната, подчертава министърът в навечерието на 75-годишнината от освобождаването на нацисткия концентрационен лагер Аушвиц. Маас изтъква, че антисемитските обиди и нападения вече се срещат всекидневно в Германия. Борбата с антисемитизма ще бъде приоритет за Германия, която поема ротационното председателство на Европейския съюз през юли и председателството на Съвета на Европа през ноември, отбелязва външният министър, цитиран от БТА. \"Еврейската общност и еврейските сгради и обекти трябва да бъдат защитавани по-добре навсякъде в Европа\", каза Хайко Маас. За тази цел Германия ще отпусне през 2020 година 500 000 евро на Организацията за сигурност и сътрудничество в Европа (ОССЕ). Оцелели от Холокоста ще се съберат утре на мястото на бившия концлагер в Аушвиц, за да отбележат 75 години от освобождаването му от съветските войски. По време на нацистка Германия в този лагер на смъртта са избити над 1,1 милиона души, основно евреи. В Германия се наблюдава засилване на расистките и антисемитски нападения. През октомври 2019 година в Хале мъж се опита да извърши масово убийство в синагога. В еврейския храм се бяха събрали около 50 богомолци за празника Йом Кипур.", "date": "2020.01.26", "title": "Хайко Маас предупреди за опасност от масово заминаване на евреи от Германия"}
{"url": "https://www.24chasa.bg/novini/article/8114199", "text": "5-годишно момиченце беше спасено по чудо след разрушителното земетресение в Турция. Късно снощи спасителите успяха да го извадят от руините заедно с майка му, предаде . През нощта спасителите са извадили живи от руините 35-годишна жена и новородената й дъщеричка. Спасяването им беше показано на живо от телевизионните канали, съобщи БТА. Спасителите са чули виковете им и след няколкочасови усилия са ги спасили при температура от около минус 4 градуса по Целзий, предават турските държавни медии. Съпругът на жената е сред загиналите от земетресението. Броят на жертвите от труса в петък достигна до 36, а над 1600 са ранените, съобщи Ройтерс, като се позовава на данни на турската служба за реагиране при бедствия и извънредни ситуации. Земетресението с магнитуд от 6,8 по Рихтер в петък вечер беше последвано от над 700 вторични труса с магнитуд от над 4, които все още продължават. Досега от развалините са спасени 45 души. Вътрешният министър Сюлейман Сойлу заяви, че спасителната операция е в голяма степен завършила, въпреки че спасителните екипи са локализирали шестима души, все още блокирани под останките на сградите. \"Изминаха около 36 часа от земетресението, но все още сме в рамките на часовете, в които можем да се надяваме\", каза той на пресконференция тази сутрин в най-силно засегнатия окръг Елязъг. Сойлу каза, че засегнатите от бедствието ще започнат да получават финансова помощ в понеделник, а службата за реагиране при бедствия и извънредни ситуации призова обитателите да не се връщат в повредени постройки поради риска от срутване. Вчера при посещението си в засегнатите окръзи Елязъг и Малатия президентът Реджеп Тайип Ердоган каза, че за гражданите, изгубили домовете си, ще бъдат бързо построени къщи със стоманена конструкция.", "date": "2020.01.26", "title": "Майка и новородено са спасени от руините в Турция, както и момиче на 5"}
{"url": "https://www.24chasa.bg/novini/article/8114261", "text": "След като празниците са отложени поради указания от Пекинска община за спиране на масовите прояви на територията на столицата заради плъзналия в държавата коронавирус, 22-та българи са изявили желание да се евакуират от съображения за сигурност и да се приберат предсрочно у нас. \"Заради забраната за събиране на много хора на едно място и отмяната на тържествата, стана безпредметно стоенето на нашите изпълнители там. Заради това тази вечер /неделя/ те ще си тръгнат с полет през Истанбул\", каза кметът на Петрич Димитър Бръчков, който държи непрекъснато връзка с ръководителите на групата и е категоричен, че няма никакъв риск и опасност за нашите изпълнители. Част от танцьорите са гимназисти, други пък - възрастни. Те са се разходили до Китайската стена, разгледали са и други забележителности. В хотела, където са били настанени, заедно с други поканени частници от Румъния, Гърция, Русия, са си направили концерти. Миналата година ансамбъл \"Пролет\" участва в тържествената церемония по откриването в централния парк \"Чаоян\". Там в продължение на една седмица на различни сцени се изявяват групи от цял свят. И за тази година е било предвидено това, но заради забраната за масови мероприятия, Пекин буквално бил опустял. Петичката група е тръгнала за Пекин на 22 януари, като по предварителната програма е трябвало да остане до 1 февруари. Домакините от Китай са осигурили самолетни билети за по-ранното прибиране.", "date": "2020.01.26", "title": "Български ансамбъл се евакуира спешно от Пекин (Обновена)"}
{"url": "https://www.24chasa.bg/novini/article/8114279", "text": "Папа Франциск призова днес 1,3-те милиарда католици по света да спрат утре за момент на молитва и размисъл по случай 75-ата годишнина от освобождаването на Аушвиц, предаде Ройтерс. \"Безразличието е недопустимо пред тази огромна трагедия, това зверство, и паметта е дълг. Утре, всички сме приканени да спрем за момент на молитва и размисъл, всеки от нас трябва да каже в сърцето си: никога повече, никога повече\", обърна се папата към десетките хиляди поклонници, събрали се за неделната молитва на площад \"Свети Петър\" във Ватикана. Над 1 милион човека, повечето от които евреи, намират смъртта си през Втората световна война в нацисткия концлагер Аушвиц-Биркенау, който е превзет от Съветската армия на 27 януари 1945 г. Общо около 6 милиона евреи са убити по време на Холокоста, припомня БТА.", "date": "2020.01.26", "title": "Папата призова католиците да кажат \"никога повече\" на Холокоста"}
{"url": "https://www.24chasa.bg/novini/article/8114300", "text": "10 души във Франция преминават допълнителни прегледи поради съмнение за коронавирусна инфекция. Това съобщи френският министър на социалните въпроси и здравеопазването Аниес Бюзен, цитирана от TACC и  . \"Има три потвърдени случая на коронавирус във Франция. Тези пациенти са изолирани. Чувстват се добре. Oчакаме да бъдат изписани\", заяви министърът. \"Около 10 души са под наблюдение\". Бюзен не изключи, че \"в следващите дни и седмици може да има нови случаи на болестта\". Тя припомни необходимостта да се спазват препоръките, издадени от Министерството на здравеопазването на фона на разпространението на коронавируса. Министърът на здравеопазването каза още, че до края на деня \"френският премиер Едуар Филип ще проведе среща с министрите, по време на която може да се вземе решение за връщане на 800 френски граждани от Китай\". \"Ако бъде взето решение, това ще бъде обявено допълнително\", подчерта министърът. В петък стана известно за хоспитализацията на трима души - двама китайски туристи и един французин - с признаци на коронавирус във Франция. Туристи от Китай бяха откарани в болница \"Биша\" в 18-ия район на столицата, а 48-годишния френски гражданин в болницата в Бордо. Министерството на здравеопазването призова всички, които се чувстват зле след пътуване до Китай, да се обадят на общия спешен номер, като обяснят на оператора всички обстоятелства на заболяването.", "date": "2020.01.26", "title": "10 души във Франция са под наблюдение заради новия вирус"}
{"url": "https://www.24chasa.bg/novini/article/8114395", "text": "На следващото преброяване в Сърбия за първи път от 1948 г. мъжете ще отговарят на въпрос колко деца имат, съобщава в. \"Политика\". Включването на този въпрос, на който досега отговаряха само жените, е по инициатива на Центъра за демографски проучвания на Института по обществени науки, за да се установи по колко деца имат мъжете в различни възрастови категории. Началникът на отдела за преброяване в републиканския статистически институт Лиляна Джорджевич казва за вестника, че на пробното преброяване през април миналата година за пръв път са питали мъжете колко деца имат и се оказва, че половината от жените на възраст от 30 до 34 години вече имат по едно дете, а една трета от мъжете в тази възрастова група още нямат наследник. Данните от пробното преброяване говорят също, че средната възраст за встъпване в брак на мъжете в Сърбия е 34 години, а на жените 30, пише БТА. Докато статистиците на шега казват, че досега не са питали мъжете колко деца имат, защото те не са съвсем сигурен източник за броя на децата, генетиците от Института за съдебна медицина посочват, че всеки трети мъж, който проверява бащинството си с ДНК тест, излиза разочарован, защото се оказва, че не е баща на детето, което е смятал за свое, посочва \"Политика\". Резултатите от генетични изследвания, правени в развитите страни на Западна Европа, свидетелстват, че между 2 и 12 процента от децата носят грешна фамилия.", "date": "2020.01.26", "title": "За първи път от 1948-а в Сърбия ще питат мъжете колко деца имат"}
{"url": "https://www.24chasa.bg/novini/article/8114417", "text": "Автобус и две коли са се сблъскали на магистрала в руската Пермска област, предаде канал chp_59. 15 души са ранени, осем от тях са в тежко състояние. От районното Министерство на здравеопазването казаха, че 11 екипа на Спешна помощ са изпратени на местопроизшествието Санитарен хеликоптер е бил в готовност за тръгване. Няма жертви в резултат на инцидента.", "date": "2020.01.26", "title": "15 ранени при катастрофа между автобус и две коли в руската Пермска област"}
{"url": "https://www.24chasa.bg/novini/article/8110024", "text": "7 години разследване и повторно образувано дело от Варненския окръжен съд - това е равносметката след нелепата смърт на 13-годишно момиче на Златни пясъци през лятото на 2011-а. На 11 юли германската тийнейджърка Сара Ернст се удави в басейна на хотел “Берлин”. Случаят обикаля съдебните инстанции и за смъртта на детето все още няма наказан Четирима застанаха пред Темида, двама бяха обвинени - като обвинението срещу един от заподозрените отпадна по давност. След като веднъж стигна съдебна фаза и бе върнато за доразследване, на 15 януари 2020-а бе решено делото отново да влезе в съда. Разпоредителното заседание е насрочено за 19 февруари. Два от основните доводи за новото разследване бяха, че на един от обвиняемите съдебното преследване е повдигнато в негово отсъствие, а родителите на момичето не са били уведомени навреме, за да предявят претенциите си в граждански искове. Пред съда трябваше да отговарят Кирил Ябаджиев, ръководител на отдел на упълномощен представител на дружеството - изпълнител на комплексното строителство в частта “Басейни” на хотела, Пламен Кипов, представител на строителния надзор, Александър Григоров - проектант в част “Технологична”, за когото производството бе образувано задочно, и спасителят на басейна Мирослав Костов. Именно срещу последния обвиненията отпаднаха по давност. Преди 2 години майката на проектанта Григоров бе казала пред разследващите, че той е в Канада. “Александър Григоров все още не е открит. Няма го на адреса, на който е регистриран Чрез външното министерство сме отправили официално запитване за пребиваването му в Канада, но оттам имаме отговор, че няма данни такова лице да пребивава в държавата”, каза за “24 часа” наблюдаващият прокурор Радослав Лазаров.  Що се отнася до родителите на Сара, прокурор Лазаров допълни: “Майката на момичето е починала. Бащата вече е уведомен официално и е наел адвокатска кантора, която да защитава интересите му пред нашия съд. Надявам се този път да няма процесуални пречки делото да тръгне.” Нелепата смърт на малката Сара остави много въпроси без отговори. Момичето се удави, след като бе засмукано от тръба на басейна. Родителите били разведени и тя дошла на почивка в България с баща си Гюнтер Ернст. Двамата отседнали в хотел “Берлин”. Във фаталния ден около 11,30 ч охранителят на хотела забелязал руска туристка, която се опитвала да привлече вниманието на спасителя и на други туристи да окажат помощ на дете, което лежало безпомощно на дъното на басейна. Спасителят скочил във водата и направил опит да извади момиченцето. Не успял, тъй като тялото било засмукано от подовия сифон на дъното на басейна. Едва след като помпите били изключени, момичето било отделено от сифона. По време на инцидента имало много деца в басейна и затова Сара не е забелязана навреме. Когато я извадили, вече била в кома Веднага е откарана от реанимационен екип на болница в кв. “Виница”, но въпреки усилията на лекарите починала. Като причина за фаталния изход съдебномедицинската експертиза сочи удавяне от вдишване на течност, потискане на жизненоважни центрове в мозъка и спиране на сърдечната дейност. Случаят бе поет от Варненската окръжна прокуратура. Буквално ден след инцидента специалистът по водно спасяване към БЧК-Варна, Лаврентий Силов обясни, че помпата за пречистване на вода в басейна на хотела изобщо не е трябвало да работи. Той допълни, че пускането на такива помпи, докато има хора в басейните, е напълно недопустимо. Детето е било засмукано от тръбата, която изтегля водата през филтъра за пречистване. Отворът е бил без предпазна решетка, недостатъчно широк и така се е образувало голямо налягане, което детето не е могло да преодолее.   Освен това стана ясно, че хотелският басейн работел незаконно, съоръжението е вътрешно, не било проверено и би трябвало да бъде празно. От хотела са подали молба за откриване на съоръжението на 24 юни. Крайният срок за посещение от междуведомствената комисия е 14 юли, т. е. в момента на инцидента те не са имали разрешение за работа, въпреки че са осигурили всичко необходимо, включително и воден спасител. Басейнът на хотел “Берлин Голдън бийч” е един, но от три независими части. Обектът е завършен през 2001 г., а поддръжката му е била грижа на хотела. По делото има 10 тома експертизи, показания на свидетели и други материали. Процесът обаче така и не стартира. Съдът прецени, че прокуратурата е допуснала съществени нарушения на процесуалните правила в досъдебното производство, довели до ограничаване на правата на наследниците на починалото момиче и на подсъдимия Александър Григоров. Според съдебния състав държавното обвинение не е представило никакви доказателства за наследници на Сара Ернст, което нарушава тяхното право да правят искания, възражения и всякакви други действия. Второто съществено нарушение е, че не са правени опити да бъде открит и уведомен подсъдимия Григоров.", "date": "2020.01.26", "title": "9 г. няма виновен за смъртта на Сара, засмукана в незаконен басейн. Майка й почина, преди делото да започне"}
{"url": "https://www.24chasa.bg/novini/article/8114493", "text": "Най-малко 46 са вече загиналите при наводненията в Бразилия, твърдят властите, цитирани от Асошиейтед прес. 28 души са в неизвестност вследствие на природното бедствие в югоизточната част на страната, причинено от проливни дъждове. Най-малко 37 души са загинали в щата Минас Жераис и девет в съседния Еспирито Санто. В Бело Оризонте, столицата на Минас Жераис, в 24-часов период от четвъртък до петък са паднали 171 милиметра дъжд - най-големият валеж от 110 години. В 47 общини в щата бе обявено извънредно положение, за да се улесни изпращането на помощ от федералното правителство. 2000 човека са били евакуирани в община Итаперуна, в Рио де Жанейро, предаде БТА.", "date": "2020.01.26", "title": "Най-малко 46 са загиналите при наводненията в Бразилия (Обновена)"}
{"url": "https://www.24chasa.bg/novini/article/8114523", "text": "На 23 януари 2020 г. председателят на Бюджетната комисия г-жа Менда Стоянова е внесла за разглеждане проект за допълнение на чл. 29 от ЗБНБ. Министерството на финансите и Българската народна банка подкрепят внесения проект, съобщиха от ведомството на Владислав Горанов. Законопроектът се подкрепя и от ЕЦБ. Целта на законопроекта е да се осигури съответствие на вътрешната нормативна рамка с европейската нормативна рамка, регулираща административния процес и оперативните процедури за одобряване на валутните курсове в условията на Валутно-обменния механизъм (ERM II). Това съответствие е задължително условие за присъединяване към Валутно-обменния механизъм. Законопроектът не поставя под въпрос действащия режим на фиксиран валутен курс. Както многократно е подчертавано от правителството и БНБ, този режим ще бъде запазен до присъединяване на страната към Еврозоната и приемането на еврото.", "date": "2020.01.26", "title": "Валутният борд остава до въвеждане на еврото"}
{"url": "https://www.24chasa.bg/novini/article/8114536", "text": "Тревога предизвика тази сутрин пристигането на група китайски туристи на атинското летище \"Елефтериос Венизелос\" заради опасенията за разпространение на епидемията от новия коронавирус, която тръгна от китайския град Ухан, съобщи гръцката телевизия \"Скай\". Групата е пристигнала в Атина от римското летище \"Фиумичино\". Тя се състои от 15 души, от които седем от Ухан. На китайските туристи е извършен профилактичен преглед от гръцката национална служба за обществено здраве. Прегледът не е установил нищо обезпокоително и китайските туристи са продължили пътуването си, споменава БТА. Въпреки забраните за пътувания с цел да се предотврати разпространението на китайския коронавирус, някои страни продължават да се опитват да изтеглят гражданите си от Ухан, откъдето тръгна заразата, съобщи телевизия Бе Еф Ем Те Ве. Съединените щати обявиха днес, че ще организират евакуацията на дипломатическия си персонал и на други американци, блокирани в Ухан, поставен под карантина от четвъртък. Вашингтон се надява да успее да извърши първи полет от Ухан до Сан Франциско във вторник, съобщи държавният департамент в комюнике, цитирано от Франс прес. САЩ имат консулство в града, където са регистрирани мнозинството от случаите на зараза и смърт от новия вирус. \"Мястото в самолета е извънредно ограничено, така че ако не успеем да транспортираме всички, приоритет ще имат хората в най-тежко рисково състояние\", уточни дипломатическото ведомство. Франция планира да евакуира с автобус своите граждани, съгласувайки действията си с китайските власти, обяви френското външно министерство, без да посочва конкретна дата, предаде БТА. Френският автомобилостроител Пе Ес А (PSA), който има заводи в Ухан, уточни, че неговите служители ще бъдат евакуирани към намиращия се на над 300 км оттам град Чанша. Япония предвижда да помогне на своите граждани в Ухан, които по данни на японските власти са 710, и които искат да напуснат града, съобщи днес премиерът Шиндзо Абе, цитиран от телевизия Ер Те Бе Еф. Правителството ще използва чартърни полети и други начини на транспорт, за да репатрира сънародниците си, след като това бъде договорено с китайските власти. Токио междувременно потвърди четвърти случай на коронавирус при 40-годишен човек, който скоро е бил в Ухан. Състоянието му е стабилно.", "date": "2020.01.26", "title": "Китайски туристи предизвикаха тревога на атинското летище заради новия вирус"}
{"url": "https://www.24chasa.bg/novini/article/8114561", "text": "В Либия днес се водят сражения, съобщиха и двете страни в конфликта, цитирани от Асошиейтед прес. Агенцията отбелязва, че това подкопава още повече споразумението за прекратяване на огъня, договорено по-рано този месец. Базираната в източната част на страната т. нар. Либийска национална армия (ЛНА) под командването на маршал Халифа Хафтар е започнала настъпление към Мисрата. Силите на Хафтар са на около 120 километра източно от ключовия крайбрежен западен град. Мисрата е вторият най-голям град в Либия и в него са базирани враждебни към ЛНА милиции, които играят важна роля за защитата на столицата Триполи, която е обсадена от силите на Хафтар от април миналата година. Според анализатори целта е милициите от Мисрата да бъдат изтеглени от отбраната на Триполи и да бъдат отслабени силите на признатото от ООН Правителство на националното съгласие (ПНС), което контролира столицата, предаде БТА. Четирима бойци от силите на ПНС са били убити, а 18 - ранени, в боевете, съобщи телевизия Ал Джазира, цитирана от ТАСС. Снощи ООН обвини няколко държави, участвали в мирната конференция за Либия в Берлин по-рано този месец, че нарушават оръжейното ембарго за северноафриканската страна, отбелязва АП. Световната организация не уточни кои държави, но е известно, че ЛНА и ПНС имат влиятелни чуждестранни поддръжници.", "date": "2020.01.26", "title": "Силите на Хафтар настъпват към ключовия западен град Мисрата"}
{"url": "https://www.24chasa.bg/novini/article/8114597", "text": "МВнР информира за взетите мерки от китайските власти и актуалната информация до момента във връзка с новия коронавирус (2019-nCov) в Китай. Последните статистически данни според китайската страна са: поне 2023 случая в Китай (вкл. Хонконг, Макао, Тайван) и 32 случая в чужбина. Починалите на територията на Китай са 56, оздравелите 49. От 26 януари 2020 г. до второ нареждане са преустановени и всички полети от двете летища в Пекин до провинциални летища в страната. От двете пекински летища е имало директни линии до други провинции. Съобщава се, че на двете летища в Пекин се измерва температурата на всички пристигащи. Съобщава се, че туристическите автобуси от и за Пекин спират да работят от 26 януари 2020 г. От 27 януари 2020 г. всички китайски туристически групи, пътуващи в чужбина, ще бъдат спрени. Резервациите за полети и хотели в чужбина, направени чрез туристически агенции ще бъдат прекратени. Резервациите за вътрешни полети и хотели в Китай, направени чрез туристически агенции, са били анулирани, считано от 24 януари 2020 г. Според Националния всекидневник “Чайна дейли” вирусът се предава на човек само от заразени животни. Заразеният от животно може да предаде вирусът на друг човек, докато заразените от човек болни не могат да предат вируса нататък. По информация на китайски медиите вече се работи за създаване на ваксина за вируса и е приключил стадият на изолиране на вируса. В Пекин вече са определени 20 болници за лечението на болните от новия коронавирус. Три болници от тях са на т.н. градско ниво, а останалите 17 - на т.н. районно ниво. Сред градските болници са Пекинска болница Дитан и Пекинска болница Йоу’ан. Очаква се първата спешно изградена болница в гр. Ухан, болница “Хуошъншан”, да отвори врати на 2 февруари 2020 г. със 700-1000 легла. Втората болница “Лейшъншан” се очаква да отвори врати на 5 февруари 2020 г. и е планирана да разполага 1300 легла. Администрацията за управление и надзор на пазарите е публикувала официална забрана за всякакви дейности свързани с покупко-продажбата на диви животни. Всички туристически фирми за организирани пътувания са преустановили дейността си. В провинция Хубей, където се намира огнището да болестта е забранено придвижването на МПС в централната част на гр. Ухан, столицата на провинция Хубей. Общината е наела около 6 000 хиляди таксита, които са на разположение на Кварталните съвети, по 3-5 коли на кооперация. Чрез тях съветите осъществяват безплатното доставяне на храна и лекарства за жителите. Уханските болници са пуснали официални писма за набиране на дарения (маски и дрехи, използвани при хирургически интервенции и др.) доколкото в повечето от тях се очаква медицинските материали да са достатъчни само за следващите 3-5 дена. Япония вече е направила дарение от 1 милион маски за гр. Ухан. В провинция Гуандун е обявено задължителноъо носене на маски на обществени места, а хората без такива ще бъдат санкционирани. В град Ухан са установени трима българи и посолството на Република България в Китай поддържа непрекъснато връзка с тях. Световната здравна организация (СЗО) предоставя отговори на често задавани въпроси. Коронавирусите са голямо семейство от вируси, за които се знае, че причиняват заболявания, вариращи от обикновената настинка до по-тежки заболявания като Близкоизточния респираторен синдром (MERS) и Острия респираторен синдром (SARS). Новия коронавирус (CoV) е нов щам на коронавирус, който не е бил идентифициран по-рано при хората. Зависи от вируса, но често срещаните признаци включват респираторни симптоми, треска, кашлица, задух и затруднено дишане. В по-тежки случаи инфекцията може да причини пневмония, остър респираторен синдром, бъбречна недостатъчност и дори смърт. Да, някои коронавируси могат да се предават от човек на човек, обикновено след близък контакт със заразен пациент, например в домакинство, работно място или здравен център. Когато заболяването е ново, няма ваксина, докато не се развие такава. Може да отнеме няколко години, за да бъде разработена нова ваксина. Няма специфично лечение за заболяване, причинено от новия коронавирус. Въпреки това, много от симптомите могат да бъдат лекувани. Следователно, лечението се основава на специфичното клинично състояние на пациента. Поддържащата грижа за заразените лица може да бъде много ефективна. Стандартните препоръки за намаляване на излагането и предаването на редица заболявания включват поддържане на основна хигиена на ръцете и дихателните пътища, безопасни практики за хранене и избягване на близък контакт, когато е възможно, с всеки, който проявява симптоми на респираторни заболявания, като кашлица и кихане. Зимата и пролетта са сезоните с висока честота на респираторни инфекциозни заболявания и вирусна пневмония. Експертите предлагат да се вземат същите предпазни мерки като избягване на настинка, включително правилна вентилация в помещението и лична хигиена, избягване на дейности в местата с много хора и носене на маска или покриване на носа при кашляне или кихане. Обърнете внимание на треската, кашлицата и други симптоми. Ако имате някой от тези симптоми, моля незабавно потърсете лекарска помощ. Пътуващите се насърчават да потърсят медицинска помощ и да споделят историята на пътуванията със своя доставчик на здравни грижи, ако имат някакви симптоми, подсказващи за респираторно заболяване, по време или след пътуване.", "date": "2020.01.26", "title": "З0 китайски провинции са в I степен на готовност за справяне с извънредни ситуации"}
{"url": "https://www.24chasa.bg/novini/article/8114635", "text": "Кметът на София Йорданка Фандъкова ще инспектира лично работата в командната зала, където се получава информация в реално време за потоците водни количества и се управлява водопроводната система в пречиствателната станция за питейни води „Бистрица”. Това ще стане на 27 януари, понеделник, съобщиха от Столична община. В командната зала могат да се видят нивата на водата в язовирите „Бели Искър“ и „Искър“, както и от всички локални резервоари в системата Адресът е ул. „Хотнишки водопад“ 2, на автобусна спирка „Пречиствателна станция“ се завива надясно, по посока от София към с. Бистрица.", "date": "2020.01.26", "title": "Фандъкова ще посети пречиствателната станция за питейни води „Бистрица“"}
{"url": "https://www.24chasa.bg/novini/article/8114646", "text": "Същата година в Пловдив 14-годишните Мария и Антония удушават съученичката си Маргарита. Убийството е подготвяно близо три месеца. През 2017-а в Бургас 16-годишният Иван намушква с кухненски нож 11-годишната Никол в асансьор. В началото на януари в Галиче 17-годишният Аксел закла и изнасили 18-годишната Андреа. Зад гърба си Аксел има и други тежки престъпления. През 2019-а в Сотиря 21-годишният Мартин, извършвал редица престъпления като непълнолетен, изнасили и уби по особено мъчителен начин 7-годишната Кристин.  Всичките извършили убийствата и престъпленията преди да навършат пълнолетие получават присъди в рамките между 6 и 12 години. В повечето случаи излизат преждевременно, без гаранция, че няма да посегнат отново. А близките на жертвите искат възмездие, предаде  . Законодателят обмисля да отмени намаляването на присъдите на непълнолетните престъпници.  От ГЕРБ вече започнаха консултации с експертите за поправки в Наказателния кодекс, с които вече да не е гарантирано намаляването на наказанията на непълнолетните убийци. Как едно по-леко престъпление в последствие води до по-тежко, а леките присъди се превръщат в параван за извършването на нови противозаконни дейности. Това са деца като всички други, докато не отнемат живот. Тогава стават деца-престъпници, съсипали куп човешки съдби - на близките на жертвата, собствената си и на своите близки. После се превръщат в цифра от статистиката. А според данните на НСИ в последните години регистрираните за убийство непълнолетни са петима. Има и такива със изнасилвания и блудства зад гърба си.", "date": "2020.01.26", "title": "Децата-убийци съсипаха куп човешки съдби"}
{"url": "https://www.24chasa.bg/novini/article/8114637", "text": "Двамата руски дипломати, които в петък бяха обявени от България за персона нон грата, вече са напуснали страната. Това официално потвърдиха в неделя следобед от посолството на Руската федерация в София за \"24 часа\". Дипломатите имаха 48 часа да си заминат, а руският посланик Анатолий Макаров обеща, че срокът ще бъде спазен. Както \"24 часа\" първи написа, става дума за Дмитрий Михайлович Ярошенко и Александър Александрович Хватов. Единият е първи секретар в посолството, а другият - служител в търговското представителство. Те са заподозрени в шпионаж от българската прокуратура.", "date": "2020.01.26", "title": "Обвинените в шпионаж руски дипломати са напуснали страната"}
{"url": "https://www.24chasa.bg/novini/article/8113332", "text": "В Торонто беше регистриран първият предполагаем случай на новия коронавирус, предаде Франс прес, цитирайки властите на провинция Онтарио. Пациентът е мъж на около 50 години, които е посетил китайския град Ухан, където през декември миналата година се появи новият вирус. Той е пристигнал в канада на 22 януари и на следващия ден е бил приет в болница Сънибрук в Торонто, предава БТА. Пациентът е поставен под карантина, в лаборатория в Уинипег са изпратени проби, които трябва да потвърдят дали става дума за китайския вирус. Китай взе драстични мерки за борба с новия коронавирус, който вече отне живота на 54 души по последни данни, припомня АФП. В провинция Хубей са потвърдени 323 нови случая на заразяване. С това броят на заразените в цял Китай достигна 1610 по данни на централните власти. Британското външно министерство съветва гражданите на страната да не посещават китайската провинция Хубей. \"Ако се намирате в този район и можете да го напуснете, направете го\", съветват британските власти, цитирани от Ройтерс", "date": "2020.01.26", "title": "Новият коронавирус достигна и до Канада"}
{"url": "https://www.24chasa.bg/novini/article/8113345", "text": "\"Източноанадолският разлом се разбуди, след като продължително време не бе активен. Възможно е областта Кахраманмараш също да бъде ударена от земетресение\". Това посочи турският сеизмолог проф. д-р Наджи Гьорюр пред снн Тюрк в коментар за земетресението с магнитуд 6.8 по Рихтер, което порази най-силно областите Елазъг и Малатия, усетено бе почти в цяла Турция, а също така в Ирак, Сирия и Израел, предава БТА. \"Земетресението, което стана в петък вечерта с магнитуд 6.8 по Рихтер в района на Елазъг, Източна Турция показва натрупване на сеизмична активност на източноанадолският разлом след доста продължителен период на застой. Може да предизвика земетресение в областта Кахраманмараш. Североанадолският разлом и Източноанадолският разлом се съединяват в района на Карлъова. Това земетресение може да предизвика подобни на земетресението от Елазъг трусове и по североанадолският разлом, за да се освободи натрупаната енергия. От 1822 г. насам са станали 7 земетресения по този разлом. Щом сега се е активизирал значи има вероятност да се счупи и да освободи натрупаната енергия\". Според турския сеизмолог, земетресението в Елазъг е плитко. \"Възможно е счупването да е 33 км., поради което земетресението бе много силно и стана там, където се очакваше. Сега трябва внимателно да се следи района между Бингьол и Палу, а също Сивридже-Малатия-Адъяман. Тъй като е възможно да увеличи натрупаната там енергия\". Ученият смята,че енергията по Североанадолският разлом е била изпразнена в голяма степен през 20 век.  \"Последното земетресение в областта Кахраманмараш е било през 1513 г. Оттогава е изминало прекалено много време. Ето защо тази област е бременна на трусове. Сега поради счупването на разлома в областта Елазъг се успокои. Но ние сеизмолозите не се успокоихме. Защото източноанадолският разлом е в процес на разбуждане. Възможно е да има нови земетресения. Все пак слава богу, че няма прекалено много жертви, но има много материални и структурни щети\", каза той. Интересното е, че именно проф. д-р Наджи Гьорюр в едно телевизионно предаване на 5 октомври 2019 г. бе прогнозирал,че очакват земетресение в района на Елазъг, където стана земетресението в петък.", "date": "2020.01.26", "title": "Турски сеизмолог: Земетръсната активност в Източна Турция ще продължи"}
{"url": "https://www.24chasa.bg/novini/article/8113364", "text": ", ще бъде от историческо значение, заяви израелският премиер Бенямин Нетаняху, цитиран от Франс прес. Това съобщава БТА. \"Възможност като тази се появява веднъж в историята и не можем да я пропуснем\", подчерта Нетаняху. \"Надявам се, че сме на прага на исторически момент за нашата държава\", добави снощи премиерът. \"Днес в Белия дом се намира най-големият приятел, който Израел някога е имал\", заяви Нетаняху. Очаква се той да замине за Вашингтон, за да обсъди мирния план за Близкия изток, който вече беше отхвърлен от палестинците. В четвъртък Тръмп обяви, че планът ще бъде разкрит най-късно във вторник. Очаква се израелският опозиционен лидер Бени Ганц също да посети американската столица и да се срещне с Тръмп в понеделник, за да обсъдят мирния план на американския президент. Палестинците, които смятат администрацията на Тръмп за прекалено произраелска, казват, че не са били поканени да участват в дискусиите. Ганц подчерта, че засега не може да разкрие съдържанието на замисления от президента Тръмп мирен план, но увери, че то \"ще остане в историята\" като важен повратен момент, който е позволил сключването на регионално мирно споразумение.", "date": "2020.01.26", "title": "Нетаняху: Мирният план на Тръмп за Близкия изток е от историческо значение"}
{"url": "https://www.24chasa.bg/novini/article/8113377", "text": "На 25 януари Постоянният комитет на ЦК на ККП проведе заседание, на което изслуша доклад за превенцията и контрола на епидемията от пневмония, предизвикана от новия коронавирус. Генералният секретар на ЦК на ККП Си Дзинпин води заседанието и произнесе важна реч, предава  . На срещата бе взето решение да се създаде работна ръководна група за борба с епидемията, пряко подчинена на ПК на Политбюро на ЦК на ККП. От името на ЦК на ККП, Си Дзинпин изрази сърдечна благодарност на медицинските служители и всички, които работят на предната линия в борбата с епидемията. Той каза, че трябва да се засили работата за гарантиране наличието на лекарства и материали, да се повиши защитата на сигурността на медицинските служители, да се гарантират пазарните доставки, с цел спокойното прекарване на Китайската нова година.", "date": "2020.01.26", "title": "Китайската комунистическа партия проведе заседание за новия коронавирус"}
{"url": "https://www.24chasa.bg/novini/article/8113401", "text": "Отстраняването на Доналд Тръмп от поста му би представлявало намеса в предстоящите избори и би било \"много опасен прецедент\", заявиха адвокатите на президента на САЩ в процеса за импийчмънт пред Сената, предадоха Асошиейтед прес и Ройтерс, цитирани от БТА. По-рано тази седмица представителите на Демократическата партия, които изпълняват ролята на прокурори, заявиха, че Тръмп трябва да бъде отстранен от поста си, защото е насърчил Украйна да се намеси в изборите в САЩ, като открие компрометиращи материали, засягащи бившия вицепрезидент на САЩ Джо Байдън. Вчера защитата на президента се опита да обърне този аргумент срещу тях. \"Въпреки приказките за намеса в изборите, те са тук, за да извършат най-сериозната намеса в избори в американската история и ние не можем да позволим това\", предупреди Пат Сиполини, който ръководи защитата на президента. Той добави, че ако сенаторите признаят президента за виновен и го отстранят от заеманата длъжност, ще лишат гласоподавателите от правото им да изразят мнението си за Тръмп на президентските избори на 3 ноември. Разследването на контактите на Тръмп с Украйна не е имало за цел изясняване на истината, а е било политически мотивиран опит за отстраняване на президента от заеманата длъжност, според защитата на Тръмп. Въпреки, че президентът е обвиняемият в процеса, адвокатите му показаха ясно, че смятат да представят процедурата за импийчмънт като продължение на разследванията, които се водят откакто той встъпи в длъжност - включително разследването на евентуални връзки между предизборния му щаб и Русия. Заседанието продължи само два часа, далеч по-кратко от речите на обвинителите, отбелязва АП. Защитата запазва основните си аргументи за утрешното заседание. Сенатът е под контрола на републиканците, които разполага с 53 от общо 100 места, а за отстраняване на президента е необходимо мнозинство от две трети от сенаторите. Сенатори републиканци заявиха вчера, че защитата вече е разбила аргументите на демократите. До президентските избори обаче остават по-малко от 300 дни, така че дебатите същевременно са и битка за спечелване на общественото мнение, отбелязва Франс прес.", "date": "2020.01.26", "title": "Адвокатите на Тръмп обвиниха демократите в опит за намеса в изборите"}
{"url": "https://www.24chasa.bg/novini/article/8113390", "text": "Заради епидемията от пневмония, предизвикана от нов коронавирус, много китайци се отказаха от плановете си да се приберат по родните краища. Въпреки че тази година няма да успеят да се насладят на типичните за родното им място деликатеси, те могат да опитат вкусни храни от целия свят, предава  . В момента все повече чуждестранни храни се внасят в Китай, а на традиционната трапеза за Китайската нова година навлизат повече международни елементи, с което Китай предоставя по-широки пазарни възможности за света. Като най-голямата вносителка на земеделски продукти в света, делът на Китай заема 10% от общия обем за света. През последните две години, чрез платформата на Международното изложение за внос много качествени чуждестранни продукти стъпиха на китайския пазар. Едновременно с това, Китай въведе серия мерки за стимулиране на вноса, като понижаване на вносните мита, мащабно намаляване на времето за освобождаване от митница и др. Данните на Министерството на търговията показват, че през миналата година, вносът на потребителски стоки е нараснал с 19%, сред тях морските дарове отчитат ръст от 37,6%.", "date": "2020.01.26", "title": "Все повече чуждестранни храни навлизат на китайския пазар"}
{"url": "https://www.24chasa.bg/novini/article/8113528", "text": "Председателят на Народното събрание Цвета Караянчева изпрати съболезнователен адрес до председателя на Великото народно събрание на Турция Мустафа Шентоп по повод земетресението в Източна Турция, съобщават от пресцентъра на парламента. Покрусена съм от трагичните последици от природното бедствие, което доведе до много жертви и разрушения, заявява председателят на парламента. „В този тежък за страната Ви момент позволете ми да изразя най-искрена приятелска и човешка съпричастност и солидарност. Моля, приемете моите най-дълбоки съболезнования и съчувствие към семействата и близките на жертвите”, пише Цвета Караянчева. Председателят на Народното събрание посочва, че следи обстановката в страната и силно се надява, че навременните и професионални действия на спасителните екипи и медицинските служби ще помогнат за спасяването на хора от пострадалите райони и бързо възстановяване на ранените граждани. ...", "date": "2020.01.26", "title": "Караянчева изпрати съболезнования до председателя на турския парламент"}
{"url": "https://www.24chasa.bg/novini/article/8113532", "text": "Трябва да се увеличат наказанията за непълнолетни при тежки престъпления, но това трябва да става разумно и балансирано, каза адвокат Марин Марковски по  . Този дебат започна след  . Когато има престъпление, извършено от непълнолетен, трябва да се отчита неговата психическа и емоционална зрялост, смята Марковски. Промяната трябва да обхване непълнолетни, навършили 17 г., които извършват престъпление по член 116 - най-зверските престъпления. Според него текстът в Наказателния кодекс трябва да се промени така: Непълнолетни, навършили 17 г., извършили престъпление по член 116 от НК, което представлява особено тежък случай, да се наказват от 5 до 20 г. лишаване от свобода. В такива случаи съдът трябва да назначи комплексни експертизи, смята Марковски. Доц. Светла Маргаритова изрази несъгласие с увеличаването на наказанията за непълнолетни. Тя припомни, че още в първия ни наказателен закон от 1896 г и до ден днешен за непълнолетните, извършили най-тежки престъпления, наказанията са били заменяни с по-леки.", "date": "2020.01.26", "title": "Марин Марковски: Да се увеличат наказанията за 17-годишни при най-тежки престъпления"}
{"url": "https://www.24chasa.bg/novini/article/8113554", "text": "Министърът на енергетиката Теменужка Петкова ще посети Съединените американски щати на 27 януари, съобщиха от ведомството. В столицата Вашингтон министър Петкова ще има срещи с представители на Държавния департамент, Департамента по търговия, Департамента по енергетика и други. Предвижда се да бъдат обсъдени въпроси от общ интерес за двете страни в областта на енергетиката. България и САЩ развиват стратегическо партньорство в областта на енергетиката, се напомня в прессъобщението. Приоритет за двете страни е гарантиране на енергийната сигурност чрез диверсификация на доставките на ресурси.", "date": "2020.01.26", "title": "Теменужка Петкова на посещение в САЩ, ще обсъжда енергийната сигурност"}
{"url": "https://www.24chasa.bg/novini/article/8113530", "text": "Екипи на пожарната в Горна Оряховица и служители на сектор \"Спасително оперативни дейности\" се бориха с пламъци в района на жп гарата в Горна Оряховица в събота. Сигналът, че от покрива на изоставени ведомствени жилища на ул.\"Цар Освободител\"се извива дим, е постъпил в 10:41 часа в Оперативен център Велико Търново. На местопроизшествието незабавно пристигнали пожарни и успели да спасят сградата. Унищожена е 50 кв.м покривна конструкция и 10 квадрата дървени стени. По първоначални данни пожарът вероятно е предизвикан от самонастанили се роми в порутената постройка, без прозорци и врати. По данни от Оперативния център в нощта срещу неделя е горяла и необитаема къща в село Димча. Няма жертви и пострадали, а огънят е унищожил около 70 кв.м. покрив. Причините за пожара са в процес на изясняване. Образувани са досъдебни производства.", "date": "2020.01.26", "title": "Клошари подпалиха разкостени ведомствени\nжилища в Горна Оряховица"}
{"url": "https://www.24chasa.bg/novini/article/8113605", "text": "Новият коронавирус, появил се в Китай, не е открит у  , предава БТА. Здравословното им състояние вече е задоволително и те не са развили пневмония, съобщиха здравните власти в руската столица, цитирани от ТАСС. Туристите от Китай ще бъдат изписани за амбулаторно лечение с изключение на една жена, у която е открит вирус на грип А. Тя се чувства сравнително добре, получава подходящо лечение и скоро също ще бъде изписана, увериха московските медици.", "date": "2020.01.26", "title": "Няма открит коронавирус при седемте китайци, настанени в болница в Москва"}
{"url": "https://www.24chasa.bg/novini/article/8113620", "text": "Повече от сто души, пострадали в резултат на земетресението вчера в Източна Турция, остават на лечение в болница. Това каза днес турският президент Реджеп Тайип Ердоган, предаде ТАСС, цитирана от БТА. Броят на загиналите по последни данни е 31 души. Ранените са 1607, от които 1503 вече са изписани от болниците, посочи турският лидер за телевизия Ен Ти Ви, преди да отпътува на посещение в Алжир. Вчера Ердоган посети най-тежко засегната от труса с магнитуд 6,8 провинция Елязъг.", "date": "2020.01.26", "title": "Ердоган: Над сто души остават в болници след\nземетресението"}
{"url": "https://www.24chasa.bg/novini/article/8113642", "text": "Изравняването на наказателната отговорност на ненавършилите пълнолетие с пълнолетните би било катастрофа. Това никъде го няма в цивилизования свят. Това заяви проф. Огнян Герджиков по  . Според него може обаче да има дискусия за корекция на наказанията за най-тежките престъпления. Но едно пълно изравняване ще покаже, че вероятно сме в Средновековието. Друг е въпросът за границата на пълнолетието - тя в различни държави е различна. С оглед на акселерацията би могло да се помисли за евентуално снижаване на тези възрасти, за евентуално увеличаване на наказанието, би могло да се направят корекции, но те не могат да бъдат кардинални, смята проф. Герджиков. Дебатът започна след случая в Галиче, когато Андрея бе убита от 17-годишния Аксел.", "date": "2020.01.26", "title": "Проф. Герджиков: Изравняване на присъдите на непълнолетни и пълнолетни би било катастрофа"}
{"url": "https://www.24chasa.bg/novini/article/8113621", "text": "Бездомник, пришелец във Враца, рано тази сутрин се натъкнал на безжизненото тяло на свой събрат по съдба. На зловещата находка клошара се натъкнал докато обикалял да намери подслон от ниските температури. Тъй като под шахтата преминават тръби на централното парно, мястото било известно сред хората без постоянен адрес и доходи. Пришълецът сигнализирал полицията, а ченгетата отцепили района, който се намира в района на КАТ. По първоначалната информация по намерения мъртвец не а открити следи от насилие, а той най-вероятно издъхнал от измръзване или недохранване.", "date": "2020.01.26", "title": "Мъртъв клошар откриха в шахта на парното във Враца"}
{"url": "https://www.24chasa.bg/novini/article/8113808", "text": "Пожар, предизвикан от късо съединение в ел инсталация, изпепели ферма във врачанското с. Сираково, в която местен бизнесмен гледал коне и крави. Работещи във фермата забелязали сутринта разгарящи се пламъци и веднага сигнализирали собственика и пожарната. Докато обаче извеждали кравите от оборите, огънят обхванал помещенията на конефермата и преградил пътя на пожарникарите от Бяла Слатина. В пламъците за загинали 11 коне според първоначални данни.", "date": "2020.01.26", "title": "Пожар изпепели коне във ферма на врачанско село"}
{"url": "https://www.24chasa.bg/novini/article/8113681", "text": "Спасеният вчера   е Виктор Варошкин, един от най-опитните планински водачи в България. 29-годишният Варошкин е в \"Св. Анна\" с множество фрактури. При вчерашния инцидент Варошкин се е изкачвал заедно с група алпинисти. В спасителната акция се включиха два хеликоптера, осигурени от Световната купа по ски в Банско.", "date": "2020.01.26", "title": "Спасеният край Скакавица е един от най-опитните български алпинисти"}
{"url": "https://www.24chasa.bg/novini/article/8113696", "text": "България като цяло стои „много добре“ по пътя към еврозоната и влизането и по план през 2023 г. е „напълно обозримо“, заяви в интервю за   управляващият директор на Международния валутен фонд (МВФ) Кристалина Георгиева. Тя каза, че преди дни в Давос е разговаряла с председателя на Европейската централна банка (ЕЦБ) Кристин Лагард и по тази тема. „Тя вижда доста позитивно пътя на България и моето очакване е, че плановете, които са направени за влизането в еврозоната ще се реализират точна така, както са направени. България като цяло стои много добре. Има две банки, за които имаше бележки, но те работят по това да бъдат решени и аз не виждам никакви проблеми. Това, което тя ми каза беше, че както изглежда в моята зала на заседания на еврозоната скоро ще се говори на български“, ката Георгиева. И потвърди, че влизането през 2023 г. в еврозоната е „напълно обозримо“, ако през април влезем в механизма ERMII. „За България влизането в еврозоната сега е по-добре, отколкото в миналото, именно защото светът е по-турболентен“, каза Георгиева. Прогресивен или плосък данък Управляващият директор на МВФ посочи, че разумно прогресивно облагане не пречи на растежа, а даже помага, защото намалява неравенството в обществото. „Страните, които са избрали плосък данък имат причини да го изберат и трябва много внимателно да преценят дали тези причини все още диктуват това да бъде правилният избор“, каза Георгиева. „В България неравенството е относително по-високо, отколкото много други страни в ЕС, затова България трябва да мисли как да го решава този проблем. Не искам да правя никакви изявление в едната или другата посока, защото тази оценка трябва да бъде направена много внимателно, като се поставят на баланс ползите и рисковете. И дали няма други инструменти, с които страната разполага – да кажем как използваме разходната страна на бюджета“, посочи тя. „Най-важно за България е да инвестира в хората. В образование на децата от 0 до 5-годишна възраст, когато много от това, което те ще бъдат един ден, се формира. Да дава възможност за квалификация и преквалификация. Да стимулира бизнесът да инвестира в хората“, подчерта Кристалина Георгиева. Управляващият директор на МВФ предупреди, че България не трябва да изостава от зелените политики, защото нисковъглеродната икономика ще даде нов тласък на инвестициите и ще спомогне за създаването на нови работни места. „Ние търсим области, в които да се декларираме като лидери. И в тази област, ако ние действаме бързо и решително за Европа има шанс да генерира по-висок растеж и да заеме конкурентна позиция в нещо, което безусловно ще става в бъдещето. И аз се надявам, че България ще намери своето място в тази ниша на нова конкурентоспособност“, каза тя. „Климатичните промени са огромно предизвикателство…, но и огромна възможност за трансформиране на нашите икономики. Вярно е, че преходът към нисковъглеродна икономика означава за някои тежка промяна. Ако сте в сектора производство на въглища, това никак няма да бъде лесно. Но тя е възможна промяна, в която ние можем не особено трудно да пренасяме от едните, които печелят към другите, които губят, за да направим така, че обществото да е по-добре“, каза Георгиева. „Преди година прочетох доклада за това, че всички наши прогнози за климатичните изменения се потвърждават и се надхвърлят от това, което реално става. Свърших да го чета, легнах си, а не мога да заспя – през цялото време си мислех за моята внучка, тогава тя бе на 8 години, че когато стане на 20 години, 100 милиона души ще бъдат в бедност заради шоковете от майката природа. А като стане на 40, ще има най-малко 130 милиона климатични бежанци, повечето от тях от Близкия изток и Африка, повечето от тях, бягащи към Европа. Ако е с късмета да стане на 90 години, ако нищо не направим, планетата ще бъде 3-4 градуса по-топла, това означава почти невъзможно да се живее, ако ние не действаме днес“, продължи тя. „Но ние можем да действаме днес и да направим така, че да бъде по-добре не само за вас, младите хора, а за всички, защото даваме стимул на нашата икономика. Търсим го този „сребърен куршум“, с който да убием ниския растеж, ниските лихви и ниска инфлация, което ни държи в недостатъчно динамична икономика. Може би го имаме в ръцете си и той се нарича трансформиране към ниско въглеродна климатично устойчива икономика“, каза управляващият директор на МВФ. Кристалина Георгиева посочи, че на много места по света тази трансформация има успех. И даде за пример Швеция, която бе между първите държави, въвели данък върху въглеводородните емисии, който се увеличава с времето. „Този данък им позволи много бързо да стимулират преход към чиста енергия. В резултат на това те имат цветуща икономика… при много съществено намаляване на емисиите. И е една от най-щастливите страни в света. Същото нещо е с Финландия… Може би зелената икономика е и път към щастието“. Кристалина Георгиева посочи препоръката на МВФ, че постепенно трябва да се въвежда данък върху въглеводородните емисии, като най-ефективен път за поставяне на цена на тези емисии и предсказуемост на трансформацията на икономиката. „Днес средно в света цената е 2 долара на тон. В рамките на едно десетилетие трябва да вървим към цена $75 за тон. Но смятаме, че фискалната политика трябва да бъде много внимателно премислена, за да не се увеличава общото данъчно бреме“ Тя подчерта, че е „много е важно където отиват парите“: „Те трябва да се използват както за инвестиране в зелени технологии, така и за намаляване на тежестта върху хората, които ще понесат бремето на този данък“. Кристалина Георгиева каза, че количествените облекчения – т.нар. лесни пари са направили голяма услуга на света миналата година. Както и че МВФ е предупредило, че икономиката на света влиза в синхронизирано забавяне, след което централните банки са реагирали синхронизирано. „49 банки свалиха 71 пъти лихвените си проценти и в резултат на това растежът в света се покачи с половин процент“ до 2,9%“, каза тя и посочи, че така е избегната рецесия. „Трябва да продължим да държим ниски лихвите и тази година, за да можем да осигурим едно малко подобрение на растежа догодина до 3,3%“, каза тя, като посочи, че това решение носи в бъдеще два проблема: „Ниските лихви значат евтини пари – апетит за заимстване, който наду заимстването в световен мащаб до $188 трилиона – повече отколкото бяха преди дълговата криза…Вторият по-сериозен проблем е, че когато лихвите са ниски, търсим доходност някъде другаде с поемането на по-висок риск“. Според нея обаче засега няма причини да се смята, че ни очаква сериозен трус. Кристалина Георгиева изрази надежда търговското примирие между САЩ и Китай да се превърне в мир тази година, както и всички – САЩ, Китай, ЕС да се отнесат сериозно към реформата на търговската система в света. Тя посочи, че услугите – най-бързо развиващата се сфера в световната икономика, са извън системата на международната организация по търговия, както и електронната търговия. „Ако тези проблеми не се решат, няма как да видим подем в търговията, те не са лесни за решаване“, каза Георгиева. Тя обаче посочи, че има добра основа за споразумение между САЩ и ЕС.", "date": "2020.01.26", "title": "Кристалина Георгиева: България може да влезе в еврозоната през 2023 г."}
{"url": "https://www.24chasa.bg/novini/article/8113445", "text": "5G услугите в Китай през тази година отчетоха добър старт и пробиви в няколко сектора, информира министърът на промишлеността и информатизацията Мяо Уей, предава  . Той представи, че до края на миналата година Китай е изградил 130 000 базови станции за 5G, а доставките на смартфони с 5G са достигнали 13,77 милиона. Страната въведен официално комерсиалното използване на 5G мрежата през 2019 г. Мобилните оператори инвестираха огромни средства за изграждането на мрежата, а производителите на устройства бързаха да представят 5G продуктите си. Тази година Китай ще продължи да ускорява инвестирането в 5G мрежата, подобрява услугите в сферата и отварянето си за международно сътрудничество, за да придвижи развитието на 5G сектора, каза още министърът.", "date": "2020.01.26", "title": "Комерсиалните 5G услуги в Китай отчитат добър старт"}
{"url": "https://www.24chasa.bg/novini/article/8113772", "text": "Адвокат твърди, че колекторски фирми предлагат \"служебни защитници\" на длъжници, каквито законът не предвижда. Събирачите на дългове започвали дело срещу човек, който не си е плащал сметки или вноски към банка, телеком, топлофикация и т.н, а после техен представител се обажда на длъжника и му обяснява, че е неговият \"служебен защитник\", назначен от съда. За това предупреди адвокат Десислава Филипова, която е председател на Европейския център за защита на правата на гражданите. Законът не предвижда по такива дела да се назначават служебни адвокати, коментира адвокат Филипова, предава  . Мнимият служебен адвокат ви предлага да направите плащане още преди съдът да се е произнесъл, за да избегнете осъждането за допълнителни разноски, което е подвеждане. В края на миналата година Гражданският процесуален кодекс бе променен. Преди това банката например показваше в съда копие от счетоводната книга и само на това основание се сдобиваше с изпълнителен лист, а длъжникът дори нямаше време да възрази и да обясни, че банката е качила лихвите. Сега вече всеки кредитор, който иска да получи от съда заповед за принудително изпълнение, трябва задължително да представи договора, а съдът да провери дали този договор не е в ущърб на клиента - т.е. дали не съдържа неравноправни клаузи. И ако има такива клаузи или други нарушения, съдиите отказват да издадат заповед в полза на кредитора. Повечето хора обаче още не знаят, че законът ги защитава. Именно за да заобиколят тази защита и да ви накарат да платите още преди съдът да е разгледал заявлението им, колекторите са измислили този номер, пояснява адвокат Филипова.", "date": "2020.01.26", "title": "Адвокат предупреди за нова схема на събирачи на дългове"}
{"url": "https://www.24chasa.bg/novini/article/8113795", "text": "В Хърватия пристигна цял автобус с китайски туристи от град Ухан, \"огнището\" на епидемията от новия коронавирус, съобщава хърватският портал Индекс, цитиран от БТА. По информация на портала туристите са пристигнали снощи със самолет в Милано, а оттам били превозени с автобус до Хърватия. На миланското летище китайците били подложени на медицински преглед и при нито един от тях не били открити симптоми на болестта. След това на граничен пункт Брегана на влизане в Хърватия те получили инструкции какво да правят, ако забележат симптоми, а шофьорът на автобуса получил телефонен номер на епидемиолог, на когото да се обади, ако забележи, че някой от пътниците се разболява. Със случая е запознат и Хърватският институт за обществено здраве, който по-рано публикува съвети за пътници, които отиват в Китай, и за тези, които се връщат от там.", "date": "2020.01.26", "title": "В Хърватия пристигна цял автобус с туристи от\nкитайския град Ухан"}
{"url": "https://www.24chasa.bg/novini/article/8113809", "text": "Индийска ракета за сваляне на сателити ASAT бе показана днес за пръв път заедно с други нови оръжия на днешния военен в Делхи по случай националния празник на страната - Деня на републиката, предаде ТАСС, цитирана от БТА. Първият успешен тест на противоспътниково оръжие бе извършен от Индия миналия март, когато военните свалиха сателит в ниска орбита с ракета, изстреляна от полигон на острова Абдул Калам в Бенгалския залив. Премиерът Нарендра Моди за пръв път откри пред Националния военен мемориал официално тържествата, като почете паметта на воините, загинали в битки за страната след получаването на независимост през 1947 г. Издигнато бе националното знаме \"тиранга\", даден бе артилерийски салют. По централния столичен булевард \"Раджпат\" мина кавалерия, после танкове и бронирани коли, зенитно-ракетни комплекси, самоходна артилерия и друга модерна бойна техника. Маршируваха военнослужещи от различни части с традиционни парадни униформи и армейски оркестри. Военната част от тържествата приключи с шествие на кавалеристи от пустинния щат Раджастан, яхнали камили. Над събралите се прелетяха хеликоптери Чинук и Апачи американско производство, включени неотдавна в състава на индийската бойна авиация, индийски вертолети Дхрув и Ми-17 руско производство, транспортни самолети Си-130 и Си-17, изтребители МиГ-29 и Ягуар. Висш пилотаж бе демонстриран с руски изтребители Су-30МКИ, произведени по лиценз в Индия. По булеварда минаха и 22 платформи, теглени от камиони, на които бяха представени различни щати и територии в състава на индийската държава, а също така министерства и ведомства. Художествени ансамбли изпълниха народни танци. Почетен гост на парада бе бразилският президент Жаир Болсонаро, предаде ДПА. Отбелязването на националния празник не спря обаче протестите срещу приетия неотдавна закон за гражданството, предизвикал недоволството на мюсюлманите, смятащи го за дискриминационен спрямо тяхната общност. В североизточния щат Асам бе съобщено за пет избухнали гранати. Полицията каза, че няма пострадали, предполага се, че взривовете са дело на въоръжени групировки. През изминалата нощ и днес в много индийски градове бяха организирани протестни акции под наслов \"Спаси конституцията\", на които бяха четени откъси от основния индийски закон. Критици на закона за гражданството твърдят, че той е приет в нарушение на индийската конституция, гарантираща равни права на всички вероизповедания.", "date": "2020.01.26", "title": "Делхи показа за пръв път индийска ракета за сваляне на сателити (Видео)"}
{"url": "https://www.24chasa.bg/novini/article/8113880", "text": "Броят на загиналите в резултат от земетресението в Турция в петък е нараснал на 35, предаде ТАСС, позовавайки се на в. \"Тюркие\". По-рано турската телевизия НТВ съобщи за 33 жертви и 1607 ранени. Според телевизията спасителите са успели да извадят от развалините още трима души, предава БТА. Турският президент Реджеп Тайип Ердоган каза, че над 100 души са приети в болница след земетресението. Земетресение с магнитуд 6,8 разтърси в петък окръг Елязъг, чието население е около 400 000 души. Огнището на земетресението, засегнало и съседния окръг Малатия, е било на 10 км дълбочина. ", "date": "2020.01.26", "title": "35 са вече жертвите на земетресението в Турция (Снимки)"}
{"url": "https://www.24chasa.bg/novini/article/8113955", "text": "120 български компании са претърпели загуби след хакерска атака с фишинг имейли през изминалата година. Изпращането на фалшиви писма със зловреден софтуер е сред най-разпространените компютърни престъпления, предава  . В схемите на международната организирана престъпност има и българи. 30% от съобщенията, съдържащи фишинг са отворени от целевите потребители. Ако направим един анализ на изпращаните фишинг имейли, в България се очертава образът на най-масовата жертва. Мъж между 30 и 50 години, със собствен бизнес или добре платена работа, семеен, леко безотговорен, шофьор обича да гледа филми за възрастни и има кредит или лизинг. Според хакерите това е най-лесната жертва в България. През миналата година, по данни на ГДБОП, 120 български компании са станали жертва на този тип престъпна дейност. За спирането на тази международна организирана престъпност ГДБОП работи с партньори от Европол и Интерпол. Понякога в схемата има български мулета – титуляри на банкови сметки за изпиране на парите от киберизмами. \"Тези мулета се набират чрез сайтове за работа, като се предлага да станат посредници или в някакъв тип търговска дейност на сайтове на фиктивни компании от различни държави по света. Те се съгласяват срещу определен малък процент, да участват в тази дейност, като в някои случаи не са наясно,че участват в престъпна дейност“, обяснява комисар Явор Колев от ГДБОП. По думите му други мулета се избират с нисък социален статус криминални прояви, които не се притесняват от възбуждане на наказателно производство спрямо тях. „Целта има е да придобият някакъв финансов ресурс макар и малък... Те са брънка от веригата и обикновено ги привеждат на организатора или чрез банкови сметки, в които има интернет банкиране и превеждат в други държави отново на сметка на мулета. Така парите отиват в банкови сметки в Китай, Хонконг и целта е да преминат през няколко банкови сметки да се затрудни разследването \", посочва още комисар Явор Колев. Колкото по-рано бъде сигнализирано за наредената сума, толкова по- голям е шансът парите да се върнат на жертвата.", "date": "2020.01.26", "title": "120 български компании са пострадали след фишинг атаки през 2019 г."}
{"url": "https://www.24chasa.bg/novini/article/8113986", "text": "Няма окончателно решение дали  . Това коментира пред   социалният министър Деница Сачева. От 20 хиляди жени, които от септември 2021 г. трябва да взимат втора пенсия, 1800 са прехвърлили парите си в НОИ. Така са избрали да получават една пенсия в пълен размер, допълни Сачева. Към момента жените, родени в периода 1961-1963 г. включително не са в хипотезата да могат да прехвърлят парите си от частния фонд в НОИ. Затова синдикатите са предложили еднократна възможност да направят това, ако искат. „Какво би могло да се направи зависи единствено и изцяло от разчетите и от политическото решение, което още не е взето. Трябва внимателно да преценим тази възможност и тогава, когато променим условията за първата кохорта, втората кохорта също ще има основание да каже, че нещо не е направено така, както да ги удовлетворява“, коментира Сачева. Първите мъже, родени след 1960 г., които ще вземат втората си пенсия през 2024 г., все още са в хипотеза да прехвърлят средствата за втора пенсия до края на тази година. „Все още са в срок, ако те преценят и ако вземат решение, да прехвърлят своите пари към НОИ. Това е въпрос на лична преценка и на личен избор“, каза още Сачева. Мъжете обаче трябва да съобразят и датата на раждане – тези, родени преди днешния ден, вече са загубили това право. Деница Сачева обяви, че следващата седмица правителството ще приеме обещаната Национална програма за личните асистенти „Осигурили сме около 16 млн. лева за тази програма, надяваме се около 4800 души да бъдат наети, които да осигуряват до 4 часа лична асистентска помощ“, обясни тя. “Трябва да осигурим подкрепа на онези, които останаха без лични асистенти, така че да можем да осигурим подкрепа на онези, които останаха извън обхвата на Закона за личната помощ. Трябва да приемем националната програма до края на месеца, т.е следващата седмица и да може да се сключат първите договори най-късно то 1-ви март“, каза Сачева. “Около 12 хил. и 500 човека останаха без лични асистенти“, посочи министър Сачева. “По тази конкретна се надявам това да се случи не по-късно от 1 март. А кога личните асистенти ще станат устойчива услуга, такава, която да няма прекъсване и да не зависи от различни решения, това може да се случи тогава, когато влезе в сила Законът за социалните услуги. Защото там се гарантира стандарт за лична асистентска помощ и на основание на този закон да бъде осигурена непрекъснато финансиране на тази услуга“, обясни министър Сачева в интервю за предаването “Неделя 150“ на програма \"Хоризонт\". “Това, което притеснява една част от хората, е че в закона се търсят текстове, които всъщност не са свързани със семейни политики, но това се привижда на една част от протестиращите и най-вече това, което се отнася до дефиницията на дете в риск и до това какви са правата на социалните служби да се намесват тогава, когато има сигнал за дете в риск“, обясни министър Сачева. “От една страна ние казваме – държавата не трябва да се намесва във семейството, от друга - всеки път, когато имаме случай на дете, което е починало, защото родителите му са неглижирали наличие на отровни вещества в близост до детето и то е починало, когато имаме случай на насилие, когато имаме случаи като Галиче и Сотиря, веднага питаме защо ги няма там социалните работници, какво прави държавата и защо тя не е там “, коментира още министърът и допълни: “Така, че може би това е един дебат, за който аз ще настоявам да бъде проведен и то под егидата на Народното събрание“. “Когато говорим за социални услуги трябва да трябва да си даваме сметка, че в социалните услуги, особено тези, които се отнасят до възрастни хора, работят специалисти както от социалния сектор, така и от здравния. В момента имаме остър недостиг на медицински сестри и остър недостиг на социални работници. Благодарения не това, че системата не функционира, така че да може да дава възможност за кариерно развитие. Едва тази година социалните работници получават 15% увеличение на своето възнаграждение. Тази система не е достатъчно атрактивна. Всяка година министерството разширява възможностите за план-прием по различни специалности, свързани със социални дейности, но интересът на студентите към тях е изключително малък“, поясни министърът. “Една от темите, по които искам да работя до края на мандата, а именно да направим такава визия за развитие на човешките ресурси в социалния сектор, защото това е един проблем, който няма да бъде решен нито за една година, вероятно нито от едно правителство“, категорична бе тя. На този етап не се обсъжда премахване на ангажимента на бизнеса да плаща първите 3 дни боледуване, а мерките целят да засилят контрола, каза Деница Сачева. В първата седмица на февруари Националният тристранен съвет ще обсъжда предложенията за ограничаване на злоупотребите с болнични листове. До 15 февруари и правителството трябва да ги одобри. „Мерките, които предложи Главната инспекция по труда – да има възможност за дисциплинарни наказания, нещо, което в момента липсва в Кодекса на труда… мисля, че всички се консолидират около това, че трябва да има по-сериозен контрол. И че всеки път, когато има конкретен сигнал, трябва да има съответно участие не само от страна на лекарските комисии и на службите по трудова медицина, службите на НОИ, но трябва да има и сигнали за досъдебни производства. Без участието на правораздавателните органи, в някои от случаите ще се въртим в омагьосан кръг“, каза тя. Всеки четвърти човек, боледувал в работните дни около коледните и новогодишните празници, е бил бюджетен служител, в социалното министерство болните са били само четирима, изтъкна Сачева. Тя призова ръководителите на държавните и общинските администрации да направят свой анализ.", "date": "2020.01.26", "title": "Сачева: Още няма решение за жените, пропуснали да се прехвърлят от частни фондове в НОИ"}
{"url": "https://www.24chasa.bg/novini/article/8114015", "text": "Властите в Китай забраниха временно търговията с диви животни в опит да ограничат разпространението на новия коронавирус, предадоха световните агенции. Според специалисти епидемията е тръгнала от пазар за такъв вид животни, които са били продавани за консумация. В тази връзка властите забраниха отглеждането, транспортирането и продажбата на всички видове диви животни до преодоляване на епидемиологичната криза, предава БТА. Вирусът, който вече предизвика 57 смъртни случая и зарази над 2000 души за пръв път беше открит през месец декември на пазар в град Ухан, мегаполис с 11 милиона жители в централната част на Китай. Там били осъществявани нелегални продажби на диви животни. Пазарът беше затворен още миналия месец, след като бяха регистрирани случаи на новото заболяване сред търговците в него. Агенцията припомня, че в началото на този век епидемията от ТОРС /тежък остър респираторен синдром/, която отне живота на над 650 души в Китай, тръгне от циветите. Тези малки диви бозайници се продаваха на пазарите в Гуанджоу.", "date": "2020.01.26", "title": "Китай забрани търговията с диви животни заради новия коронавирус"}
{"url": "https://www.24chasa.bg/novini/article/8114066", "text": "Папа Франциск приветства днес големите усилия на Китай да овладее епидемията от контравирус и заяви, че се моли за починалите, болните и семействата на жертвите, предаде Ройтерс, цитирана от БТА. Той каза това пред събралите се хиляди поклонници на площад Свети Петър за неговата седмична молитва и благословия. Отношенията между Ватикана и Пекин се подобриха от септември 2018 г., когато двете страни подписаха историческо споразумение за назначаване на епископи. Консервативните католици се противопоставиха на договора, обвинявайки Ватикана, че се е продал на комунистическото правителство.", "date": "2020.01.26", "title": "Папа Франциск се моли за засегнатите от новия коронавирус"}
{"url": "https://www.24chasa.bg/novini/article/8114087", "text": "Българин е бил задържан с 46 пликчета кокаин в стомаха в Доминиканската република, съобщи местното онлайн издание \"Доминикан тудей\", предава БТА. Той бил арестуван на международното летище на Пунта Кана, където минавал проверка, за да се качи на полет за Белгия. Българинът бил откаран в болница, където кокаинът бил изваден от стомаха му. Властите в Доминиканската република смятат, че той е бил използван като \"муле\". От началото на годината на летища в карибската страна са били задържани общо 13 наркотрафиканти. Преди време в Доминиканската република е била разбита наркотрафикантска мрежа, вербувала чужденци, за да ги използва като \"мулета\" за пренасяне на дрога в различни държави, предимно в Европа, припомня онлайн изданието.", "date": "2020.01.26", "title": "Задържаха българин с над 40 пликчета кокаин в стомаха в Доминикана"}
{"url": "https://www.24chasa.bg/novini/article/8114151", "text": "Единадесет приемни родители преминаха 7-месечно обучение в Центъра за професионално обучение на Българската стопанска камара /БСК/ и придобиха професионална квалификация \"Сътрудник социални дейности\". Свидетелствата за завършеното обучение са били връчени днес от председателя на БСК Радосвет Радев и министъра на труда и социалната политика Деница Сачева, съобщиха от БСК. Обучението е етап от инициативата \"Родители+\", която се осъществява от Националната асоциация за приемна грижа, с подкрепата на А1 България. Проектът обхваща девет региона в страната. Моделът на родителска взаимопомощ ще бъде приложен към семейства, в които децата живеят в бедност и имат здравословни, социални или образователни трудности. С приоритет приемните родители ще подпомагат самотни майки на бебета, родители на деца с увреждания и възрастни хора, които гледат внуците си, поради миграция на техните родители. Програмата \"Родители +\" ще подкрепи 200 семейства чрез Мобилния център за информиране, консултиране, обучение и подкрепа на пълнолетни лица в риск, който е регистриран в Регистъра на доставчиците на социални услуги към Агенцията за социално подпомагане.", "date": "2020.01.26", "title": "Приемни родители преминаха обучение за социални сътрудници"}
{"url": "https://www.24chasa.bg/novini/article/8114670", "text": "Журналист с професионален опит в радиото и телевизията застава начело на пресцентъра на прокуратурата. Това е Веселин Иванов, който в миналото бе съдебно-криминален репортер в Българското национално радио, а в последните години е част от екипа на съботно-неделното предаване на БНТ - „Денят започва с Георги Любенов“. Иванов е бил продуцент на разследващи и публицистични предавания и в двете частни национални телевизии - бТВ и Нова, а кариерата си започва преди близо 20 години в Телевизия „Европа“, където също следи работата на службите за сигурност и съдебната власт. От 2017 г. Иванов управлява редакционното съдържание на юридическия сайт “Правен свят”. Новият ПР на главния прокурор Иван Гешев има опит и в публичните комуникации. Отговаря за връзките с медиите на първия български еврокомисар Меглена Кунева при кандидатурата й за президент през 2011 г., а по-късно е медиен съветник на правосъдния министър и вицепремиер в кабинета „Орешарски“ Зинаида Златанова. Досегашният шеф на пресслужбата на държавното обвинение Малина Александрова вече ще ръководи връзките с обществеността на КПКОНПИ.", "date": "2020.01.26", "title": "Журналист от БНТ и БНР оглавява пресцентъра на прокуратурата"}
{"url": "https://www.24chasa.bg/novini/article/8114711", "text": "Сирийските правителствени сили достигнаха днес покрайнините на ключов град в северозападната провинция Идлиб в рамките на започналата преди седмици офанзива в последния голям бунтовнически бастион в страната, предаде Асошиейтед прес. През последните два дни сирийската армия е превзела шест села близо до Маарет ан Нуман. Според опозиционни активисти тя е на по-малко от 1 километър от града. Сирийските правителствени сили са на път да установят контрол над критично важната магистрала М5, която преминава през Маарет ан Нуман и свързва северната с южната част на страната, съобщи БТА. Стратегическият път е блокиран от бунтовници още от 2012 г. През август сирийските правителствени сили превзеха по на юг друг град в Идлиб, през който минава магистралата - Хан Шейхун. Ако те установят контрол над Маарет ан Нуман, следващата им цел вероятно ще бъде Саракеб на север - последният голям град извън контрола на сирийското правителство, през който минава М5. Разблокирането на магистралата би съкратило пътя между столицата Дамаск и най-многолюдния сирийски град, Алепо, с два часа, тъй като сега шофьорите са принудени да минават по заобиколно трасе през пустинята. Граничещата с Турция провинция Идлиб формира заедно със съседни зони последния голям район в Сирия, който се изплъзва от контрола на режима в Дамаск. Тя е доминирана от джихадистка коалиция, включваща бившия сирийски клон на терористичната мрежа Ал Каида. Един човек е загинал и четирима са били ранени днес в Алепо при срутването на къща, подложена днес на ракетен обстрел от бунтовници, пише вестник \"Ал Уатан\", цитиран от ТАСС. Най-малко двама души остават под развалините. В петък руската армия, която е ключов съюзник на сирийските правителствени сили, съобщи, че 11 човека са били убити и 30 - ранени, при 48 обстрела на Алепо от бунтовници за едно денонощие.", "date": "2020.01.26", "title": "Сирийската армия достигна покрайнините на ключов град в Идлиб"}
{"url": "https://www.24chasa.bg/novini/article/8113086", "text": "Ако имате малки деца и планирате да смените мястото на живот, добре е да се запознаете с тази класация. Тя е направена от германската компания Movinga, която е специализирана в оказване на помощ при преместване на жилище за служители на международни компании. Фирмата е използвала доста сложна методология, обобщаваща официални статистически данни и собствени проучвания, за да създаде максимално достоверен рейтинг на добрите места за семейства през 2020 г. Първо е направила селекция на 150 града по света, които имат репутация на атрактивни. След това ги е подложила на задълбочено проучване по 13 показателя, от които обикновено двойките с деца се интересуват при преместване. Сред тях са цена на жилищата, безработица, качество на образованието, забавления за деца и продължителност на платения отпуск за родители. Освен това са проведени два типа анкети със семействата, които вече живеят в тези градове. В първата те са отговаряли на въпроси, свързани с безопасността и предвидимостта да се отгледа дете в тях, а във втората е трябвало да определят дали мястото е добро за семействата като цяло. Така се е оформила класация, която се оглавява от Хелзинки. Финландската столица е печелила и други рейтинги за най-добро място, въпреки че се смята за доста скъп град за живот. Първенството ѝ в тази класация до голяма степен се дължи на фактори като добро съотношение на доходи спрямо разходи, безплатно добро обществено образование, дълъг платен отпуск за родители и безопасност. Единственият ѝ недостатък е лош климат. Същия проблем има и вторият в класацията. Това е Квебек. Канадският град даже бие Хелзинки по някои показатели, като например съотношение между доходи и разходи, но съществено изостава в размера на платения отпуск за отглеждане на дете. Във Финландия майчинството е 105 работни дни, но след това има възможност за платен родителски отпуск до 158 дни, който може да се използва или от майката, или от бащата. Изискването е двамата да не бъдат заедно вкъщи повече от 3 седмици. В Канада майчинството е максимум 18 седмици, или 90 работни дни, което не пречи още два канадски града да са в челната десетка на най-добрите места за семейства. Калгари е на осма позиция, а Монреал - на девета. В топ 10 са още Осло, Мюнхен, Копенхаген, Стокхолм, Рейкявик и Гьотеборг. София е единственият български град, който е включен в класацията, но е чак на 139-о място от 150 възможни. Непосредствено преди нашата столица е Москва, която има едно от най-лошите съотношения между доходи и разходи за живот. По-тежко е положението само в Истанбул и столиците на Мексико и Кувейт. Непосредствено след София се нареждат Неапол и столиците на Катар, Чили и Аржентина. В дъното на класацията по привлекателност за живот с деца е Истанбул. София обаче влиза в топ 10 на местата с най-продължителен отпуск за отглеждане на деца. Тя е на шеста позиция, като я изпреварват Букурещ, Будапеща, Братислава, Талин и Хелзинки. По други показатели не намира място в челните места. Haй-ниcкa oцeнкa - eдвa 22,52 пyнктa oт 100 възмoжни, София пoлyчaвa в кaтeгopиятa “Moбилнocт”, която оценява обществен транспорт и свързаност с останалия свят. Първата десетка на градовете с най-добро образование се оглавява от Сингапур, който иначе е 23-и в общата класация. Любопитно е, че в нея намират място шест канадски града. Единствените, които успяват да се промушат между тях, са японските Токио и Осака и естонският Талин. В топ 10 на местата с най-добри забавления за деца пък са Лос Анджелис, Ню Йорк, Сан Франциско, Лондон, Истанбул, Прага, Москва, Сан Диего, Атина и Чикаго. Като цяло обаче американските градове, макар и да са най-много – общо 48, не се представят добре в общата класация. Най-предно място в нея заема Сан Франциско, който е 24-и. Основната причина да изостават в рейтинга са краткият родителски отпуск и безработицата. От европейските държави Германия класира най-много градове на предни позиции, макар единствен Мюнхен да успява да е в първата десетка. Във втората обаче са Щутгарт, Хамбург, Хановер, Франкфурт, Дрезден и Берлин. Освен това има още шест германски града, които са на позиции до 50-о място. Това прави Германия като цяло най-привлекателната държава за живот с деца в Европа. Франция вкарва 10 града, като най-високо в класацията е Страсбург, и то на 40-о място, а столицата Париж е чак на 79-о. Причината е, че разходите за живот са твърде голям процент от доходите и има безработица. Същите фактори дърпат и Италия, и Испания към дъното. В рейтинга са успели да намерят място италианските Милано, Рим и Неапол, които са съответно на 112-о, 129-о и 140-о място. Испанската столица Мадрид е на 71-а позиция, а вторият по големина град в страната Барселона – на 91-а. Великобритания е представена с девет града, като най-високо е класиран Лондон. Английската столица е на 55-о място, значително преди шотландската Единбург (76). От съседките ни Румъния се представя най-добре. Нейната столица е на 134-о място, или с пет позиции преди нашата. Букурещ получава повече точки от София, тъй като разходите за живот в него са по-малки спрямо доходите, жилищата са по-достъпи и здравеопазването - добро. Малко по-зле са нещата в гръцката столица Атина, заради което е поставена на 144-а позиция. Турция успява да вкара три града – Анкара, Измир и Истанбул, но чак на 147-о, 148-о и 150-о място. Особено скъп за семейства с деца е последният град. Затова, ако у вас се е загнездила идея за емиграция, добре е да погледнете проучването на Movinga. Дори и то да не съдържа мястото, към което сте се насочили, е добър ориентир за факторите, които трябва да се гледат при вземане на решение. От компанията посочват, че животът с деца е малко по-различен и една добра заплата не е достатъчна, за да бъде пълноценен.", "date": "2020.01.26", "title": "Най-добрите градове в света за живот с деца"}
{"url": "https://www.24chasa.bg/novini/article/8114745", "text": "Най-малко 8 души са убити, а над 20 са ранени при експлозия на кола бомба в град Азаз в Северозападна Сирия, съобщи местен източник пред РИА \"Новости\". По данни на Ройтерс седем души са били убити при експлозия на камион, натъпкан с експлозиви, в северен сирийски град, контролиран от подкрепяни от Турция бунтовници. Агенцията цитира Гражданска защита. Тя съобщи и за неуточнен брой ранени. Според телевизия Скай нюз - Арабия, цитирана от ТАСС, при нападението са били убити 7 и ранени 20 човека, предаде БТА. За момента никой не е поел отговорност за атаката близо до границата с Турция.", "date": "2020.01.26", "title": "Бомба в кола взриви най-малко осем души в Сирия"}
{"url": "https://www.24chasa.bg/novini/article/8114763", "text": "Броят на жертвите от разрушителното земетресение в Турция в петък достигна до 38, а над 1600 са ранените. Това сочат данните на турската служба за реагиране при бедствия и извънредни ситуации, които ползва Ройтерс. Земетресението с магнитуд от 6,8 по Рихтер в петък вечер беше последвано от над 700 вторични труса с магнитуд от над 4, които все още продължават. Досега от развалините са спасени 45 души, обобщи БТА. Вътрешният министър Сюлейман Сойлу заяви, че спасителната операция е в голяма степен завършила, въпреки че спасителните екипи са локализирали шестима души, все още блокирани под останките на сградите. \"Изминаха около 36 часа от земетресението, но все още сме в рамките на часовете, в които можем да се надяваме\", каза той на пресконференция тази сутрин в най-силно засегнатия окръг Елязъг. Припомняме, през нощта спасителите са извадили живи от руините 35-годишна жена и малката й дъщеричка в район Мустафа паша на окрът Елязъг. Спасяването им беше показано на живо от телевизионните канали. Спасителите са чули виковете им и след няколкочасови усилия са ги спасили при температура от около минус 4 градуса по Целзий, предават турските държавни медии. Съпругът на жената е сред загиналите от земетресението. Според службата за реагиране при бедствия и извънредни ситуации 1521 сгради са били повредени, от които 645 тежко, а 76 са се срутили. Министърът на околната среда и градоустройството Мурат Курум каза, че земетресението е повредило сгради в няколко окръга и 12 постройки трябва да бъдат разрушени незабавно. Сойлу каза, че засегнатите от бедствието ще започнат да получават финансова помощ в понеделник, а службата за реагиране при бедствия и извънредни ситуации призова обитателите да не се връщат в повредени постройки поради риска от срутване. Вчера при посещението си в засегнатите окръзи Елязъг и Малатия президентът Реджеп Тайип Ердоган каза, че за гражданите, изгубили домовете си, ще бъдат бързо построени къщи със стоманена конструкция.", "date": "2020.01.26", "title": "Намалява надеждата за още оцелели при труса в Турция"}
{"url": "https://www.24chasa.bg/novini/article/8114805", "text": "Средно всеки четвърти загинал на пътя е пешеходец, сочат предварителните анализи за 2019 година, цитирани от  . Пътната полиция вече започна акция, по време на която се проверява дали и пешеходците спазват правилата. Все по-често пешеходци пренебрегват рисковете при пресичане, предупреди Росен Рапчев от Държавната агенция по безопасност на движението. Той посочи, че най-уязвимите пешеходци са децата и възрастните хора и ги призова никога да не преминават на червен пешеходен светофар, дори когато не виждат задаваща се кола. Рапчев се обърна и към шофьорите: \"Преминавайки в близост до учебни заведения и детски градини, задължително водачите трябва да имат едно на ум и да намалят сериозно скоростта на движение. Защото всеки един момент може да се случи нещо, което може да ги изненада\"", "date": "2020.01.26", "title": "Всеки четвърти загинал на пътя миналата година е пешеходец"}
{"url": "https://www.24chasa.bg/novini/article/8114836", "text": "Чжуннанският университет по икономика и право в китайския град Ухан, поставен под карантина заради епидемичната пневмония от нов тип, раздава безплатно на всички студенти, останали в кампуса, предпазни маски, топла храна и препарати за дезинфекция. Това съобщи за ТАСС по телефона Станислав от Русия, който следва във висшето учебно заведение. \"Тези мерки целят студентите да не излизат навън и сами да си купуват храна, за да не се заразят\", каза Станислав, студент по международни отношения. Летището на 11-милионния град, от който тръгна епидемията, от 23 януари е затворено, не работят фериботите, метрото, общественият транспорт, железопътните и автобусните превози са преустановени, затворени са и пътищата, водещи към другите региони на Китай, припомня АФП. Университетът раздава на студентите сапун и белина, за да обработват самостоятелно стаите си в общежитията, и взема мерки за допълнителна дезинфекция на сградите в кампуса, уточни Станислав. Запитан дали няма паника сред студентите, \"блокирани\" в Ухан, той отговори отрицателно - макар градът да е затворен, обстановката е \"както обикновено, делнична (. . .), освен че няма хора из улиците\", предава думите му БТА. \"Според мен няма повод за особени тревоги\", каза студентът. Станислав добави, че заедно с колеги от Русия поддържа връзка с посолството на Москва в Пекин. Пресаташето на мисията Георгий Егоров съобщи днес за ТАСС, че руските дипломати съвместно с китайската страна проучват възможностите да бъдат евакуирани студентите от Русия, които следват в Ухан.", "date": "2020.01.26", "title": "Студенти в Ухан получават безплатно топла храна, сапун и белина"}
{"url": "https://www.24chasa.bg/novini/article/8114829", "text": "“Топлофикация Сливен” отвори врати в края на миналата седмица, за да покаже как се прави парно. В централата бе осигурен достъп на медии, граждани, представители на природозащитна организация и на отдел “Екология” от общината в града до инсталациите за горене на RDF и биомаса, които са собственост на дружеството. Експерти от предприятието показаха на посетителите инсталациите в теца и разясниха същността на самия процес по оползотворяване на модифицираното гориво RDF. Жители на Сливен и Стара Загора се запознаха със системите за очистване на газове, както и мерките за безопасност в топлофикацията. По време на деня на отворените врати директорът на “Топлофикация Сливен” Павлин Костов заяви, че е щастлив от факта, че са демонстрирали на живо как се осъществява самият процес. Той обясни, че след първоначалното изгаряне газовете престояват в пещта 2,5 секунди, след което се подават в следващия димоходен тракт и там престояват още толкова. Директорът обяви, че са предприели и вторично изгаряне на газовете, които се получават при оползотворяването. Той разясни, че това се изисква единствено при горенето на опасни отпадъци, а в “ТЕЦ Сливен” не се използват такива. “Преценихме, че е по-добре да се подсигурим двойно, за да гарантираме чистотата на газовете, които се изпускат от централата”, уточни Ангел Ангелов - председател на борда на директорите. “ТЕЦ Сливен” направила голяма инвестиция през 2015 година в специална инсталация, която отговаря на всички европейски изисквания за безопасното изгаряне на RDF. Ангелов допълни, че се използва малко количество модифицирано гориво RDF, а в пещите се изгарят предимно слама, слънчогледови и оризови люспи. “Мисля, че вече всички се убедиха, че при нас не се гори просто боклук, а се оползотворява RDF, който e сепариран и обеззаразен отпадък от депото в Хаджи Димитрово, където се събира сметта на пет общини от региона. От няколко дни и от София. Можем да гарантираме на гражданите, че “ТЕЦ Сливен” не създава предпоставки за замърсяване на въздуха” С тези думи Костов обобщи отговорите на въпросите, които са му били задавани от посетителите в централата. ", "date": "2020.01.26", "title": "“ТЕЦ Сливен” показа как се прави парно"}
{"url": "https://www.24chasa.bg/novini/article/8114909", "text": "Няколко ракети паднаха днес близо до посолството на САЩ в Багдад, предадоха световните агенции. Засега няма данни за жертви и щети, информира БТА. Франс прес съобщи за пет ракети, а Ройтерс - за четири. RT пише, че падналите ракети са пет.                                                                                                                                                                                                                                                                                                                                ", "date": "2020.01.26", "title": "Ракети паднаха до посолството на САЩ в Багдад (Видео)"}
{"url": "https://www.24chasa.bg/novini/article/8114937", "text": "Главният обвинител по процеса за импийчмънт на Доналд Тръмп, демократът Адам Шиф, е бил заплашен от президента, който написал в туитър, че ще трябва \"да си плати\", предаде Франс прес. \"Хитрецът Шиф е корумпиран политик и най-вероятно много извратен човек. Той не е платил цената засега за онова, което е сторил на страната ни\", е написал Тръмп сутринта. По-късно Шиф реагира в студиото на телевизия Ен Би Си. На въпрос дали възприема написаното от Тръмп като заплаха, конгресменът демократ отговори: \"Мисля, че е предназначено за това\". Адам Шиф, който оглавява комисията по разузнаване в Камарата на представителите и е бивш прокурор, завършил Харвардския университет, се превърна в черната овца за републиканеца милиардер, провеждайки разследването, довело до обвинението срещу президента. Впоследствие той беше натоварен да оглави екипа на обвинението в процеса по импийчмънт в Сената, където дебатите ще продължат утре, пише БТА. В обвинителната си реч в сряда Шиф обвини Доналд Тръмп, че се е опитал да \"мами\", за да спечели втори мандат в Белия дом. По думите му президентът упражнил натиск над Украйна да започне разследване във вреда на потенциалния му съперник Джо Байдън. Известният адвокат Алън Дершовиц, който ще защитава Тръмп пред Сената, заяви днес пред Фокс нюз, че избирателите са тези, които ще решат съдбата на президента, а не импийчмънта, предаде ДПА. Според него много от представеното от демократите не представлява нарушения, водещи до импийчмънт.", "date": "2020.01.26", "title": "Тръмп заплашвал главния обвинител по процеса за импийчмънт"}
{"url": "https://www.24chasa.bg/novini/article/8114959", "text": "За 70 евро на час може да се поръча проститутка на българската граница, разкрива  при проверка на бизнеса в публичните домове в Свиленград. Бардакът се води хотел. Жената, дала тарифата се представя за Джесика. Твърди, че не прави секс преди разговор с клиента. Не се оплаква от липса на работа, но деликатно злепоставя конкуренцията, и по-специално – жриците от София. Разказва и за интересни срещи с клиенти. Споделя още, че баща й бил сводник, имал завидно състояние, давал й пари, но не я пускал да излиза никъде. „Дали ще си с жена или с травестит, разликата е много малка. Ние можем да задоволим мъжа по друг начин”, категорична е Мая. От 10 години е в професията. Стартът й е бил на площад „Македония”. На улицата била унижавана от полицаи. В София платеният секс не свършва с травестити. Жиголо може да се поръча през сайт. Уговорката е за 50 лева само за компания. На адрес в центъра на града се явява 23-годишният Крис, който живее и учи в Студентски град. Казва, че предоставя сексуслуги отвреме навреме и подбира клиентите си. Не харесва възрастни мъже, въпреки че те най-много го търсели. След разговор е готов да се съблече срещу още 20 лева след първоначалните 50. Даже предлага нова среща още същата вечер.", "date": "2020.01.26", "title": "Изповед: Баща ми е сводник, аз проститутка"}
{"url": "https://www.24chasa.bg/novini/article/8114985", "text": "Генералният директор на Световната здравна организация (СЗО) Тедрос Аданом Гебрейесус съобщи днес, че пътува за Китай, за да обсъди с властите и експерти разпространението на новия коронавирус, предаде Ройтерс. Искам \"да засиля нашето партньорство\" с Китай \"за осигуряване на по-голяма защита срещу епидемията\", написа той в туитър. По данни на китайските власти с новия вирус са се заразили 2051 човека и 56 са починали. СЗО съобщи, че редакторите на големите научни издания са се съгласили да споделят с нея изследванията за новия вирус, преди да ги публикуват, с цел да подпомогнат усилията за овладяване на епидемията, допълва БТА.", "date": "2020.01.26", "title": "Генералният директор на СЗО пътува за Китай заради новия вирус"}
{"url": "https://www.24chasa.bg/novini/article/8115035", "text": "Демонстранти в Хонконг подпалиха тази вечер с коктейли \"Молотов\" празна сграда, предназначена за карантинна зона за потенциални носители на вируса 2019-nCoV, предаде Франс прес, като се позова на полицията. \"Тези разрушителни действия представляваха сериозна заплаха за сигурността на хората на място\", пише в полицейското комюнике. Според фотограф на АФП от входа на сградата излизали буйни пламъци, преди да се намесят пожарникарите. По-рано няколкостотин хонконгски граждани блокираха с тухли и други предмети пътищата, водещи до сградата, протестирайки срещу плана тя да бъде превърната в карантинна зона. Потвърдените случаи на заразени с новия вирус в Хонконг вече са шест, предаде БТА. Недоволни сме, че правителството избира тази сграда която е съвсем близо до жилищен район и начално училище, каза 28-годишна жителка. Източник на Ройтерс видял няколко протестиращи, облечени в черно и с маски, да атакуват новопостроен блок с общински жилища в район Фанлин близо до границата с континентален Китай. Нападателите хвърлили запалителни коктейли, след което избягали. Имало и изпотрошени стъкла на прозорци. По-късно пожарникарите потушили огъня, който нанесъл щети само на фоайето на сградата. На мястото били изпратени няколкостотин души от силите за борба с безредиците. Арестуван е най-малко един човек. Поради опасения, че разпространението на новия вирус набира скорост, към хонконгското правителство се отправят все повече призиви да блокира границата на финансовия център с континентален Китай, за да се ограничи рискът от разпространяване на заразата. Днес властите в Хонконг въведоха забрана за влизане от утре в китайския специален административен район на жители на провинция Хубей, в чийто главен град Ухан новият вирус се появи в края на миналия месец, предадоха световните агенции. Забраната важи и за всички онези, които са били в Хубей през последните 14 дни. Тя не се отнася за жители на Хонконг. В съобщението на хонконгските власти не се уточнява до кога ще остане в сила забраната.", "date": "2020.01.26", "title": "Протестиращи подпалиха сграда в Хонконг за настаняване на носители на коронавирус (Видео)"}
{"url": "https://www.24chasa.bg/novini/article/8115109", "text": "вече са напуснали България.  Установено е, че дейността му е била в полза на Службата за външно разузнаване на Руската федерация. Ярошенко е събирал информация, която да послужи за фабрикуването на “нови самоличности” и инфилтрирането зад граница на дълбоко законспирираните разузнавателни офицери, известни като “нелегали” – една от гордостите на руските тайни служби. Прикритието на Дмитрий Ярошенко е било като първи секретар в консулския отдел на посолството на Русия у нас от 2017 г. и макар че мандатът му е изтекъл, престоят е удължен, вероятно именно заради спецификата на секретните задачи, които е изпълнявал. Дмитрий Ярошенко имал профил на перфектния съвременен разузнавач. Симпатичен, дисциплиниран и изразяващ готовност за съдействие във всяка ситуация. В полза на прикритието му били и част от личностните качества, които притежава – Ярошенко е любител спортист, като кариерата му стартира още през 1998 година. Първоначално с плуване, по-късно със ски бягане, а след това и с високопланинско колоездене. Печели призови места в различни състезания за екстремни спортове в Русия, през 2013 г. става член и на руски любителски отбор по триатлон. У нас Ярошенко продължавал активната си спортна дейност, като станал член на български клуб по планинско колоездене, участвал в състезания по триатлон и множество маратони. Страстта му към спорта е демонстрирана и в профилите му в социалните мрежи, където обаче ползвал друго фамилно име. Зад целия този ореол руският разузнавач криел незаконната си дейност на българска територия. Ярошенко умеел да манипулира и злоупотребява с доверието на българи, които проявяват искрени симпатии към Русия Създаването на “нелегали” изисква много продължителна и прецизна дейност, която звучи привлекателно, ако съдим по художествения образ на Щирлиц, но е и напълно реална, с оглед разкритата преди години мрежа от “нелегали” в Съединените щати. Ролята им е изключително важна в наши дни, защото тези дълбоко законспирирани шпиони не просто събират разузнавателна информация, а дори и да бъдат разкрити, може да се окаже, че “нелегалите” са успели да се превърнат в икономически фактори или да са заели високи политически позиции.", "date": "2020.01.26", "title": "Ярошенко - симпатичен, но опасен разузнавач - ако \"къртиците\" му стигнат висок пост"}
