{"url": "https://www.24chasa.bg/novini/article/6850592", "text": "180 пътници на “Райънеър” по линията Рим-София от летище “Чампино” не успяха да литнат сутринта на 7 май. Минути преди полета им бе съобщено, че той е анулиран заради мъгла. Много от тях се наредиха на дълги опашки пред гишето на компанията, за да получат указания какво да правят. Оказа се, че само малка част от тях могат да полетят към други столици, от които след това да стигнат до София. “Двама служители ни казаха, че полетът е отменен - разказа за “24 часа” Петя Михова, на 23 г. - Идете да си искате билети за други полети, добавиха те. Казаха ми, че първият директен полет за София е на 11 май, но за него имало само няколко места. Само няколко бройки останали и за полети с прекачване. Всеки от нас започна сам да се спасява и да си купува полети с други компании. Някои си взеха билети за влак до Болоня, а оттам за полет до София на собствени разноски. Другият вариант беше полет до Румъния, след това в 2 ч през нощта с такси до София. Мнозина отиват на хотели и си плащат сами до сряда. Аз загубих билета си и от София за Айндховен, където трябваше да летя днес (в понеделник). Сред нас имаше майки с деца, бременни, но никой не им обърна внимание.” “На двучасова опашка се редих, с 8-годишно дете съм, но отношението беше отвратително\", оплака се и 39-годишната Светла Петрова от София. “Вдигнаха рамене, казаха, че е мой проблем, предложиха ни полети за 11 май, като ще ни платят само една нощувка. Мнозина си тръгнаха с мисълта, че до 10 май ще бъдат на хотел, но трябва да идват всеки ден тук да проверяват за възможности. Само една нощувка, вечеря и закуска щели да ни платят. Имаше възрастни хора, на една жена ѝ прилоша Ние с мъжа ми и детето оставаме на хотел за 1 вечер, после ще търсим други опции.”. “Всеки от нас се спасява поединично. Ние си купихме с наши пари билети на “България еър” за сряда”, потвърдиха Владимир Миленков и Огнян Манолев от Благоевград. “Някои платиха по 300 евро за полет до Букурещ. Осигуриха и микробус, който ще ги прибере до Русе. Други запазиха полет пак до Румъния за вторник. Имаше и доста възрастни жени, които нямаха пари и останаха на летището, не зная какво се случва с тях”, допълни Манолев. Той каза още, че най-голяма е групата от Благоевград, като това са главно семейства с малки деца. В късния следобед, когато репортер на “24 часа” отиде на летището, там бяха останали 20-ина българи. Служителите на “Райънейър” отказаха да бъдат цитирани, въпреки че обясниха какво се предвижда в случая. Според тях за 110 от 180-те пътници са намерени алтернативи през следващите дни. В хотели в Рим били настанени 35 души От МВнР в София междувременно съобщиха, че на място са били изпратени двамата души от посолството да оказват съдействие на блокираните българи. От министерството обясняват, че на останалите в Рим 35 българи, които са на хотел, “Райънеър” издала нови билети за полети на 10 и 11 май. Авиокомпанията им гарантирала една нощувка, а за да им бъдат заплатени следващите нощувки до датите на полетите, те трябвало всеки ден да се заявяват в листата на чакащите на гишето ѝ на летището. Посолството ни в Рим правело опити да съдейства за намирането на бус на изгодна цена, който компактно да извозва българските граждани до летището всяка сутрин до датите на полетите им. На какво се дължи хаосът заради отменения полет? Според служител на летище “Чампино” самолетът на “Райънеър”, идващ от София, кацнал на “Фиумичино”, а не на “Чампино”. След това командирът му решил, че заради мъгла отменя полета за София от “Чампино”. Решението на пилота озадачило и представителите на летище “Чампино”, което било готово да транспортира пътниците с автобуси до “Фиумичино”. Всички останали полети са се извършвали нормално. Хаосът се утежнил от обстоятелството, че на 8 май е предвидена стачка на “Райънеър” и са анулирани 12 полета от “Чампино”. Предварително всичките им пътници били пренасочени към други полети, затова българите останали “на сухо”. На повечето от тях били предложени алтернативни полети за София между 10 и 12 май.  - Когато е отказан достъп до борда на самолета по вина на превозвача, той трябва да предложи избор между нов маршрут възможно най-скоро или за по-късна дата, удобна за пътника, и при наличие на свободни места. Това е записано в европейски регламент за помощ на пътници при отказан или отменен полет. - Третата възможност е връщане на цялата сума по неизползвания билет, в случай че пътникът откаже полет. - Ако е избран вариант с премаршрутиране, авиокомпанията трябва да окаже помощ, докато се чака полетът, включително за безплатни храни и напитки, настаняване в хотел за сметка на превозвача, предоставяне на 2 безплатни телефонни разговора. - Ако авиокомпанията не окаже съдействие, пътникът може да претендира за възстановяване на разходите след предоставяне на касови бележки и фактури. - Компенсацията при анулиране на полета е 250 евро за всички полети до 1500 км, 400 евро за над 1500 км, а за тези от 1500 и 3500 км е 600 евро. Компенсацията се намалява с 50%, когато въздушният превозвач предложи алтернатива до крайната цел, която не надвишава с 2 ч полетите под 1500 км, с 3 ч тези между 1500 и 3500 км и 4 ч за полети над 3500 км.", "date": "2018.05.07", "title": "Отменен полет блокира 180 българи в Рим, предлагат им места след 3-5 дни (Обзор)"}
{"url": "https://www.24chasa.bg/novini/article/6849618", "text": "Болната от рак в терминален стадий Теодора Маджарова ще успее да се завърне у дома след злополучното си пътуване в Бразилия. Майката на две деца заминава през март с нарочно организирана екскурзия с цел посещение при известния като медиум Жоао де Деус  практикуващ чудеса в градчето Абадиания в бразилския щат Гояния от края на 70-те години на ХХ в. насам. След сеанса в неговия център Каза Дом Игнасио, за който се е надявала да бъде лечителен, обаче Теодора получава силно главоболие и е приета по спешност в болница. Благодарение на интензивните консултации и разговори на посланик Валери Йотов и консула Магдалена Илиева, стигнали до ниво министър на здравеопазването, 32-годишната жена е приета в частна болница. Там за нея се полагат палиативни грижи, а до нея неотлъчно е пристигналият по спешност от България неин съпруг Александър. В болницата той разчита и на посредничеството на преводача към българското посолство Милена Миткова. С набрани от близки и непознати средства, сред които и от българската общност в Бразилия, болничният престой на Теодора е платен и е намерен начин тя да бъде транспортирана от турска болница с оборудван с медицинска техника самолет до България. За здравословното състояние на Теодора лекарите не дават много надежда. Нейни близки призовават, чрез страницата във фейсбук “Да помогнем на Теди”. Според български медии Теодора Маджарова пристига в Бразилия чрез Кармен Лазарова – българската организаторка на т.нар лечебни екскурзии при Жоао де Деус.  В рекламите и в бразилски сайтове, печелещи от същия вид дейности, срещите с медиума водят до духовна трансформация и На самия сайт на Жоао де Деус пък се мъдри красноречив цитат: “На онзи, който вярва, думи не са нужни; за онзи, който не вярва, нито една дума не ще помогне.” Докато от нашето здравно министерство правят проверка на въпросната Лазарова, която не е регистрирана нито като лечител, нито като туроператор и над чиято глава може да падне обвинение в подвеждане на тежко болни хора, бизнесът на Божия Жоао процъфтява с милиони клиенти не само в специфичния контекст на Бразилия, но и далеч отвъд границите ѝ. Бразилия е страна с безплатно държавно здравеопазване, което има множество проблеми и самo има нужда от спешна реанимация. В последните няколко месеца телевизия “Глобо” разработи поредица от репортажи, за да покаже стряскащата реалност в голяма част от препълнените държавни болници и поликлиники. В тях липсват елементарни условия за лечение и лекарства, а когато не стачкува, медицинският персонал масово ги напуска. Пациенти чакат месеци наред за преглед и операция, като не един или двама умират, докато от различни болнични заведения отказват да ги приемат поради гореспоменатите причини. В същото време доходите на преобладаващата прослойка от населението не могат да покрият допълнителен здравен план, който дава достъп до частни болници. Според проучване от тази година на Националната агенция за допълнително здравеопазване около Незначителен процент от тях са толкова добре финансово подсигурени, че могат да плащат спокойно всяка лекарска интервенция, от която имат нужда. Например, педиатърката на сина ми взема по 150 реала (около 75 лв.) на консултация от пациент без здравен план. С допълнително осигуряване консултацията е едва 15 реала, защото останалата сума се покрива от плана. Бразилия е най-многолюдната католическа страна в света. Над 90% от 200-милионното ѝ население се самоопределят като вярващи. Католиците водят с над 60%, следвани от амбициозно разрастващите се евангелисти и представителите на различни африкански вярвания. Атеистите са по-малко от 10%. Спомням си посещение в евангелистката църква “Асамблея де Деус” в квартала в бедната северна част на Рио – “Жакарепагуа”, в която пасторът не спря да проповядва от сцената – защото в нея амвон и иконостас няма: “Господ има нужда от вашите пари, за да твори чудеса” и “Ако не можете да свържете двата края този месец, дайте своя десятък с кредитна карта на някой от нашите ПОС терминали”. На пликовете, пък, в които вярващи пускат десятъка в пари в брой, всеки трябва да изпише името си и каква е молбата му към Господ. Уви, религиозността невинаги означава и духовност, но тук съм срещала достатъчен брой хора, за които разговорът би бил почти невъзможен, ако им отнемат фрази като “ако е рекъл Господ”, “с божията помощ”, “да не дава Господ”, “Бог с теб”. Според проучване на Бразилския институт за география и статистика за 2016 г. 52% от населението на страната имат само основно образование. Едва 26,4% имат средно. Около 12 млн. от бразилците над 15-годишна възраст, или малко над 7%, са неграмотни. Сред тях е и Жоао де Деус. Той не е нито първият, нито последният предприемчив бразилец, който трупа планини от пари, като умело се възползва от смесицата от религиозно заслепение, липса на средства и недостатъчно образование, което да развие критично мислене у индивида. Нарежда се в Сред тях има и куриозни случаи като любопитния избор на име Удроу Уилсън да Мата и Силва. Тези медиуми имат милиони поддръжници и още толкова отрицатели. Това, че науката не може да намери доказателства за успеха на лечебните им практики, не ги притеснява. През 2000 г. списанието на Асоциацията на лекарите в Бразилия публикува изследване върху духовните “хирургии”, които практикува Жоао де Деус, без да успее да докаже ефективността им. Това не пречи на медиума с рождено име Жоао Тейшейра де Фария да държи статията в рамка, сякаш е ценна диплома от реномиран университет. Сред пациентите на Жоао де Деус са експрезидентите Луис Инасио Лула да Силва, Дилма Русеф и дори Бил Клинтън, знаменитости като модела Наоми Кембъл, пърформанс артиста Марина Абрамович и футболиста Роналдо. но това е по-скоро черна точка в нейната биография, отколкото червена в негова полза. През 2016 г. този, който е излекувал лично или индиректно поне 15 милиона души, както твърдят неговите пиари, постъпва в болница в Сао Паулу за операция от рак на стомаха. Защо ли? Обяснението е много просто и уж безхитростно. В предаване на телевизия “Глобо” той обяснява спокойно, че “бръснарят не се подстригва сам”. Един от посетилите на “Каза Дом Игнасио” журналисти разказва в сп. “Епока”, че в нея цари религиозен синкретизъм, целящ да угоди на търсещите духовно пробуждане и изцеление от всички религии. Там има аптека, от която посетителите трябва да си купят предписаните им лечебни билки. Най-често това е пасифлора. Флакон със 175 капсули струва 50 реала. Ако на ден през къщата преминават по 1000 човека, както се твърди, а тя е отворена три дни в седмицата, Питейната вода струва 1 реал бутилката, но ако е енергизирана, цената скача на 3 реала. Има и седем кабини, в които човек може да лежи в кристално легло, за да бъде зареден енергийно със светлина. За 20-минутен сеанс се плащат 20 реала. Ако човек е възпрепятстван да стигне до къщата сам, може да изпрати свой близък с негова снимка. Колежка на моя приятелка от Сао Паулу, страдаща от синдрома “Гилен-Баре”, прекарала дълго време в някои от най-добрите болници в града. Докато била на легло, неин близък ѝ донесъл разпятие, благословено от Жоао де Деус. Състоянието ѝ се подобрило и тя била изписана. Убедена е, че не лекарската намеса, до която е имала достъп благодарение на добрия си частен здравен план, ѝ е помогнала, а чудодейното разпятие. Докато хора като нея продължават да вярват в подобни неподкрепени с нищо обяснения, Божият Жоао може да е спокоен, че златната му мина няма да пресъхне. Подробна информация за начина, по който Жоао въздейства благотворно на болните, е изписана на официалния му сайт. Организират се няколко лечебни сеанса, по време на които духовни лечители от невидимия свят се въплъщават в тялото на медиума и въздействат чрез него върху присъстващите. Въпросните лечители са духовете на действителни личности. Те извършват духовни интервенции, наричани операции, по време на които се твърди, че благодатен поток от положителна енергия протича у потърпевшия и той се ражда за нов духовен живот. Понякога съществата правят и физически операции, които се състоят в пробождане или разрязване най-вече на стомаха или окото, разбира се, чрез ръцете на изпадналия в транс Де Деус. Голяма част от хората се обръщат към Жоао де Деус след загуба на близък човек, защото духовните същества могат да контактуват с мъртвите, или когато са в такъв напреднал стадий на болестта си, че западната медицина се е отказала да ги лекува. Хитрият лечител твърди навсякъде, че той не е излекувал никого и че Бог е този, който изцерява чрез него. Така всъщност трудно би могъл и да бъде подведен под съдебна отговорност. Освен това Де Деус не иска пари за сеансите, но благосклонно приема дарения. На официалния му сайт е описано, че е получил видение в ранна детска възраст и предсказал унищожителна буря. Тогава за първи път влязъл в контакт с висшите духовни същества. Преди да отвори “Каза Дом Игнасио, той е работил като шивач и миньор, като години наред е бил преследван и за незаконна лечебна дейност. Знае се, че има имот, простиращ се на 597 000 кв.м между щатите Гояс и Мато Гросо. Твърди, че доходите му идват от златотърсачество. Как това върви ръка за ръка с подтикването към духовно прераждане на хилядите му поклонници пациенти, не е ясно, но пък е красноречиво.  Теодора Маджарова лети за Истанбул на 8 май. Това съобщи съпругът ѝ Александър Русанов във фейсбук, където благодари на външното ни министерство за оказаното съдействие за организиране на медицинския полет от Бразилия. Министерството на отбраната пък е “Спартан”, който да я прибере от Турция у нас. Тя ще кацне на летище Враждебна, където ще я очаква специализирана линейка. Теодора Маджарова е на 32 години, юрист и майка на две деца. Здравословното състояние на 32-годишната жена, която е с рак на гърдата, рязко се влоши от алтернативно лечение при медиума Жоао в Бразилия. След изключително бърза дарителска кампания за Теди са събрани 90 хиляди лева, които ще са достатъчни за покриване на транспортните разходи. Министерството на здравеопазването пък започна проверка на дейността на лечителката Кармен Лазарова, за която се твърди, че организирала груповото лечебно посещение в Бразилия. “Разбираш, че си заблуден, в момента, в който си там. Не преди това. Защото вече реално си платил за всичко предварително”, твърди съпругът Александър пред Би Ти Ви. За пътуването “Виждала съм много чудеса и така реших да стана водач. За мен е много важно да ходя по веднъж-два пъти в Бразилия, защото аз се поддържам, там ме поддържат с тази енергия. Печалбата ми е моят престой там”, отговори Лазарова. Тя е категорична, че няма нищо общо пристигането на Теодора в Южна Америка, а се запознала с онкоболната жена на място в кампуса на медиума Жоао. Друга българка - Лунгарова досега не е открита за коментар. “С Теодора се запознах на 27 април и ми я представи Валя Лунгарова, защото тя беше член на нейната група. Валя Лунгарова ми се обади 3 седмици преди моето заминаване. Тя ми обясни, че е дете индиго, че има свръхестествени способности. Тя ми каза, че е сънувала медиума Жоао, който в съня я вика тя да отиде в Бразилия. И събрала група от 8 човека. Аз я попитах директно: “Валя, какви са хората?”. Тя каза: Ами, знаеш, аз работя с хора с духовно развитие”, разказва Кармен. “На третия ден Теодора получи главоболие, според съпруга й това се дължи на лечение от страна на медиума, за мен това се дължи на дългото пътуване”, допълни тя. Проверката на здравното министерство за Кармен трябваше да е готова преди празниците, но ще се забави, тъй като Лазарова наистина не е регистрирана като лечител и не фигурира в регистъра на хората, които практикуват неконвенционална медицина. ", "date": "2018.05.07", "title": "Медиумът Жоао, на когото повярва Теди, не се остави в божиите ръце, а се оперира от рак в болницата"}
{"url": "https://www.24chasa.bg/novini/article/6850623", "text": "До края на месеца Парагвай ще премести посолството си в Израел в град Йерусалим, съобщи израелското външно министерство, цитирано от Ройтерс. Подобни решения вече взеха САЩ и Гватемала, предава БТА. \"Парагвайският президент Орасио Картес планира да дойде в Израел преди края на месеца, за да открие посолство в Йерусалим\", заяви говорител на израелското външно министерство. Парагвайското външно министерство обаче заяви пред Ройтерс, че засега не е взето подобно решение.", "date": "2018.05.07", "title": "Израел: И Парагвай ще премести посолството си в Йерусалим"}
{"url": "https://www.24chasa.bg/novini/article/6850640", "text": "Страх от насилие доминира от няколко дни в село Трагано на Пелопонес, Гърция,  заради сбиване на група българи в центъра на селото. Малко след 20:00 ч. в петък около 15 българи, разделени на две групи, се сбиха в центъра на Трагано по неизвестни причини. Видимо подпийнали с ножове, ютии и счупени бутилки в ръце българските роми се нахвърлили в люта битка. Повече от десет минути продължила ожесточената борба в следствие на което двама българи са леко ранени и прехвърлени в здравния център, където им е оказана първа помощ. За предотвратяване на насилието се е наложила намесата на полицията от участъка в Илида Жителите на Траганос са възмутени, защото такива епизоди, за съжаление, често се случват в района от чужденци. Българите са задържани и в последствие освободени.", "date": "2018.05.07", "title": "Бой между 15 българи с ножове и ютии в Гърция"}
{"url": "https://www.24chasa.bg/novini/article/6850650", "text": "Президентът на САЩ Доналд Тръмп отправи критики в Туитър към Джон Кери, след като медиите съобщиха, че бившият държавен секретар дискретно подкрепя ядреното споразумение с Иран, предаде Асошиейтед прес. \"САЩ не се нуждаят от потенциално незаконната Сенчеста Дипломация на Джон Кери по много зле договореното споразумение с Иран. Той е този, който създаде тази БЪРКОТИЯ!\", заяви Тръмп в Туитър. В петък в. \"Бостън глоуб\" съобщи, че Кери, който беше главен преговарящ за споразумението от страна на администрацията на предишния президент Барак Обама, се е срещал с чуждестранни представители, за да обсъди най-добрия начин да се подтикнат САЩ да останат част от споразумението. Тръмп заплашва, че Вашингтон ще се изтегли на 12 май, предаде БТА. Кери се е срещал с иранския външен министър Джавад Зариф. Една от срещите им е била на публично събитие в Осло през юни 2017 г., където е била и ръководителката на европейската дипломация Федерика Могерини. Кери представляваше САЩ и на преговорите за Парижкото мирно споразумение. Той продължи да подкрепя и двете споразумения, след като напусна поста си.", "date": "2018.05.07", "title": "Тръмп порица бивш секретар на САЩ за подкрепата му за ядреното споразумение с Иран"}
{"url": "https://www.24chasa.bg/novini/article/6849544", "text": "74-годишен мъж от горнооряховското село Върбица подготвя жалба до премиера, главния прокурор и всички държавни институции за отказ от правосъдие и бездействие на полицаи и прокурори в Горна Оряховица и Велико Търново срещу дългогодишен тормоз над семейството му, завършил с убийство. Правнучките на Емин Еминов останаха без майка през февруари, след като влюбеният до полуда в нея Асан Салимов намушкал смъртоносно 29-годишната Едие Ангелова. Трагедията се разиграла на автобусна спирка в гр. Заандам, Северна Холандия, където двамата работели. След 12 дни в будна кома младата жена издъхнала на 23 февруари в болница в Амстердам, пише в смъртния акт. Тя била погребана в родното ѝ село Писарево на 1 март. Убиецът бил арестуван веднага след зверството от холандската полиция и сега се чака срещу него да започне дело за умишлено убийство там. 45-годишният Асан е от същото горнооряховско с. Писарево и според местните бил обсебен от Едие. Тя обаче се омъжила за друг от съседното село Върбица. Двамата с Емил Ангелов имат две момичета - Айсел, на 8 г., и Биргюл - на 12 г. Съпругът също работи в Холандия и праща пари на семейството, а за ученолюбивите момиченца се грижат прадядо им Емин Еминов и неговата дъщеря Гюлбие - на 56 г. Асан обаче никога не се отказал от Едие и години наред я преследвал у нас и в Холандия, където тя периодично ходела да работи. “Тя като е тук, той идва, като е в Холандия - и той е там. Така, докато я убие. Докато слизала от бусче, той я ръгнал с ножа три пъти”, разказва дядо Емин. Въпреки че Едие и дядо Емин са написали десетки жалби до полицията и прокуратурата във Велико Търново и Горна Оряховица за кражби, унищожаване на имущество и психически тормоз, Асан не е бил изправен на съд. “Не се набивай в шамарите”, съветвали стареца полицаи, защото Салимов има 8 присъди за тежки умишлени престъпления и е търкал наровете в затвора повече от 10 години. Лежал е за кражби, грабежи, опити за незаконно преминаване на гръцката граница. За това има 4 присъди от Районния съд в Петрич, две от които ефективни. Последната излежал на 17 юли 2009 г. Проверка на “24 часа” в районната прокуратура в Горна Оряховица показа, че там има 9 преписки, свързани с бурните страсти между Асан и Едие. На 7 март 2013 г. е образувано и досъдебно производство затова, че Асан проникнал през прозорец на къщата в с. Върбица и отмъкнал дамската чанта на Едие с 500 евро, лична и дебитна карта. Полицаите открили негов пръстов отпечатък, но при разпитите той обяснил, че по това време имали интимни отношения и тя го пуснала да влезе през прозореца. Наказателното производство е спряно през април 2014 г. Няма безспорни доказателства, само дума срещу дума. В жалба до полицията от януари същата година Едие твърди, че Асан се чувства недосегаем и постоянно я заплашва с отвличане и продажба в чужбина. Жената иска закрила от МВР. При извършената проверка тогава било констатирано, че въпреки наличието на законен съпруг тя имала интимни отношения с Асан, докато и двамата били в чужбина. Разделили се, но имали конфликт и взаимно се обвинявали в престъпления, посегателства и обиди. Прокуратурата отказва да образува досъдебно производство. Няма данни за престъпление, пише в постановлението. А мъжът получава два предупредителни протокола от полицията. “Веднъж я отвлече до Русе Майка ѝ се обади, че ѝ била пратила 100 лв. от Холандия. Тя ме пита: “Дядо, ще гледаш ли децата, да отида да изтегля парите в Горна Оряховица?”Той я причакал там. Отишли до Русе, обаче тя нямала документи и се върна разтреперана. Обади се на полицията. Дойдоха и пак нищо”, спомня си възрастният мъж. В друг случай Салимов нарязал 4-те гуми на колата на дядо Емин, паркирана в гаража на къщата му. Пред полицията си признал и предал ножа, с който извършил престъплението. Дори била направена експертна оценка на щетите - над 370 лева. Прокуратурата обаче отказва да го даде на съд и съветва Емин Еминов да го съди по частен ред. След този случай обаче Едие отива в Писарево и троши колата на Асан. Строшените панорамни стъкла и надупчени 2 гуми са щета за 618 лв., за това е образувано бързо производство срещу нея, сочат документите. На два пъти през 2014 г. Асан чупи с камъни прозорците на къщата във Върбица. Първото вандалство е на 17 януари. “Хвърли камък и ме удари, аз паднах. Другият камък влетя вътре в къщата, децата бяха там при компютъра, едва не ги нарязаха стъклата”, реди дядо Емин. И за това е сигнализирал, но заключението е, че щетата е под две минимални работни заплати и случаят е маловажен. Повтаря се на 12 февруари - на рождения ден на Едие. Асан пак не отрича пред униформените за престъплението. Обяснява, че бил ядосан, защото не му вдигнала телефона. След това изчезва от страната и е обявен за общодържавно издирване. Две години по-късно обаче сам се явява в полицията и го свалят от издирваните лица. Посочил адрес в град Заандам, Холандия. “Има много наши момчета там. Казаха, че работел като мияч на прозорци. Но в последно време не бил в ред с главата. Обичаше я, беше се побъркал заради нея”, разказа кметът на Писарево Ахмед Мустафов. Асан нямал близки в селото. Всички се изнесли в Холандия още преди 15 години. Едие последно напуснала дома на мъжа си през август 2016 г. Живеела с майка си и брат си, а с децата се чували често през скайп. Момичетата са във втори и пети клас и са първенците на селското училище. “Първоначално аз на децата нищо не им казах. Ходих, взех им лекарства предварително. Този бандит накрая почерни семейството ми и остави две сирачета. Аз имам 7 внуци и те всички работят в Холандия. Не се оплаквам от безпаричие, не ми трябва нищо, но искам да се види как така по нашите жалби срещу този убиец няма нито едно обвинение”, реди през сълзи дядо Емин. При всеки един сигнал е реагирано, категорична е шефката на районната прокуратура в Горна Оряховица Даниела Харитонова. Във всеки от случаите, когато Асан е безчинствал, е ходила полиция, правена е проверка. Но като се установи, че няма примерно закани за убийство, че стойността на унищожените вещи е под две минимални работни заплати, тогава по този ред извършителят трябва да бъде наказан от началника на полицейското управление с глоба от 100 до 300 лв. Тази разпоредба е задължителна за приложение. И повечето от случаите са точно такива. В конкретния случай отношенията между двете страни наподобяват на тези в семейна среда, но тъй като реално не са съжителствали на съпружески начала, дори и Законът за домашно насилие е неприложим - насилникът не може да бъде отстранен от семейното жилище. Те са имали само интимна връзка, която е продължила определен период, и после е прекратена”, завърши прокурорката.", "date": "2018.05.07", "title": "Фатално влюбеният Асан закла изгората си на спирка в Холандия, преследвал я 10 години"}
{"url": "https://www.24chasa.bg/novini/article/6850668", "text": "Сръбският президент Александър Вучич благодари днес на турския президент Реджеп Тайип Ердоган за \"главозамайващия възход\" на двустранните отношения, предаде Танюг. На съвместна пресконференция с Ердоган след разговора им в президентския дворец в Анкара Вучич каза, че въпреки партийните си задължения преди изборите Ердоган е отделил два дни за сръбската делегация и с това е доказал, че за него Турция стои над партийните интереси, предава БТА. Вучич каза, че Турция е \"най-голямата сила\" на Балканите. Той подчерта, че Сърбия не е крила подкрепата си за турския президент и демократичния ред в Турция, когато те бяха нападнати по време на опита за преврат през 2016 г. Тогава Сърбия изпревари и по-големи държави, като осъди преврата, каза Вучич. По-рано днес сръбската делегация положи цветя в памет на жертвите на опита за преврат. На същата пресконференция Ердоган каза, че на днешния Висш съвет за сътрудничество са разгледани всички равнища на отношенията между двете страни. Той посочи, че търговията между Турция и Сърбия е надхвърлила един милиард долара и се надява скоро да достигне два милиарда, а в по-далечно бъдеще и до 5 милиарда. Една от главните цели е стимулиране на инвестициите, каза турският президент. Той посочи, че на турско-сръбския бизнес форум вчера в Истанбул са разговаряли както за турски инвестиции в Сърбия, така и за съвместни инвестиции в трети страни. \"Има такива, на които им пречат нашите дейности и добри отношения със Сърбия и Босна и Херцеговина и те се опитват да манипулират и променят фактите. Посланието за тези, които предизвикват кризи и нестабилност, е вместо да се занимават с това, да положат усилия за мир и стабилност на Балканите\", заяви Ердоган. Сърбия и Турция подписаха днес редица споразумения за сътрудничество в полицията, енергетиката, ветеринарната медицина, защитата на околната среда, транспорта, инфраструктурата и информационните технологии.", "date": "2018.05.07", "title": "Вучич благодари на Ердоган за главозамайващия възход на двустранните отношения"}
{"url": "https://www.24chasa.bg/novini/article/6850678", "text": "Чешкият премиер Андрей Бабиш опроверга изказването на президента Милош Земан, че в Чехия е било произведено и изпробвано бойно отровно вещество от групата \"Новичок\", каквото бе използвано през март за отравянето на бившия руски двоен агент Сергей Скрипал във Великобритания, предаде Франс прес. \"Чешката република никога не е произвеждала, разработвала или складирала вещество от групата \"Новичок\", написа в Туитър Бабиш, позовавайки се на сведения от цивилното и военното разузнаване. Президентът Земан, който е известен с проруските си симпатии, също се позова на доклад от разузнаването, когато заяви в четвъртък, че в Чехия е било произвеждано и изпробвано такова вещество, но в малки количества, които впоследствие са били унищожени, предаде БТА. Днес канцеларията на Бабиш съобщи в изявление, че през 2017 г. Чехия е извършила микросинтез на \"Новичок\" в рамките на военна програма за защита на цивилни и военнослужещи. В изявлението се подчертава, че тази процедура не може да се смята за производство или разработване на това нервнопаралитично вещество и се добавя, че изказването на Земан се дължи на недоразумение. Канцеларията на премиера уточни, че тук става дума за \"Новичок\" тип А-230, а не за тип А-234, какъвто се смята, че е бил използван за нападението срещу Скрипал. Тези аргументи вече бяха изтъкнати миналата седмица от чешките министри на отбраната и на външните работи.", "date": "2018.05.07", "title": "Чехия: Никога не сме произвеждали и съхранявали \"Новичок\" в страната"}
{"url": "https://www.24chasa.bg/novini/article/6850699", "text": "Натоварен беше трафикът в следобедните часове днес по главен път Е-79 в последния от трите почивни дни. Най-натовареният участък беше при пътен възел Симитли, където се събират колите идващи от Гърция и от Банско. Около 14.00 часа там започнаха да се образуват и колони от автомобили, предаде  . Опашките продължаваха до Благоевград, но в късния следобед вече нямаше проблеми. Движението в Кресненското дефиле беше нормално. Нормално беше преминаването и на българо-гръцкият граничен пункт „Кулата-Промахон\". Шофьорите чакаха не повече от 20 минути, за да преминат границата. За да се облекчи трафикът, от пътната агенция пък ограничиха движението на ТИР-ове от 14.00 до 20.00 часа.", "date": "2018.05.07", "title": "Натоварен трафик по пътищата в страната в последния от трите почивни дни"}
{"url": "https://www.24chasa.bg/novini/article/6850802", "text": "От утре движението по част от автомагистрала Тракия между Пловдив и Чирпан ще бъде ограничено. Причината - ремонт в участъка от 133-я до 155 километър, който е строен преди повече от 20 години и е в изключително лошо състояние, предаде  . Движението в посока Бургас ще се пренасочи към пътен възел Пловдив - Изток, по стария път 1-8, ще стига до село Поповци и от там ще се качва на второкласния път номер 66. И на пътен възел Плодовитово, тежкотоварните камиони обратно ще слизат на магистралата. От същото място ще се отбива и движението в посока София. Като отново на пътен възел Пловдив - Изток тировете ще могат отново да се качат на магистралата. Освен преасфалтиране в участъка от 133-я до 155-я километър се предвижда отводняване и подмяна на мантинелите и пътните знаци. Ще се работи поетапно, като първо ще се ремонтира платното към Бургас, а движението на леките автомобили ще бъде двупосочно в лентата към София. В отсечката, която ще се ремонтира, максимално допустимата скорост за леките автомобили ще бъде 70 километра в час.", "date": "2018.05.07", "title": "От утре започва ремонта на участък от АМ \"Тракия\""}
{"url": "https://www.24chasa.bg/novini/article/6850815", "text": "Италианският президент Серджо Матарела призова политическите партии да се обединят в подкрепа на краткосрочно неутрално правителство, което да се грижи за финансите и да подготви предсрочни избори в началото на следващата година, ако партиите не успеят да се споразумеят за сформиране на коалиция, предадоха световните агенции. Срокът на пълномощията на правителството на Паоло Джентилони изтече. Ако партиите не успеят да постигнат споразумение, през идните месеци до провеждането на предсрочни избори ще трябва да работи неутрално правителство, заяви Матарела след края на поредния кръг на консултации с политическите партии, предава БТА. Ако подобна администрация не получи необходимата подкрепа в парламента, новите избори ще трябва да се състоят през юли или есента. Двете най-големи политически партии заявиха по-рано днес, че са против сформирането на експертно правителство и призоваха за нови избори на 8 юли - първата възможна според закона дата, отбелязва Ройтерс.", "date": "2018.05.07", "title": "Италианският президент предложи да се\nсформира неутрално правителство"}
{"url": "https://www.24chasa.bg/novini/article/6850636", "text": "Май 2018 г. започна с повишение на цените на петрола на международните пазари, като котировките на американския лек суров петрол за първи път след есента на 2014 г. надминаха 70 долара за барел, съобщи Ройтерс. Счупването на почти 4-годишен рекорд идва, след като от началото на 2016 г. котировките непрекъснато вървят нагоре.  Стойността на сорта “Брент”, който влияе по-силно върху цените в Европа, отдавна е над 70 долара и в понеделник достигна 75,59 долара. Макар че котировките вървят плавно нагоре от 2016 г., за първи път едва преди около две седмици те започнаха да се движат по-рязко. Според анализатори влияние върху тези движения оказват затрудненията на петролната промишленост на Венецуела - върху западното полукълбо, и връщането на Иран на петролния пазар - в глобален смисъл. След падането на международните санкции срещу Иран в отговор на отказа на страната от ядрената програма тя непрекъснато увеличава продаваните количества петрол. Проблемът напоследък е, че американският президент Доналд Тръмп заплашва да оттегли САЩ от споразумението с Иран от 2015 г. Макар че последните движения на котировките все още не са се отразили върху цените на горивата на българския пазар, дизелът само за последната седмица е поскъпнал с 2 стотинки за литър, а в сравнение с месец по-рано е с 9 стотинки по-скъп. По принцип у нас цените на горивата се увеличават всяко лято, но досега това ставаше малко по-късно, когато започват летните отпуски и трафикът се засилва. Тази година повишението започва още през април. Вчера дизеловото гориво в обектите на големите вериги бензиностанции се продаваше по 2,20 лв., като дори в малки, независими бензиностанции рядко имаше цени под 2,16 лв., показват данни на сайта fuelo. Масовият бензин А95 също поскъпва - от 2,08 лв. за литър на 9 април до 2,17 лв. вчера, т.е. също с 9 стотинки за един месец. В началото на поредицата от няколко почвни дни около Гергьовден бензин А95 е поскъпнал средно с 1 стотинка по бензиностанциите. От масовите горива единствено пропан-бутанът и метанът не поскъпват. Пропан-бутанът дори е поевтинял с около 1 стотинка средно в първата десетдневка на април и оттогава средната му цена по станциите за зареждане е неизменно 1,10 лв. Метанът от месеци насам е със средна цена 1,23-1,30 лв.", "date": "2018.05.07", "title": "Горивата трайно нагоре, бензин и дизел поскъпнаха с 9 ст. за месец"}
{"url": "https://www.24chasa.bg/novini/article/6850838", "text": "Ливанското шиитско движение Хизбула обяви представянето си на парламентарните избори за голяма морална и политическа победа, предаде Франс прес, цитирайки лидера на партията Хасан Насралла. \"Днес можем да кажем, че целта беше постигната\", добави Насралла, без да съобщи колко точно места печели Хизбула, предаде БТА. \"Новият парламент е гаранция за защитата на стабилността на страната\", добави той, цитиран от ДПА. \"Фактът, че изборите се състояха е историческо национално постижение\", подчерта Насралла, като похвали новия избирателен закон и своите последователи, които гласуваха за партията. Малко по-рано ливанският премиер Саад Харири заяви пред медиите, че неговото Движение \"Ал Мустакбал\" е загубило една трета от местата си в новия парламент. Сега партията ще има 21 депутати, спрямо 33 депутати в предишния. \"Надявахме се на по-добър резултат\", призна той. Според Харири една от причините за загубата на влияние на партията е новият избирателен закон, приет миналата година, с който беше въведено пропорционално гласуване. Много хора не са разбрали закона, смята той, но призна, че движението не се е представило на висота, без да уточни подробности. Харири добави, че ще продължи да работи в тясно сътрудничество с президента Мишел Аун, отбелязва Асошиейтед прес. Председателят на основаното от Аун Свободно патриотично движение Джебран Басил заяви, че партията печели между 29 и 30 места. Мнозина избиратели бяха объркани, като понякога им се налагаше да избира между избирателни списъци, в които подкрепяните от тях кандидати бяха свързани с партии, които те не подкрепят, отбелязва АФП. Хизбула от своя страна затвърди влиянието си на ливанската политическа сцена. Поддръжници на независимата кандидатка Джумана Хадад се събраха на протест пред вътрешното министерство, твърдейки, че победата й е била отнета с измама, съобщава АП. Ливанската асоциация за демократични избори съобщи за над 7000 нарушения на избирателните процедури.", "date": "2018.05.07", "title": "Движението Хизбула: Постигнахме голям успех на парламентарните избори в Ливан"}
{"url": "https://www.24chasa.bg/novini/article/6850465", "text": "Българите, останали на летище \"Чампино\" в Рим след отменен полет тази сутрин за София, са се разпръснали и всеки се спасява сам. Това ни каза по телефона Огнян Манолев. Около 160 човека са останали на летището, като част от тях са екскурзианти. Най-голяма е групата от Благоевград, като предимно това са семейства с малки деца. \"Всеки сам търси алтернатива да се прибере. Някои платиха по 300 евро за полет до Букурещ. Осигуриха и микробус, който ще ги прибере до Русе. Други запазиха полет пак до Румъния за утре. Няколко семейства се настанихме в хотел и запазихме полет до София в сряда. Всеки си търси алтернатива за прибиране. Имаше и доста възрастни жени, които нямаха пари и останаха на летището, не зная какво се случва с тях\", допълни Манолев.  На човек от екскурзиантите пък му откраднали портфейла с документите на летището и тръгнал да пуска жалба в полицията, а оттам и до консулството, за да може да се прибере.  ", "date": "2018.05.07", "title": "Българите на летище в Рим: Всеки се спасява сам"}
{"url": "https://www.24chasa.bg/novini/article/6850468", "text": "Гръцкият външен министър Никос Кодзиас заяви днес, че Европейският съюз би трябвало да отхвърли новия сирийски закон за недвижимите имоти, който по неговите думи ще възпрепятства връщането на сирийските бежанци по домовете им, предаде Асошиейтед прес. Кодзиас повтори опасенията, че законът \"по същество поражда съмнения\" за правата на собственост на милиони сирийски бежанци върху техните имоти, предаде БТА. Законът, приет миналия месец, дава на собствениците на имоти в някои части на Сирия срок от един месец да представят нотариални актове за собственост, в противен случай е предвидена конфискация на имотите им. Хиляди сирийски бежанци са поискали убежище в Гърция. Кодзиас направи тези коментари днес след разговор с кипърския си колега Никос Христодулидис.", "date": "2018.05.07", "title": "Гърция: ЕС трябва да отхвърли сирийския закон за имотите, пречещ за връщането на мигрантите"}
{"url": "https://www.24chasa.bg/novini/article/6850471", "text": "Жена на 65 г. от Камено е издъхнала в болницата, където е била приета с марсилска треска след ухапване от кърлеж. Това е първата жертва на кръвосмучещите в Бургас за тази година. Жената починала въпреки лечението, които лекарите предприели, потвърдиха от РЗИ. Два случая на марсилска треска са регистрирани в Бургаска област от началото на годината досега, трима са развили лаймска болест след ухапване от кърлежи.", "date": "2018.05.07", "title": "Жена почина след ухапване от кърлеж в Бургаско"}
{"url": "https://www.24chasa.bg/novini/article/6850411", "text": "В България свършиха берачите на малини, съобщи в Арбанаси Найден Петров от УС на Асоциацията на малинопроизводителите.\"Бюрото по труда изнася берачи в чужбина, а у нас няма. У нас се плаща 1 лв. на килограм, докато в Европа могат да си позволят всякаква цена. Ние продаваме малините на 2 лв., а в Англия са 5 паунда на кг. Налага се да обикаляме в радиус от 100-200 км и да търсим берачи\", обясни Петров. Той допълни, че ако кризата се задълбочи, ще се наложи стопаните да намаляват площите с малини. 16 хиляди дка има засяти у нас, а добивът е около 15 хил.тона, по данни на асоциацията. Производители, преработватели и търговци на специализирана техника от 24 страни се събраха в архитекстурния резерват край Велико Търново на XI Световна конференция на малинопроизводителите. Те споделиха още основните проблеми в бранша като свръхпроизводство в Европа, глобални промени на климата, ниски цени. \"Сривът за последните две години е над 30-40%, което е много за малините. Цени от порядъка на 1.50 - 1.60 евро за килограм - това е около 3 лв., а изкупната цена е около 2 лв., така че ние преработвателите трябва да се поберем в 1 лв.и да доставим стоката до Европа\", коментира Красимир Кичуков. \"Почти наполовина паднаха цените, трудът се вдигна двойно, напояването- 3 пъти вдигнаха цената на водата през м.г. На ръба на оцеляването сме, много колеги намаляме насажденията\", каза земеделскитя производител Красимир Кънев, който отглежда 80 дка малини и ягоди. Все по-търсени на пазара са ягодите, които са считани за едни от най-мощните антиоксиданти, стана ясно на форума.", "date": "2018.05.07", "title": "Свършиха берачите на малини у нас,\nпроизводителите намаляват площите"}
{"url": "https://www.24chasa.bg/novini/article/6850425", "text": "Пожар възникна около 16 часа в понеделник в Старческия дом в Свищов. Сигнал за задимяваме в сградата, която се намира в местността \"Паметниците\" бил подаден на тел. 112. На място веднага са изпратени екипи на пожарната. 120 жители на дома и 8 служители са евакуирани. За инцидента е уведомен и кметът на Свищов Генчо Генчев. Той обясни, че няма пострадали хора и сериозни материални щети. По всяка вероятност пожарът е възникнал от късо съединение във вентилатор, поставен в една от баните. Към момента пожарът е овладян. На мястото се извършват огледи.", "date": "2018.05.07", "title": "Евакуираха 120 обитатели на старческия дом в Свищов заради пожар"}
{"url": "https://www.24chasa.bg/novini/article/6841869", "text": "Прибирате се вкъщи и с няколко изречения нагласяте осветлението и пускате музика, която да ви разведри. Всичко това, без да докосвате ключа на лампата и музикалния плеър, само с няколко думи го прави “духът от колонката”. Това са гласовите асистенти, които са вградени в тонколони и изпълняват различни гласови команди Те са създадени, за да правят ежедневието ни по-лесно и да ни помагат в пестенето на време. Докато се приготвяте за работа, можете да питате вашия помощник какво ще бъде времето, за да знаете как да се облечете и дали ще ви бъде нужен чадър. Използвайки само собствения си глас, притежателите на гласови асистенти могат да разбират какви са последните новини, без да се налага да пускат телевизор или да следят онлайн медии. Докато приготвяте вечеря и се чудите дали дадена подправка е подходяща за вашето ястие, може да получите отговор, докато режете продуктите. Гласовите асистенти могат да действат и разведряващо на собственика си, защото по негово желание могат да разказват и шеги. Компанията на Джеф Безос Amazon кръсти операционната система, която се поставя в различни тонколонки, Alexa. За всеки потребител има различни размери, като най-малките се събират в длан. Колонките се казват Echo, а Alexa е духът в тях. Асистентите могат да бъдат и аларма, и синоптик, а дори и бебефон. Alexa разполага с камери и 4 микрофона, като с едно изречение можете да видите детската стая или кой чука на вратата, като поставите колонка пред портала. Разработките на Amazon са в две поколения гласови асистенти. По-новата Alexa се задейства само с гласова команда и няма бутон за стартиране. Homepod на Apple е гласов помощник, който също предоставя на собственика си услуги само с помощта на гласова команда. Системата, която е вградена в него, се нарича Siri, като тя е внедрена и в смартфоните, които компанията предлага. Siri може да предоставя актуална информация и с достъп до “умните” устройства у дома също може да регулира дори и температурата в стаите. Докато вършите домакинските си задължения, можете да слушате аудио-книга. Alexa също притежава достъп и до телевизионните канали, дори може да е помощник и в пазаруването, като тя може да се свързва с други устройства, които са с тази операционна система. Помощниците могат да правят и видеоразговорите между близките още по-бързо, както и да Гласовите асистенти на Google, Amazon и Apple са налични и като приложение за смартфон. Те могат да отговарят на въпроси - само с гласови команди и без докосване. Това е много удобно за шофьорите. Microsoft също предлага тези услиги в разработения гласов асистент Cortana. Разнообразието от гласови асистенти е голямо - Samsung също има своите асистенти Viv и Bixby. В онлайн проучване от 2017 г. 75% посочват, че са пробвали гласовия асистент Siri, с помощника на Google са били запознати 34%, 26% са работили с Alexa и 12% - с Cortana. Гласовите асистенти могат да дават информация какво включва графикът за деня на своя потребител, както и да добавя срещи и напомняне за тях. Асистентите търсят своето като вече са разработени и за превозни средства, като могат да бъдат навигация за посока, дори да откриват най-близката бензиностанция или да дават информация за актуалната пътна обстановка. Шофьорът може да се обади по телефона само с команда, както и да намери подходящата радио станция, като зададете предпочитания жанр музика. Гласовите асистенти ще навлизат все повече в автомобилната промишленост, като вече няколко производители са заявили интерес да вкарат помощниците и в колите. С навлизането на гласовите асистенти се появяват и грешки, които трябва да бъдат премахнати. В началото на март тази година потребителите, които използват гласовите асистенти на Amazon с умната система Alexa, са подали сигнали за нередности. Техният помощник, който се управлява гласово, е издавал звуци, които хората опреличават като смях, но без да е получавал командите за това. Alexa не е изпълнявала желанията на клиентите, а се е смеела на командите им. От компанията по-късно съобщиха, че са коригирали поведението на асистента. Обяснението е, че системата е разпознавала звуци като командата “Alexa, смей се”. Гласовите асистенти разпознават човешката реч, а успяват ли хората да разпознаят чатботовете? Чатботът е компютърна програма, която отговаря автоматично на запитвания на клиенти и създава усещането за разговор с истински човек. Диалогът се осъществява чрез текст или други визуални елементи като изображения и емотикони. Голяма част от бизнеса е внедрил чатботове за извършване на поръчки, защото така не се ангажира конкретен служител, който да отговаря на клиентските запитвания или да пренасочва техните заявки. Първият чатбот се разработва от 1960 г. под името Eliza. И днес те се водят по ключва дума и така предвиждат нашите отговори и поддържат разговор  . Британският математик Алан Тюринг разработва тест за проверка дали компютърът има разум в човешкия смисъл на думата. При него се взаимодейства дистанционно с двама събеседници – компютър и човек, като по отговорите им трябва да се определи с кого е разговорът – с машина или с жив човек. Задачата на компютърната програма е да заблуди, карайки го по този начин да направи грешен избор. За първи път тестът, който е създаден през 1950 г., е преминат успешно през 2014 г. В 5-минутен чатразговор компютърна програма успява да убеди 30% от журито, че общуват с 13-годишно момче от Украйна на име Юджийн Густман, пише британското издание “Индипендънт”. Създателите на програмата казват, че са отделили много време за изграждане на реалистичен герой, като ключовото е било възрастта на Густман, защото програмата не може да е компетентна и да знае всичко, но това е правдоподобно за 13-годишен.", "date": "2018.05.07", "title": "Гласови асистенти ни помагат да гледаме децата, готвим и пазаруваме"}
{"url": "https://www.24chasa.bg/novini/article/6850458", "text": "Близо 300 протестиращи медици от МБАЛ \"Д-р Параскев Стоянов\" в Ловеч, таксиметрови шофьори и местни жители блокираха в 17.00 ч. движението по главния път София-Варна в района на пътния възел \"Абланица\", предаде БТА. Недоволството им е продиктувано от неясното бъдеще на лечебното заведение, което е със запорирани сметки, просрочени стари задължения от около 6 млн. лв., с недостиг на лекарства и консумативи. Едва на 4 май медиците са получили януарските си заплати. Протестиращите заявиха, че настояват държавата да предприеме адекватни мерки за спасяването на болницата от закриване. Заради тежкото финансово състояние напускат лекари и се затварят отделения. Движението по главния път София-Варна се пропуска на всеки 10 минути, за да не се образуват големи колони от автомобили. В района има засилено полицейско присъствие, до този момент няма инциденти и напрежение. В посока София се е образувала близо трикилометрова колона от коли, по данни на пътните полицаи. Блокадата ще продължи до 18.00 часа.", "date": "2018.05.07", "title": "Протестиращи медици и граждани на Ловеч \nблокираха главния път София-Варна (Видео)"}
{"url": "https://www.24chasa.bg/novini/article/6850477", "text": "Сръбският президент Александър Вучич ще бъде на двудневно посещение в Москва на 8 и 9 май, по време на което ще се срещне с руския президент Владимир Путин и ще присъства на военния парад по случай Деня на победата, предаде ТАСС, като се позова на съобщение на пресслужбата на сръбския президент. По-рано Кремъл съобщи, че Путин ще разговаря с Вучич на 8 май и ще обсъди с него състоянието и перспективите за развитие на двустранното сътрудничество, реализацията на съвместни проекти и актуални регионални въпроси, предаде БТА. Вучич ще посети Москва непосредствено  .", "date": "2018.05.07", "title": "Вучич ще се срещне с Путин в Москва на 8 и 9 май"}
{"url": "https://www.24chasa.bg/novini/article/6850480", "text": "Нямаме нова информация за алпиниста Боян Петров, обявиха организаторите на експедицията в Хималаите към връх Шиша Пангма във „Фейсбук”. „Българският алпинист е започнал да катери върха сам, след като много от неговите съ-алпинисти се върнаха заради лошото време”, посочват организаторите на експедицията „Калифа”, цитирани от  . „Боян започна да се катери към връх Шиша Пангма на 29 април и оттогава е обявен за изчезнал. Ако получим новини, ще ви информираме на нашата „Фейсбук” страница”, допълват организаторите.", "date": "2018.05.07", "title": "Организатори на експедицията: Нямаме нова информация за Боян Петров"}
{"url": "https://www.24chasa.bg/novini/article/6850494", "text": "Десетки имоти бяха унищожени от вулкана Килауеа на Хавайските острови. Нова пукнатина, от която излиза лава се появи снощи, предаде  . Освен разтопена скала, вулкана изхвърля и отровни газове. Евакуираните 1700 души остават далеч от домовете си и някой не може да направи прогноза кога и дали ще могат да с върнат. Последното изригване от този мащаб продължи 3 месеца и покри с лава около 16 хиляди декара. Властите са изправени и пред нов проблем. Десетки искат да видят вулкана отблизо, въпреки предупрежденията за опасност. Това води до необходимост от постоянно патрулиране на забранения за достъп периметър.", "date": "2018.05.07", "title": "Ново вулканично изригване на Хаваите: Лавата унищожи десетки къщи (Видео)"}
{"url": "https://www.24chasa.bg/novini/article/6850525", "text": "Защитен свидетел даде днес показания срещу американския пастор Андрю Брънсън на днешното второ изслушване по неговото дело, като заяви, че пасторът е помагал на кюрдски бунтовници и замислял да създаде \"християнска кюрдска държава\", предаде Асошиейтед прес, като се позова на Анадолската агенция. Пасторът отхвърли тези твърдения, като заяви, че никога не е допускал \"политика в църквата\", предаде БТА. Петдесетгодишният евангелистки пастор от Северна Каролина е заплашен от 35 години затвор в Турция, ако бъде признат за виновен по обвиненията за подпомагане на терористични групи и шпионаж. Пасторът отхвърля всички обвинения. Случаят Брънсън обтегна отношенията между Турция и САЩ. Американската администрация няколко пъти настоя за освобождаването на Брънсън, а турският президент Реджеп Тайип Ердоган от своя страна заяви, че преди това САЩ трябва да предадат на Турция Фетхуллах Гюлен, смятан от Анкара за главен вдъхновител на опита за преврат в Турция през 2016 г.", "date": "2018.05.07", "title": "Свидетел даде показания срещу обвинения в тероризъм американски пастор в Турция"}
{"url": "https://www.24chasa.bg/novini/article/6850335", "text": "Две момичета са обвинили военен в блудство, научи „24 часа”. Те твърдят, че съседът им ги е опипвал, карал ги е да докосват половите му органи и това се е случило многократно преди 4 г. Веднъж дори присъствал неговият син, който също бил подложен на „медицински преглед” от баща си. Жертвите са дали смущаващи подробности за гаврите като тази, че униформеният е обрязан и претърпял операция на тестис. Едната от тийнейджърките е заявила, че комшията я е преследвал и заплашвал и е опирал пушка в главата й, за да изпълнява перверзните му желания. По сигнала на момичетата е било образувано наказателно производство, но е прекратено с мотива, че в показанията им има противоречия и липсват достатъчно доказателства за извършено престъпление. Адвокатите на двете деца и родителите са обжалвали в пловдивския военен съд, който преди дни е върнал делото на прокуратурата. Според магистратите необходимо е по-задълбочено разследване на фактите и разпит на хора, посочени от пострадалите деца като свидетели, но останали разпитани.", "date": "2018.05.07", "title": "Две деца обвиняват военен в блудство"}
{"url": "https://www.24chasa.bg/novini/article/6850542", "text": "Петима членове на международни хуманитарни организации са изправени на съд в Гърция за предполагаем опит за трафик на нелегални мигранти в страната, предаде Асошиейтед прес. Трима испанци и двама датчани бяха арестувани през януари 2016 г. на гръцкия остров Лесбос, където днес започна процеса срещу тях, предава БТА. Всички обвиняеми заявиха, че са невинни и че са били на острова, за да помагат на мигрантите, изложени на опасности в морето. Лесбос от години е в центъра на мигрантската криза. Той е главната цел на бежанците и мигрантите, които прекосяват Егейско море, тръгвайки от турския бряг в несигурни лодки, предлагани им от трафиканти. На острова има силно присъствие на международни хуманитарни организации.", "date": "2018.05.07", "title": "Гърция съди 5-ма хуманитарни работници за \nтрафик на мигранти"}
{"url": "https://www.24chasa.bg/novini/article/6850547", "text": "\"Не мога да съм напълно оптимист, след като знам, че Боян Петров няколко дни вече липсва от лагера, при всички случаи той има някакви проблеми\". Това каза за   алпинистът Дойчин Василев. По думите на Дойчин Василев шансовете на Боян Петров са намалени. „Ако той е в състояние при тази липса навреме да слезе, той би го направил. Както бързо се изкачва, така и бързо слиза. След като не е слязъл навреме, значи има някакъв проблем, въпросът е какво се е случило. Да се надяваме все пак да има щастлив край тази история”. \"Над 7000 метра хеликоптерите отказват да летят, тъй като не са пригодени за тази височина, няма как хеликоптер да го потърси над 7500 метра\", обясни алпинистът. Според Василев самият връх не е технически труден, но от 7600 метра нагоре изкачването е рисково, защото няма удобен път до върха.", "date": "2018.05.07", "title": "Алпинистът Дойчин Василев: Шансовете на Боян Петров са намалени"}
{"url": "https://www.24chasa.bg/novini/article/6850559", "text": "Номинираният от президента Владимир Путин за премиер на Русия Дмитрий Медведев предложи кандидатурите на Максим Акимов, Юрий Борисов, Татяна Голикова, Олга Голодец, Алексей Гордеев, Виталий Мутко, Дмитрий Козак и Константин Чуйченко за вицепремиери в следващото руско правителство на среща с депутати от партия \"Единна Русия\" в парламента, предаде ТАСС. Според участник в срещата Медведев предлага Акимов да отговаря за транспорта, комуникациите и дигиталните технологии, Борисов - за отбранително-промишления комплекс, Голикова - за здравеопазването, Голодец - за културата и спорта, Гордеев - за селското стопанство, Мутко - за строителството и Козак - за енергетиката и промишлеността, предаде БТА. Чуйченко е предложен за ръководител на Апарата на правителството. За първи вицепремиер Медведев е предложил Антон Силуанов. Смята се, че той ще запази и финансовото министерство.", "date": "2018.05.07", "title": "Номинираният за премиер Медведев даде имената на кандидатите за вицепремиери в новия си кабинет"}
{"url": "https://www.24chasa.bg/novini/article/6850428", "text": "Турският президент Реджеп Тайип Ердоган подготви днес специално посрещане за сръбския си колега Александър Вучич пред президентския дворец в Анкара, предаде Танюг. Турска конница със сръбското знаме начело предвождаше автоколоната, с която пристигна сръбският президент. Вучич бе посрещнат от почетен гвардейски батальон, с изпълнение на химните на двете страни и с тържествени залпове, а след това двамата президенти направиха преглед на почетната стража. Вучич поздрави войниците на турски език, предаде БТА. Това е в известен смисъл второ посрещане на сръбския президент. Вчера той и Ердоган присъстваха на турско-сръбски бизнес форум в Истанбул, където Ердоган лично посрещна Вучич на летището, посочва Танюг. Агенцията отбелязва, че чуждестранните гости в Турция обикновено се посрещат на летището от министри, а този жест представлява особена чест за Вучич. На церемонията пред президентския дворец присъстваха министри от двете правителства и многобройни журналистически екипи. Двама президенти се оттеглиха за разговор на четири очи. Министри от двете правителства също ще имат двустранни срещи, а след това ще се състои пленарно заседание на двете делегации и ще бъдат подписани няколко споразумения. По-рано днес Вучич се срещна с председателя на турския парламент Исмаил Кахраман и положи венец пред мавзолея на Мустафа Кемал Ататюрк.", "date": "2018.05.07", "title": "Турският президент подготви специално посрещане за сръбския си колега Вучич"}
{"url": "https://www.24chasa.bg/novini/article/6850316", "text": "Президентът на Русия Владимир Путин внесе в Държавната дума кандидатурата на Дмитрий Медведев за премиерския пост, предаде ТАСС, като цитира съобщение на официалния сайт на Кремъл. Преди това, съгласно Конституцията на Руската федерация, правителството в пълен състав връчи оставката си на президента Путин, след като той встъпи в длъжност за нов мандат. Премиерът и министрите преминават в статут на \"временно изпълняващи длъжността\" до съставянето на нов кабинет, предава БТА. Държавната дума планира утре, 8 май, да разгледа каниддатурата на Медмедев на поста председател на правителството на РФ, съобщи заместник-председателят на долната камара на парламента от фракцията на Либералдемократите Игор Лебедев. Още днес Медведев ще се срещне за консултации с парламентарните групи. Депутатите имат въпроси и предложения, които биха искали да обсъдят с него. След това ще приемем съответното решение, заяви зам.-председателят на Думата и лидер на фракцията на \"Единна Русия\" Сергей Неверов.", "date": "2018.05.07", "title": "Путин внесе кандидатурата на Дмитрий Медведев за премиер на Русия в Държавната дума"}
{"url": "https://www.24chasa.bg/novini/article/6850340", "text": "Работници монтираха в Йерусалим първите табели, указващи посоката към посолството на САЩ, което ще отвори на 14 май, предаде Франс прес. Работниците монтираха по околните улици табели с надпис \"Посолството на САЩ\" на иврит, арабски и английски, предаде БТА. Скъсвайки с десетилетия американска дипломация и международен консенсус, президентът на САЩ Доналд Тръмп обяви на 6 декември, че признава Йерусалим за столица на Израел и че ще премести там американското посолство, което в момента е в Тел Авив. Посолството ще бъде открито на церемония следващата седмица, когато се отбелязват 70 години от създаването на държавата Израел. На първо време то ще се помещава в комплекса на консулството на САЩ в Йерусалим докато бъде построена сграда за него. \"Това вече не е мечта, а действителност\", каза кметът на Йерусалим Нир Баркат и благодари на Тръмп за историческото му решение. \"Ерусалим е вечната столица на еврейския народ и светът започна да признава тази действителност\", каза той. Израел смята решението на Тръмп за закъсняло признание на историческата действителност. Според палестинското ръководство това е кулминация на произраелското пристрастие на администрацията на Тръмп. Високопоставеният палестински представител Саеб Еракат призова дипломатическия корпус, гражданското общество и религиозните власти да бойкотират откриването на посолството. Който присъства на това откриване, \"изпраща злокобното послание, че насърчава явното нарушаване на международното право и на неотменните права на палестинския народ\", заяви той. През 1967 г. Израел превзе Източен Йерусалим, който бе палестинската част на града, и го анексира. Той смята целия Йерусалим за своя неделима столица. Международната общност смята, че това анексиране е незаконно, а Източен Йерусалим е окупирана територия. Откакто е създаден Израел то не признава Йерусалим за негова столица и смята, че окончателният статут на града трябва да бъде определен чрез преговори. Всички чуждестранни посолства са в Тел Авив. В края на декември 128 от 193-те страни в Общото събрание на ООН, включително съюзници на САЩ като Франция и Великобритания, приеха резолюция, осъждаща американското решение. Само седем малки малки страни, сред които Гватемала, подкрепиха Вашингтон. Президентът на Гватемала Джими Моралес ще посети Йерусалим на 16 май за прехвърлянето на посолството на неговата страна в този град.", "date": "2018.05.07", "title": "Монтираха първите указателни табели за посолството на САЩ в Йерусалим (Снимки)"}
{"url": "https://www.24chasa.bg/novini/article/6850356", "text": "Представител на германското правителство потвърди, че канцлерката Ангела Меркел ще посети Сочи на 18 май, но не даде подробности за визитата, предаде ТАСС. \"Посещението в Сочи ще се състои на 18 май. По-късно ще оповестим допълнителна информация\", каза той. По-рано днес сътрудникът на руския президент Владимир Путин Юрий Ушаков съобщи, че Меркел ще направи работно посещение в Сочи на 18 май за среща с Путин. Ушаков съобщи също, че Путин ще посети Виена на 5 юни, отбелязва Ройтерс. След това, около 9 юни, Путин ще е на държавно посещение в Китай за срещата на върха на Шанхайската организация за сътрудничество, предаде ТАСС. Все още има разногласия с Русия и те трябва да се обсъждат, заяви говорителката на германското правителство Улрике Демер на днешния си брифинг, предава БТА. \"Имаме конфликти с Русия, но въпреки това продължаваме да търсим диалог помежду си\", каза тя. Германското външно министерство изрази безпокойство от действията на руските правоохранителни органи на неразрешена демонстрация на привърженици на опозиционния активист Алексей Навални в края на миналата седмица. \"Действията на правоохранителните органи предизвикаха значително безпокойство що се отнася до спазването на свободата на словото и на събиранията\", каза говорителката на министерството Мария Адебар и добави, че по някои сведения е имало арестувани непълнолетни. Адебар изрази съмнение, че действията на полицията са били съразмерни на ситуацията и съобщи, че позицията на Германия е изразена пред руската страна.", "date": "2018.05.07", "title": "Ангела Меркел ще посети Сочи на 18 май за среща с Путин"}
{"url": "https://www.24chasa.bg/novini/article/6850082", "text": "Владимир Путин встъпи днес официално в длъжност като президент на Русия, съобщиха световните агенции. Той постави ръката си върху конституцията на церемония в Андреевската зала на Големия кремълски дворец и се закле да служи на руския народ, да опазва правата и свободите му и да защитава руския суверенитет. \"Смятам за мой дълг и за смисъл на моя живот да дам всичко от себе си за Русия, за нейното настояще и нейното бъдеще\", заяви той след полагането на клетвата, информира БТА. Преизбран през март със 76,7 процента от подадените на президентските избори гласове - най-високият резултат от идването му на власт - Путин ръководи страната от 2000 г. като държавен глава или правителствен ръководител. \"Напълно съзнавам каква огромна отговорност нося към всички вас, към Русия\", каза Путин на церемонията по встъпването в длъжност. Той се изрази в подкрепа на надеждното обезпечаване на сигурността на Русия, за равноправно и взаимноизгодно сътрудничество с всички държави. Путин представи \"Русия за хората\" - страна, която дава възможности за реализация на всеки човек - като ключов ориентир на своята политика. По думите му Русия трябва да бъде съвременна, и динамична и смело да посреща предизвикателствата, които й отправя времето. Да даде повече поле за изява \"на предприемачи, учени, хора на изкуството и всички, които се стремят към обновление\". Държавният глава изрази увереност, че Русия ще пробие в редица сфери, благодарение на своето \"свободно общество\", което възприема всичко ново и е отворено към напредък, което отхвърля несправедливостта, застоя, бюрократичната безжизненост и всичко, което пречи на хората да разкрият пълния си потенциал за реализация. Встъпването му в длъжност бе известено с 30 оръдейни салюта. След като положи клетвата си, Путин, който е и върховен главнокомандващ на въоръжените сили на Русия, отиде на Съборния площад. Там той прие рапорт на командира на Президентския полк, който премина след това пред президента. Церемонията след това продължи с преминаването на почетния кавалерийски ескорт - 21 конника в униформи от времето на Отечествената война през 1812 г.", "date": "2018.05.07", "title": "Путин официално встъпи в длъжност като президент на Русия (Снимки)"}
{"url": "https://www.24chasa.bg/novini/article/6850105", "text": "Нов проект на Закона за вероизповеданията ще вкара за гласуване в парламента вицепремиерът и министър на отбраната Красимир Каракачанов. Това става ясно от  позицията на председателя на ВМРО, публикувана във „Фейсбук” по-рано днес. От пресцентъра на партията припомнят, че Каракачанов, като лидер на ВМРО, миналата година направи работна група от експерти, след което, като вицепремиер свика работна междуведомствена среща и в Министерски съвет, след която пое ангажимента до края на този политически сезон новият проект на Закон за вероизповеданията да стане част от дневния ред на 44-ото Народно събрание. \"В качеството ми на заместник министър-председател по обществен ред и сигурност и председател на ВМРО – Българско национално движение ще предизвикам обществено обсъждане по готовия Законопроект за вероизповеданията, който обещах да бъде внесен в парламента до края на този политически сезон. Това включва и разговори с Българската православна църква и всички основно застъпени в България вероизповедания. Както е посочено и в мотивите, правилата, съдържащи се в него, са формулирани при стриктно спазване на принципа на равнопоставеност на различните вероизповедания. Предложенията, които аз и екипът ми правим с този проект, са предизвикани от негативни по характера си явления - религиозен радикализъм и осъществяване на терористични актове, наличие на индикации за политизация на вероизповеданията и на започнал процес на дезинтеграция на религиозен принцип на отделни религиозни общности в страната. Наблюдаваните опасни явления, които изброих, както и разпространението на религиозни доктрини за промяна на държавното устройство, светския характер и закони на страната ни са реална опасност на националната сигурност. Ето защо настъпи моментът за конкретни действия, а именно обществено обсъждане и внасяне в Народното събрание за гласуване на нов Закон за вероизповеданията. Този законопроект предлага ограничение за участието в ръководни органи на религиозните общности и институции на лица, които участват в ръководството на политическа партия, забрана за финансиране на вероизповеданията от трети страни и въвеждане на правила за осъществяване на образователни дейности, извършвани в съответните религиозни общности. Прилагам целия законопроект с мотивите, за да може всеки един български гражданин, представителите на вероизповеданията и политическите партии в страната да се запознаят, с което давам ход на реалните действия по таза важна за сигурността на страната ни на всички нива тема\", пише Каракачанов.", "date": "2018.05.07", "title": "Вицепремиерът Каракачанов внася Закона за вероизповеданията в парламента"}
{"url": "https://www.24chasa.bg/novini/article/6850071", "text": "Израелски министър каза днес, че Израел може да убие сирийския президент Башар Асад и да събори от власт правителството му, ако Иран използва територията на Сирия, за да извърши нападение срещу страната му, предаде Ройтерс. \"Израел досега не се е намесвал в (сирийската) гражданска война\", каза енергийният министър Ювал Щайниц, цитиран от израелски новинарски сайт и БТА. \"Ако сирийският президент Башар Асад продължи да позволява на Иран да действа на територията на Сирия, Израел ще го ликвидира и ще му свали режима\", е цитиран да казва той. \"Ако Асад позволи на Иран да превърне Сирия във военна база срещу нас, да ни нападне от сирийска територия, трябва да знае, че това ще му бъде краят\", добави Щайниц.", "date": "2018.05.07", "title": "Израел: Ще ликвидираме Асад, ако позволи на Иран да ни нападне от сирийска територия"}
{"url": "https://www.24chasa.bg/novini/article/6850149", "text": "Реализирането на двустранни проекти между Турция и България във връзка с общите гранични пунктове ще прекрати натрупването на ТИР-ове на митниците, което създава големи проблеми и за турската, и за българската страна, посочва валията на Одрин Гюнай Йоздемир. По думите му капацитетът на ГКПП Капитан Андреево срещу турския Капъкуле е недостатъчен и не може да посрещне потока ТИР-ове, идващ от Турция и от Европа. Поради тази причина Турция предлага разширяването на Капитан Андреево да се извърши с общи проекти на двете страни. \"ГКПП Капитан Андреево срещу Капъкуле е по-малък. Необходимо е той да бъде разширен с общите усилия на турската и българската страна. Ние постигнахме съгласие, че със съвместни проекти може да разрешим този проблем. Нашата страна е готова да направи каквото е необходимо за намиране на трайно разрешение на този проблем\", заявява валията на Одрин, цитиран от в. \"Миллиет\" и БТА. По думите му натрупването на ТИР-ове на общите гранични пунктове, което води до задръстване в работата на митниците, създава затруднения и на турската, и на българската страна. \"Отношенията между Турция и България към момента са в много добро състояние. И Турция, и България полагат сериозни усилия за тяхното възходящо развитие. Въпреки положените не малко усилия, за съжаление, до този момент не можахме да намерим трайно разрешение на проблема във връзка с дългото чакане на ТИР-ове на митниците\", посочва още одринският губернатор. Въпросът за реализирането на съвместни проекти за разрешаване на проблемите с ТИР-овете са били обсъдени на среща между турския министър за митниците и търговията Бюлент Тюфекчи и министъра на финансите на България, посочва вестник \"Миллиет\".", "date": "2018.05.07", "title": "Турция с предложение за намаляване на трафика на тирове на турско-българските митници"}
{"url": "https://www.24chasa.bg/novini/article/6850175", "text": "Във връзка с постъпилата информация за 180 български граждани, блокирани на летището в Рим, на мястото са изпратени двама души от българското посолство в Рим, които да окажат съдействие на нашите сънародници, изпаднали в затруднение. Това съобщиха от пресцентъра на Министерство на външните работи (МВнР). Българските граждани са блокирани на летището в Рим, след като самолет на авиопревозвача \"Райън еър\" е отменил полета си за София поради гъста мъгла. След подадения сигнал, българските дипломати са осъществили контакт с летищните власти, както и с представители на авиокомпанията. Посолството съдейства за осигуряване на алтернативен транспорт на българските граждани до България. Консулът на Република България в Рим е при сънародниците ни на летището и оказва съдействие. Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби.", "date": "2018.05.07", "title": "Външно: Изпратихме помощ за българите, блокирани на летище в Рим"}
{"url": "https://www.24chasa.bg/novini/article/6850194", "text": "Алпинистът Боян Петров е разговарял със свой колега по сателитния телефон вчера сутринта. Това съобщи лидерът на \"Зелените\" Борислав Сандов във фейсбук профила си. \"Боян Петров е звънял вчера сутринта (09:52 непалско време - около 05:37 българско време) по сателитния телефон на свой колега алпинист. Всички се надяваме, че се е отправил към някой от по-ниските лагери и скоро ще се свърже с някой от нас. Нека се молим всичко да бъде наред! Има да покорява още няколко осемхилядника\", гласи текстът на Сандов. По-рано днес жената до алпиниста Радослава Ненова съобщи, че Петров е в неизвестност от няколко дни, някъде по склона на връх Шиша Пангма в Хималаите.", "date": "2018.05.07", "title": "Борислав Сандов: Боян Петров е разговарял със свой колега вчера сутринта"}
{"url": "https://www.24chasa.bg/novini/article/6850184", "text": "Проливни дъждове предизвикаха наводнения в южна Гърция, предаде гръцката информационна агенция АНА-МПА. Заради наводненията е спряно движението в участък от магистралата Пиргос-Триполи и край село Каликомо по магистралата Пиргос-Кипарисия. Дъждовете са предизвикали проблеми в село Лацой в района на Пиргос, както и в град Оления, където е преляла река Енипеа, информира БТА. Местните власти планират да обявят извънредно положение в засегнатите от наводненията зони.", "date": "2018.05.07", "title": "Проливни дъждове предизвикаха наводнения в южна Гърция"}
{"url": "https://www.24chasa.bg/novini/article/6850190", "text": "Деница Тонкева, дъщеря на убития ресторантьор Наско Тонкев, апелира с отворено писмо до главния прокурор и медиите за пълна данъчна ревизия на бившия председател на общинския съвет в Септември Лазар Влайков. С личното оръжие на Влайков на 31 август, м.г., бащата на момичето беше застрелян от 6-годишно момченце в семейния им ресторант в септемврийското село Виноградец по време на тържество. В писмото си Деница пише: \"В момента, в който пуснаха Лазар Влайков под парична гаранция, тихомълком бяха продадени сградите на местната кооперация в центъра на село Виноградец, чийто председател е самия Влайков. ПИТАМ: Кое наложи тази бърза продажба на имуществото на КООП \"ВИНОГРАДЕЦ\"? Тези сгради са строени преди десетилетия от дедите ни.       ПИТАМ: Реална ли е СТОЙНОСТТА НА СДЕЛКАТА? В селото се говори, че сградите са продадени на символични цени, близки до данъчната им оценка и далеч под пазарната им стойност.\" Според Тонкева семейството на бившия общински председател водело охолен живот, който бил несъпоставим със заплатата от 400 лв. на Влайков като общински съветник и 700 лв. на съпругата му. Имали и три автомобила. Деница Тонкева настоява  още Влайков да подаде оставка като общински съветник. Преди около седмица окръжната прокуратура в Пловдив внесе в пазарджишкия районен съд обвинителен акт срещу Лазар Влайков за лошо съхранение на личното му оръжие - пистолет \" Глок\", вследствие на което беше убит ресторантьора Тонкев. Престъпление, за което Законът предвижда затвор от 3 до 10 години.", "date": "2018.05.07", "title": "Дъщерята на убит ресторантьор апелира към гл. прокурор за данъчна ревизия на Лазар Влайков"}
{"url": "https://www.24chasa.bg/novini/article/6850203", "text": "Унгарският премиер Янош Адер възложи на Виктор Орбан да състави новото си правителство и предложи днес на парламента да го избере за премиер за нов четиригодишен мандат, предаде Ройтерс, цитирана от БТА. Петдесет и четири годишният Орбан, който бе преизбран за трети пореден мандат на парламентарните избори миналия месец, каза на пресконференция, че основна задача на правителството му ще бъде да запази сигурността и християнската култура на Унгария\". Първото заседание на парламента ще бъде утре. Дясната националистическа партия на Орбан ФИДЕС разполага със 133 от 199 депутатски места.", "date": "2018.05.07", "title": "Унгарският президент възложи на Орбан да състави правителство"}
{"url": "https://www.24chasa.bg/novini/article/6850220", "text": "Един от водещите невролози във Великобритания - д-р Питър Хамлин, написа в колонката си във вестник \"Телеграф\", че следващият месец ще бъде от решаващо значение за възстановяването на сър Алекс Фъргюсън след претърпения мозъчен кръвоизлив. \"Най-честата форма на кръвоизлив за мъж на неговата възраст с анамнеза за сърдечносъдови проблеми е интрацеребрална, при която има кръвотечение в мозъчната тъкан, което причинява непоправими увреждания на тези клетки. В случая на сър Алекс хирурзите са решили да оперират, защото са смятали, че размерът на кръвния съсирек причинява увреждане на останалата мозъчна тъкан. Това често е животоспасяваща операция и има за цел да намали всяко дългосрочно увреждане, от което сър Алекс може да страда при тази форма на удар\", пише Хамлин,  \"През първите няколко дни след операцията фокусът е върху закрепянето на здравето на пациента и е много трудн да се даде прогноза в първите дни, дори често и в продължение на първите няколко седмици. Ако пациентите оцелеят, но нямат признаци на подобрение в близките месеци, то е малко вероятно, да се върнат към предишното си здравословно състояние. Въпреки това в момента Фъргюсън има всичко, за което да се бори и шансът за пълно възстановяване, макар и понякога след дълъг период на рехабилитация, е на лице\", допълва той. Сър Алекс Фъргюсън остава под лекарско наблюдение, след като в събота претърпя животоспасяваща операция.", "date": "2018.05.07", "title": "Водещ британски невролог: Следващият месец ще бъде критичен за сър Алекс"}
{"url": "https://www.24chasa.bg/novini/article/6850229", "text": "Шестима души пострадаха късно снощи при сблъсъци в бежанския лагер Лангадика край Солун, съобщава в. \"Катимерини\". Според полицията в стълкновенията са участвали над 200 души. Четирима души - двама сирийци, един либиец и един палестинец, са арестувани и отведени в полицейско управление, информира БТА. Ранените са откарани в болницата Папагеоргиу.", "date": "2018.05.07", "title": "Шестима ранени при сблъсъци в бежански лагер край Солун"}
{"url": "https://www.24chasa.bg/novini/article/6850254", "text": "Патриархът на Москва и цяла Русия Кирил отслужи благодарствен молебен по случай встъпването в длъжност на президента Владимир Путин, предаде ТАСС, цитирана от БТА. След церемонията в Големия дворец Путин отиде в Благовещенския събор на Кремъл. На входа на катедралата го очакваше патриарх Кирил и двамата заедно влязоха в храма. Главата на Руската православна църква прочете молитва, в която моли Бог да даде на държавния глава сила и мъдрост да управлява страната, а след това се обърна към него от името на духовенството и вярващите. По думите му тези хора са подкрепили Путин виждайки в него \"не само лидер, управляващ успешно държавата, но и човек, предан на отечеството\", човек, \"за когото духовната традиция е негова собствена, за когото и материалното, и духовното благополучие на хората е задача на президентския мандат\". Патриархът пожела на президента сили и здраве да изпълни всички обещания, дадени във встъпителната му реч. Според руския патриарх особено важно е да се работи с подрастващото поколение. \"Специалните ни молитви днес са за нашата младеж, която не познава трудни времена. Хората, които не са преминали през реални трудности, са много уязвими. Дай Бог нашата младеж, израствайки духовно и следвайки нравствената традиция на своя народ, винаги да остава вярна на Отечеството \", подчерта той. Патриарх Кирил поднесе на Путин подарък от Синода - икона на Христос Спасител от 18 век от патриаршеската ризница. На предишната церемония на 7 май 2000 г. тогавашният партриарх, покойният Алексий Втори, подари на Путин, като символ на благословията на Църквата, икона на Светия благоверен княз Александър Невски. \"Като глава на държавата ще направя всичко, за да умножа силата, просперитета и славата на Русия, да отговоря на исканията на обществото да оправдая надеждите на гражданите на страната, обеща президентът във встъпителната си реч. Той напомни, че през 90-те години и в началото на века страната е понесла \"много тежки изпитания и все още далеч не всичко е възстановено, не всички исторически рани са излекувани, не всички загуби и трудности са преодолени, а животът постоянно поставя пред нас нови предизвикателства, нови сложни задачи, и за решаването им предстои напрегната работа\". \"Време за \"засилване\" няма. Но всички ние добре помним, че за повече от хилядолетната си история Русия неведнъж се е сблъсквала с епохи на смут и изпитания и виваги се е възраждала като птицата Феникс, достигала е такива висоти, които не са били по силите на другите, смятали са се за недостижими, а за нашата страна - напротив, са ставали нов трамплин, нов исторически рубеж за мощен скок напред\", каза президентът. \"И нека любовта към Отечеството, всичко най-добро в човека да вдъхновява всеки от нас за търсене и самоусъвършенствване - за личен успех, за работа в името на своето семейство, за общ усилен труд в името на благополучието на родната страна. Ние обезателно ще постигтем успех! Вярвам, че така и ще бъде. Ще направя всичко за това, всичко което е по силите ми\", каза в заключение Путин.", "date": "2018.05.07", "title": "Патриарх Кирил отслужи молебен по случай встъпването в длъжност на президента Путин  (Снимки)"}
{"url": "https://www.24chasa.bg/novini/article/6850263", "text": "Президентът на Русия Владимир Путин внесе в Държавната дума каниддатурата на Дмитрий Медведев за премиерския пост, предаде ТАСС, като цитира съобщение на официалния сайт на Кремъл. Преди това, съгласно Конституцията на Руската федерация, правителството в пълен състав връчи оставката си на президента Путин, след като той встъпи в длъжност за нов мандат. Премиерът и министрите преминават в статут на \"временно изпълняващи длъжността\" до съставянето на нов кабинет, съобщава БТА. Държавната дума планира утре, 8 май, да разгледа каниддатурата на Медмедев на поста председател на правителството на РФ, съобщи заместник-председателят на долната камара на парламента от фракцията на Либералдемократите Игор Лебедев. Още днес Медведев ще се срещне за консултации с парламентарните групи. Депутатите имат въпроси и предложения, които биха искали да обсъдят с него. След това ще приемем съответното решение, заяви зам.-председателят на Думата и лидер на фракцията на \"Единна Русия\" Сергей Неверов.", "date": "2018.05.07", "title": "Путин предложи отново Дмитрий Медведев за премиер на Русия"}
{"url": "https://www.24chasa.bg/novini/article/6850238", "text": "Джихадистката групировка \"Ислямска държава\" пое отговорността за убийството на кандидат на парламентарните избори от 12 май в Ирак в района на Мосул, предаде Франс прес. В изявление в Телеграм ИД пое отговорността за убийството на Фарук Зарзур ад Джубури, сунитски кандидат в листата на вицепрезидента Ияд Алауи. Той бе застрелян в дома си в Каяра, на 70 км южно от Мосул в Северен Ирак. ИД описва жертвата като \"неверник\", съобщава БТА. В края на миналата година ИД бе прогонена от всички зони под неин контрол в Ирак, но в края на април заплаши, че ще напада избирателни секции, избиратели и кандидати на изборите, които ще се произведат в събота. Групировката заплаши най-вече сунитите, които са мнозинство в Мосул. Радикалните сунитски организации винаги са се противопоставяли на изборите в Ирак след свалянето на Саддам Хюсеин през 2003 г. и са извършвали множество атентати по време на вотове, отбелязва АФП.", "date": "2018.05.07", "title": "ИДИЛ пое отговорността за убийството на кандидат на парламентарните избори в Ирак"}
{"url": "https://www.24chasa.bg/novini/article/6850251", "text": "Турската централна банка предприе рязка намеса на финансовите пазари, след като доларът достигна исторически максимум от 4,2901 лири за един долар. Според изявлението на централната банка ще купи около 6,4 млрд. турски лири за близо 2,2 млрд. щатски долара, информира БТА. След тази намеса на централната банка курсът на долара спрямо турската лира спадна до 4,2408 лира за един долар, а на еврото до 5,07 лири срещу 5,22 лири. Въпреки повишаването на лихвените проценти от предходната седмица, въпреки намесата на централната банка девалвацията на турската лира остават обезпокоително висока, отбелязват експертите.", "date": "2018.05.07", "title": "Централната банка на Турция с масирана намеса на валутния пазар в подкрепа на лирата"}
{"url": "https://www.24chasa.bg/novini/article/6849465", "text": "11 млн. лв. средно на година харчи Агенция “Пътна инфраструктура” за подобряване на безопасността на пътищата - за маркировка, знаци и кастрене на храсти. За миналата година за подмяна на знаци и мантинели са отишли близо 2 млн. лв., а за почистване на крайпътна растителност - 3,7 млн. Останалите средства са били за маркировка. При нея има гаранционен срок от една или две години в зависимост от вида на използваните бои. За последните десет години сочат данните на министерството на регионалното развитие. Парите са дадени за мантинели, за предпазни мрежи и прегради, за енергоспестяващо осветление на пътни възли, за маркировка и знаци, включително електронни табла. Средства са вложени и в терминали и буфери, които при удар спират автомобила. Такива устройства се монтират на места като бензиностанции и заведения, както и граничещи с пътни платна със скорост по-висока от 50 км/ч. В момента пътната агенция има сключни 52 договора за превантивно, текущо и зимно поддържане на пътищата, за производство, доставка и монтаж на знаци. Повечето от тях са от 2014-2015 г., има и три от 2016-а, които изтичат през 2019-2020 г. Част от договорите обаче свършват през юли и август тази година. Те са за доставка и монтаж на ограничителни системи и преди дни АПИ обяви новите търгове за тях. “Когато се полага пътна маркировка, трябват определени атмосферни условия - влажност на въздуха под 70%, подходяща температура. Най-удачен е периодът от април до октомври”, казва Стефан Георгиев, който оглавява направление “Хоризонтална пътна маркировка” в “Трейс - пътно строителство”. Компанията се грижи за пътищата в Северозападния район в обединение и в Южен централен, като отговаря за територията на две областни пътни управления. За да се пристъпи към подмяна на боята, областното пътно управление изпраща до Агенция “Пътна инфраструктура” заявка. Ведомството планира разхода и възлага на фирмата да изпълни дейността. Възможно е обаче да се пристъпи към спешни поръчки - ако дадено шосе е останало почти без маркировка, за да се осигури пътната безопасност. Колкото и недобро да е състоянието на пътя, Колко време ще отнеме работата, зависи от вида на пътя и дали е в градска среда, или не. На средно натоварен може да бъдат положени 600 квадрата на ден, в София заради натовареността се полагат не повече от 150. “Машината може да направи 2000 квадрата на ден, но трябва да има фронт на работа и достъпна среда”, обяснява Николай Младенов, ръководител проект в компанията. “Ние разполагаме с машини и технологии за полагане на хоризонтална пътна маркировка, които са безотпадни, устойчиви, с възможност за допълнително поставяне на светлоотражателни перли, дори и с възможност за оттичане на вода при валежи. Какъв вид да бъде маркировката, е решение на възложителя - АПИ, общини, кметства.” Важно било и да се съобрази в какъв ден ще се случи това - обикновено преди празници, но никога в дните, в които се очаква много хора да се движат по пътищата. Младенов обясни, че основно знаци монтират в централната градска част на София - повредени от бури, катастрофи или злоумишлени действия. Имало и куриозни случаи - при един такъв временно трябвало да се затвори улица, но хората били против. Отказали да се съобразят с организацията на движението и сами премахнали знаците. Сред задълженията на поддържащите фирми е отстраняването на загинали животни от платното. Сигнали за предмети на пътя, за трупове на животни и за откраднати знаци могат да се подават на телефов 0700 130 20, който работи денонощно. Получените сигнали незабавно се предавали на съответните областни пътни управления. Екипи на АПИ редовно извършват огледи и при констатиране на увреждане на знаци, кражби или щети в резултат на катастрофи се предприемат незабавно действия за тяхното възстановяване, обясниха от пътната агенция. При установяване на кражба на мантинели съответното областно пътно управление сигнализира МВР, а възстановяването са прави от пътноподдържащата фирма за нейна сметка. В участъците от републиканската пътна мрежа, където няма охрана съгласно условията на договорите за поддържане, откраднатите ограничителни системи се възстановяват за сметка на АПИ, ако извършителят не бъде установен. През 2017 г. по републиканската пътна мрежа са били откраднати общо 100 м мантинели. Щетите са на обща стойност 8636 лв. До края на май пък областните пътни управления ще направят заявки за необходимите средства за привеждане на пешеходните пътеки съгласно изискванията на наредбите, казаха още от министерството на регионалното развитие. Сметките са необходимите пари се правят след проверката на прокуратурата от началото на годината. След нея се оказа, че пешеходните пътеки по републиканската пътна мрежа са 3531, от които 3000 не отговарят на част от изискванията, но са видими за шофьорите. Три вида боя се полагат по българските пътища, каква ще е за определен участък зависи от вида му, а и от заданието на възложителя. Разликата е в гаранционния срок и цената, казва Младенов. Акрилатната боя е най-евтина и еднокомпонентна - няма добавки, ползва се единствено разредител. Тя има най-нисък гаранционен срок, около 9 месеца, след които се изтърква. Двойно по-скъп и по-издържли е студеният шприц пластик. “Много по-добре и по-плътно стои на пътното платно”, казва експертът. Студеният пластик се използва основно за пешеходни пътеки, дебелината му е около 2,5 милиметра, гаранцията е около три години. Най-интересен е термо пластикът, дебел е около 3 милиметра и стои на точки, прилага се при около 200 градуса загряване на боята и се излива в специални калъпи върху пътното платно. Гаранцията е над 2 години, може да изкара и повече, но спецификата е да е върху нов асфалт, за да става добра спойка между асфалта и боята. Областните пътни управления предвиждат какъв да е видът спрямо натовареността и състоянието на пътя. Определящи са времевите срокове, защото не винаги колите минават върху маркировката.", "date": "2018.05.07", "title": "Дават 11 млн. лв. годишно за  знаци, маркировка и рязане на храсти"}
{"url": "https://www.24chasa.bg/novini/article/6849862", "text": "Две момчета на 12 и 15 години са били ранени с огнестрелно оръжие днес посред бял ден в Лондон, съобщи полицията, цитирана от Франс прес. Двамата тийнейджъри са пострадали на две различни места в община Хароу, в северозападната част на британската столица. 12-годишното момче е откарано в болница, а състоянието на 15-годишния юноша все още се оценява. Насилието с огнестрелно и хладно оръжие в Лондон силно нарасна от началото на годината. През първото тримесечие Скотланд Ярд е започнал 45 разследвания за убийство - два пъти повече в сравнение със същия период на миналата година. Според документ на министерството на вътрешните работи, за който информира през април в. \"Гардиън\", политиката на намаляване на полицейския персонал от 2010 година, водена от консервативното правителство, \"най-вероятно е допринесла\" за увеличаването на броя на нападенията. Това увеличение на убийствата е привлякло вниманието на президента на САЩ Доналд Тръмп, който в петък заяви пред Националната асоциация на притежателите на огнестрелни оръжия (NRA), че една на времето престижна болница в Лондон прилича на бойно поле поради броя на агресиите. По-рано днес в.\"Дейли мейл\" съобщи, че трима души са пострадали миналата нощ в Източен Лондон след нападение с киселина на улицата.", "date": "2018.05.07", "title": "Двама младежи ранени с огнестрелно оръжие посред бял ден в Лондон"}
{"url": "https://www.24chasa.bg/novini/article/6849867", "text": "Потоците лава, разтопена скална маса и отровни газове от вулкана Килауеа разрушиха 31 къщи на остров Хавай, предаде Асошиейтед прес, като се позова на местните власти в едноименния щат на САЩ. Вулканът бълва лава на височина от над 61 метра, предава БТА. Над 1700 човека бяха евакуирани. Възможно е част от тях да не могат да се върнат по домовете си поне известно време. Около 240 души прекараха миналата нощ в подслони. Някои от тях получиха разрешение да отидат за малко до домовете си днес, за да приберат свои домашни любимци, лекарства и документи. Учените предсказват още вулканичния изригвания и земетресения, които може да продължат с месеци. Килауеа е един от най-активните вулкани на Земята. Той изригва непрекъснато от 1983 г., посочва АП. Ройтерс отбелязва, че през 1955 г. подобна вулканична дейност в района е продължила 88 дни. Тогава обаче в района на Килауеа са живеели много по-малко хора.", "date": "2018.05.07", "title": "Хавайският вулкан Килауеа разруши 31 къщи"}
{"url": "https://www.24chasa.bg/novini/article/6849872", "text": "В Големия дворец в Кремъл в Москва днес ще се състои тържествената церемония по встъпването на Владимир Путин в четвъртия му мандат като президент на Русия, предаде Франс прес, цитирана от БТА. Путин спечели президентските избори в страната на 18 март с 76,7 процента. Това бе най-високият изборен резултат за него, откакто дойде на власт, като при това той бе постигнат при по-висока избирателна активност в сравнение с предишния президентски вот, през 2012 г. През годините на власт Путин се наложи като силния човек в Русия, която той постави отново на първия ред на международната сцена, но с цената на нарастващи напрежения със Запада, отбелязва Франс прес. Поводи за напреженията станаха анексията на Крим, украинската криза, руската намеса в сирийската война, а през последните месеци - и отравянето във Великобритания на бившия руски шпионин Скрипал и дъщеря му Юлия с нервнопаралитично вещество, за което Лондон вини Русия. По време на предизборната си кампания Путин направи доста войнствени изказвания и похвали новите руски военни възможности и непобедимите, по думите му, руски ядрени ракети. След преизбирането си руският президент обаче увери, че иска да намали военните разходи през 2018 г. и 2019 г., и отхвърли каквато и да било надпревара във въоръжаването, отбелязва още Франс прес. Церемонията по полагане на клетва от Путин бе предшествана от протести в събота, организирани по призива на опозиционния лидер Алексей Навални в десетки руски градове. Стигна се до много арести, като самият Навални бе задържан, а после - освободен. През 2012 г., преди встъпването в длъжност на Путин за трети президентски мандат, антикремълски протест в Москва прерасна в сблъсъци с полицията и впоследствие редица демонстранти бяха осъдени. Още отсега анализатори вещаят сценарии какво ще се случи през 2024 г., когато изтече мандатът на президента. По конституция той няма право на ново преизбиране. Руският лидер вече каза, че няма да променя конституцията, и анализатори се чудят кого ще посочи той за свой приемник и дали няма да се повтори сценарият от 2008 г., когато Путин стана премиер при президент Дмитрий Медведев, защото и тогава нямаше право след два мандата да се кандидатира за трети. В нощта на преизбирането си на 18 март Путин отговори на въпрос на журналист дали ще се кандидатира след края на мандата си с думите: \"Шегувате ли се! Какво трябва да направя? Да остана тук до 100 години? Не.\" Засега Путин не е дал индикация кой може да бъде неговият евентуален приемник. Според анализатора Константин Калачов не е изключено и предсрочно оттегляне на президента. \"Той е уморен и разбира, че трябва да си тръгне, докато е във върхова форма\", коментира експертът пред Франс прес. Той прогнозира, че \"оттеглянето (на Путин) ще бъде красиво и неочаквано за всички\".", "date": "2018.05.07", "title": "Путин встъпва официално в четвърти мандат като президент на Русия"}
{"url": "https://www.24chasa.bg/novini/article/6848489", "text": "Всяка секунда от живота му беше внимателно разглеждана под микроскоп. Хората даваха мило и драго да са част от ежедневието му. И нямаше как да е другояче, при положение че Михаел Шумахер беше успешен, богат и красив. Милиони хора по тази планета му завиждаха и искаха да си откраднат поне частичка от неговите успехи. Същите тези клюкари и завистливци след това ненаситно поглъщаха всяка подробност от нещастието, което застигна шампиона във \"Формула 1\". Няколко фатални секунди промениха всичко за германеца. Той не умря, но и не остана в света на живите. Михаел продължава да диша, но съзнанието му е в капана на сънищата и той не може да прегърне и да се зарадва на близките си. Драматичното му падане на ски пистата се превърна в едно от най-големите събития на 21-ви век. Дори сега истерията не е отминала и обществото продължава да търси новини за състоянието на Шумахер, който май продължава да съществува благодарение на животоподдържащите системи. В същото време семейството му тръгна на война с клюкарите и ловците на сензации, обгръщайки в пълна мистерия всичко около Шумахер след онова фатално падане на пистата.Това обаче не обезкуражава най-големите жълти издания в света, които са готови да платят добре за всяка информация, свързана с бившия световен шампион във \"Формула 1\". Една от последните наистина качествени находки беше видеоклип, който е уловил последните секунди на Шумахер като нормален човек. От клипчето става ясно, че той въобще не е летял по пистата с толкова висока скорост, както се твърдеше първоначално. На главата си той има каска, което опровергава други измислени сензации, че известният спортист е пренебрегнал мерките за сигурност. Падането му също не е чак толкова лошо, но точно в този миг късметът го напуска завинаги. Шумахер удря главата си в камък, скрит под снега и каската не успява да му помогне. Травмата е твърде тежка и той изпада в състояние, близко до будната кома. През следващите месеци, а след това и години, постоянно ще се появяват сензационни новини, според които Шуми е разпознал близките си и дори е станал от леглото, на което легна през 2013 г. Нито една от тези „добри новини\" не се потвърди, а най-близките му роднини продължиха да пренебрегват интереса на медиите. Всеки лекар или шеф на болница, които получиха пряк достъп до Шумахер, бяха заплашени със съдебни дела, ако си позволят да коментират състоянието на бившата звезда от най-елитното автомобилно състезание в света. Най-враждебна към заобикалящия я свят се оказа съпругата на Пилето – Корина, която и преди инцидента беше задължила мъжа си да държи настрана медиите от семейното им битие. Най-авторитетните издания в света бяха готови да платят торби с пари само и само до получат достъп до имението, в което живееше Шуми с жена си и двете си деца – Джина-Мария и Мик. Шумахер категорично отклоняваше офертите с мотива, че почти ежечасово е под светлината на прожекторите и все пак има нужда от малко късче лично пространство, което да го свързва по някакъв начин със света на нормалните и напълно неизвестни хора. След падането му по време на ски ваканцията във Френските Алпи Шумахер беше прикован към леглото, а жена му поведе още по-яростна битка с папараците. По нейно желание бяха изкупени стотици декари земя, заобикалящи имението на семейството в Женева. По този начин Корина се надяваше да обезкуражи любопитните фенове, журналисти и всякаква друга паплач, която се надяваше да залепи любопитни носове върху прозорците на шикозната къща, в която живее семейството на Шуми. И все пак се намериха търсачи на сензации, които опитаха да проникнат максимално близо до къщата на световноизвестния пилот от \"Формула\" 1 . Корина моментално взе допълнителни мерки и нае охранители, които да обикалят денонощно земите й с черни високопроходими автомобили. Много от неканените посетители бяха изхвърляни като мръсни котета въпреки протестите им. И докато Корина бранеше семейното огнище, бащата на Михаел – Ролф Шумахер, се зае със задачата да респектира всички медици, на които им е минало през ума да изкарат допълнителни пари с информация за състоянието му или със снимка от болничното му легло. Бащата на Шуми и снаха му Корина изглежда започнаха да действат като тандем след нещастието, което ги сполетя. Двамата се сдобиха с нелеката задача да управляват състоянието на Михаел, което възлизаше на поне 1 млрд. долара, преди да се случи нещастието. В следващите години семейството на Шумахер беше принудено да направи огромни разходи за неговото лечение, което по всичко личи не даде добри резултати. Още повече пари бяха платени за поддържането на нормалните жизнени функции на тялото на Шумахер. Според най-разпространената версия за лечението и рехабилитацията на 7-кратния световен шампион са похарчени поне 200 млн. долара. В същото време бащата на Шумахер и снаха му през последните 4 години са оплетени в доста сложни взаимоотношения относно попечителството върху богатството на Пилето. През далечната вече 1992 г. Михаел отива с баща си при уважаван адвокат и му издава генерално пълномощно да го представлява финансово до края на живота му, но и и след това, ако се случи нещастие. По това време Шуми вече е гадже с Корина, но двамата все още не са сключили брак. Богатият спортист обаче не прекратява пълномощното дори и след като се врича във вечна любов на своята Корина. За сметка на това някъде около 2012 г. той прави завещание, в което оставя почти цялото си богатство на жената и децата. След инцидента във Френските Алпи г-жа Шумахер се явява в съда и успява да си издейства пълен контрол върху богатството на своя съпруг. С едно малко условие.", "date": "2018.05.07", "title": "\"168 часа\": Бащата и съпругата на Шумахер харчат в тандем богатството му от 1 милиард долара"}
{"url": "https://www.24chasa.bg/novini/article/6849885", "text": "Нова организация на движението ще посрещне прибиращите се в София в самия център на града заради започващия голям ремонт на зоната по улица „Граф Игнатиев”. Промяната важи за редица централни отсечки в района, включително улиците „Алабин”, „Ангел Кънчев”, „Солунска” и бул. „Витоша”. Спира се и движението на трамваите през участъка,  Осигурена е алтернативна автобусна линия, която ще минава по ул. „Гурко”. Цялото трасе ще е от бул. „Христо Ботев” до Зоологическата градина. Автобусите вървят от тази сутрин, вече са обособени и местата на спирките. Закриват се и голяма част от местата за почасово платено паркиране в района. Ремонтът предвижда подмяна на водопровод, канализация, трамвайни релси и пътни настилки. Целият обект, който ще бъде изцяло реконструиран, включва не само „Граф Игнатиев”, а и улиците „Шести септември”, „Цар Шишман”, „Солунска” в зоната от бул. „Витоша” до „Граф Игнатиев”, площад „Слайвеков”, площад „Гарибалди” и зоната около храм „Св. Седмочисленици”, заяви пред bTV Даниел Евлогиев от дирекция „Транспортна инфраструктура” в Столична община. Строителните дейности ще се провеждат поетапно, като по-голямата част от тях ще са през тази година. Всички строителни дейности трябва да протекат в рамките на 300 дни, но това включва и улиците „Солунска”, „Шести септември” и „Цар Шишман”. За тази година строителните дейности ще приключат на 1 октомври, допълни Евлогиев.", "date": "2018.05.07", "title": "Ремонтът на ул. „Граф Игнатиев” в София започна"}
{"url": "https://www.24chasa.bg/novini/article/6849896", "text": "Президентът на Германия Франк-Валтер Щайнмайер изрази безпокойство от \"съществените промени\" в трансатлантическите отношения заради напрежението между Европа и президента на САЩ Доналд Тръмп, предаде Франс прес. В интервю за германската обществена телевизия А Ер Де Щайнмайер, бивш министър на външните работи от социалдемократическата партия, каза, че повод за тревогата му са не \"някакви си дразнещи послания в Туитър\", а еволюцията в отношенията между Съединените щати и Европейския съюз. \"Новата американска администрация вече не ни смята за част от една световна общност, в която действаме заедно, а гледа по същество на света като арена, на която всеки трябва да намери своя собствен път\", отбеляза той, цитиран от БТА. В тази обстановка германският президент каза, че страната му - най-голямата икономика в Европа, но отдавна защитавана от САЩ по линия на НАТО - трябва да \"порасне\" и да \"поеме (своите) международни отговорности\". Щайнмайер оцени положително неотдавнашните посещения в САЩ на германския канцлер Ангела Меркел и френския президент Еманюел Макрон. Важно е, че Германия и Франция показаха своята привързаност към свободната търговия и запазването на международното споразумение за иранската ядрена програма, аргументира се той, цитиран от ТАСС. Германският президент припомни, че когато е подписвал сделката с Иран през 2015 г., тогавашният държавен секретар на САЩ Джон Кери е допуснал, че може би е била избегната война, предаде Франс прес. \"Това е важен етап, тъй като не бива да забравяме какво би могло да се случи, ако това споразумение се провали и Близкият изток започне да се превъоръжава\", подчерта Щайнмайер. Той предупреди, че регионът не може да \"понесе още един конфликт\". Тръмп даде срок до 12 май за запълване на пропуските в иранското ядрено споразумение, като се закани, че в противен случай ще изтегли Съединените щати от договора. Щайнмайер предупреди за заплахата от антисемитизма, предаде ДПА. Това явление \"унищожава (Германия) като дом за всички\", аргументира се президентът. Той подчерта, че страната не бива да свиква със засиленото полицейско присъствие в синагогите. През последните седмици Германия стана сцена на няколко антисемитски атаки, включително срещу мъж с еврейска шапчица в столицата Берлин, припомня ДПА Щайнмайер предупреди и за все по-нарастващото разграничаване на руския президент Владимир Путин от Запада. Въпреки че Русия все повече се дефинира \"посредством различията, а не сътрудничеството\" с Европа, дипломацията трябва да търси нови \"инициативи и възможности\", за да води диалог, призова той, цитиран от Франс прес.", "date": "2018.05.07", "title": "Щайнмайер е обезпокоен от обрата в трансатлантическите отношения"}
{"url": "https://www.24chasa.bg/novini/article/6849923", "text": "Успешното представяне на Хизбула на вчерашните избори в Ливан поставя знак на равенство между държавата и подкрепяната от Иран шиитска групировка. Това смята израелският министър на образованието Нафтали Бенет, цитиран от Ройтерс и БТА. \"Хизбула = Ливан\", написа той в \"Туитър\". Държавата Израел няма да прави разлика между суверенната държава Ливан и Хизбула и ще смята Ливан за отговорен за всяко действие, произтичащо от неговата територия\", добави той.", "date": "2018.05.07", "title": "Израелски министър: Ливан и Хизбула вече са едно и също"}
{"url": "https://www.24chasa.bg/novini/article/6849926", "text": "44-годишен мъж от Ясенково е загинал в пътен инцидент близо дo село Ясенково. Произшествието е станало около 18:35 часа на 6 май. Х.И. пътувал със собствения си лек автомобил Форд „Мондео“ с шуменска регистрация по пътя от село Борци в посока към Ясенково. На десен завой загубил контрол над автомобила поради движение с несъобразена скорост, навлязъл в лявото платно и се блъснал в насрещно движещият се лек автомобил Опел „Вектра“ с шуменска регистрация,  След удара водачът на форда е загинал на място. В МБАЛ- Шумен са откарани водачът и пътникът от Опела. След преглед Т.С./ 30 г./ и баща му М.И./48г./ от село Борци са освободени без наранявания. На Т.С. е взета кръвна проба за анализ. На мястото на произшествието пристигнал и противопожарен екип от Каолиново. Екип от Шумен е оказал техническа помощ и е срязал двете врати вляво на Форда за изваждане на загиналия мъж. Извършен е оглед. Причините за фаталния инцидент са в процес на изясняване. Пътният участък е бил опесъчен, почистен и обезопасен за преминаващите автомобили. Образувано е досъдебно производство.", "date": "2018.05.07", "title": "Шофьор загина при катастрофа в Шуменско"}
{"url": "https://www.24chasa.bg/novini/article/6849945", "text": "Сърбия е ключова страна за мира и стабилността на Балканите. Това заяви турският президент Реджеп Тайип Ердоган в неделя на турско-сръбски бизнес форум в Истанбул, организиран в рамките на двудневното посещение на сръбския президент Александър Вучич в Турция, съобщава Анадолската агенция, цитирана от БТА. Първото заседание на турско-сръбски Съвет за сътрудничество на високо равнище ще се състои днес с участието на президентите на двете държави. Сръбският президент Александър Вучич, който пристигна вчера в Турция на двудневно посещение, също присъства на бизнес форума в Истанбул. Вучич увери турските инвеститори, че ще получат най-добрите условия за бизнес в Сърбия. \"Каня турските инвеститори в моята страна. Като президент на Сърбия, моята врата е отворена за всички бизнесмени, които искат да инвестират в Сърбия\", заяви Вучич. Турският президент Реджеп Тайип Ердоган отбеляза, че обемът на двустранната търговия е достигнал сумата от един милиард долара миналата година. Ердоган каза, че следващата цел е двустранният търговски обмен да достигне два милиарда долара в краткосрочен план, а след това и три милиарда долара. \"И двете страни имат силна воля да развиват двустранните отношения във всички сфери\", заяви Ердоган. Той допълни, че турската страна иска да задълбочи, диверсифицира и разшири бизнес връзките със Сърбия. По думите на Ердоган туризмът е една от сферите, в които двете страни могат да развият своите отношения.", "date": "2018.05.07", "title": "Ердоган: Сърбия е ключова страна за мира и стабилността на Балканите"}
{"url": "https://www.24chasa.bg/novini/article/6849948", "text": "Търновски огнеборци помогнали на спешни медици да достигнат до болен дядо, заключен в апартамента си. Случаят се разиграл малко преди 15 ч. на Гергьовден, съобщиха от пожарната служба във Велико Търново. Старецът бил сам в заключеното жилище, когато се почувствал зле. Той успял да позвъни на тел.112, но не бил в състояние да се добере до вратата, за да отвори на екипа на Спешна помощ. Те потърсили съдействие от пожарникарите, за да спасят възрастния мъж. Пред блока на ул.\"Бойчо Войвода\" веднага се отзовали четирима огнеборци със специализирана техника. Те се изкачили със стълба на втория етаж и влезли през терасата на апартамента, за да отключат на медиците. Старецът бил натоварен в линейката и откаран в болницата.", "date": "2018.05.07", "title": "Пожарникари влизат през тераса, за да\nотключат на медици във Велико Търново"}
{"url": "https://www.24chasa.bg/novini/article/6849962", "text": "Дискусия на тема „Индустрията в Пловдивския регион, базирана на наука, иновации и образование “ ще се проведе утре в Дома на културата „Борис Христов”, На събитието ще присъстват председателят на БАН акад. Юлиан Ревалски, кметът на града инж. Иван Тотев, инж. Пламен Панчев, управител на клъстер „Тракия икономическа зона“, проф. Гарабед Минасян от Националната академична мрежа, директорът на ТУ-филиал Пловдив проф.Въльо Николов и др. Участниците ще обсъдят индустрията в региона, базирана на наука, иновации и образование, перспективите пред „Тракия икономическа зона”, инвестициите, възможностите за изграждане на Регионален научен център в Пловдив по ОП „Наука и образование за интелегентен растеж“.", "date": "2018.05.07", "title": "Форум в Пловдив за иновациите в индустрията"}
{"url": "https://www.24chasa.bg/novini/article/6849974", "text": "Европейският съюз трябва да използва срещата на високо равнище в София, за да потвърди отново европейската перспектива пред Западните Балкани. Това е заявил снощи председателят на Европейския съвет Доналд Туск на среща в Любляна със словенския премиер Миро Церар, съобщава агенция МИА, цитирана от БТА. ЕС подкрепя европейската перспектива на страните от Западните Балкани, защото балканската сигурност е европейска сигурност, е посочил Доналд Туск. Словенският премиер Миро Церар е заявил, че е време страните от ЕС да решат дали държавите от Западните Балкани трябва да бъдат напълно интегрирани в ЕС и НАТО или да бъдат оставени сами да търсят своя път. Церар твърдо вярва, че първият вариант е най-доброто решение. Ние се съгласихме, че ЕС трябва да използва срещата на високо равнище в София на първо място, за да потвърди отново европейската перспектива на Западните Балкани. В същото време ние трябва да се стремим да подобрим човешките, дигиталните и инфраструктурните връзки във и между партньорите от Западните Балкани. И не на последно място, ние трябва да развиваме сътрудничеството в други сфери от взаимен интерес, включително миграцията и сигурността, каза Туск. Словенският премиер призова също ЕС да има единен подход по въпроса за миграцията и политиката за предоставяне на убежище, като изрази тревога, че броят на мигрантите по балканския маршрут отново е значително нараснал.", "date": "2018.05.07", "title": "Туск: Сигурността на Европа зависи от сигурността на Западните Балкани"}
{"url": "https://www.24chasa.bg/novini/article/6849988", "text": "Алпинистът Боян Петров е в неизвестност от няколко дни. Тази новина съобщи жената до него Радослава Ненова във фейсбук. Вижте целия текст: \"Отлагах този пост, за да си представям още малко, че всичко е наред. Но историята бавно плъзна по чужди сайтове, а вече и във външно министерство. Боян е в неизвестност от дни, някъде по склона на връх Шиша Пангма. Със сигурност е направил опит да се качи на върха, защото палатката му е била на лагер 3. Времето рязко се е влошило и другите момчета са слезли в базовия лагер. Те са се движили един ден след него, спасителна акция в момента не е възможна. Най-рано утре ще тръгнат да го търсят. Държа постоянна връзка с тях по сателитния телефон. В планината хората стават повече от семейство и знам че ще направят всичко по силите си тази история да завърши добре. За хора обсебени от осемхилядниците базов лагер е повече от дом, а снежния склон им действа като лампа на пеперуда.....едни от най-силните приятелства съм направила в планината, като наркотик е.\"", "date": "2018.05.07", "title": "Алпинистът Боян Петров е в неизвестност от няколко дни в Хималаите (Всичко по темата)"}
{"url": "https://www.24chasa.bg/novini/article/6849999", "text": "Унгарският алпинист Клайн Давид, който бил в една експедиция с българския зоолог Боян Петров, е съобщил, че той е изчезнал на Шиша Пангма. Това писа италианският всекидневник „Гадзета дело спорт”. Според унгареца двамата се разделили на 29 април. Петров решил да изкачва хималайския връх сам – нещо, което не е необичайно за него, след като прекарал 3 нощи на 6000 и 6400 м., след които спътниците му по експедиция започнали да слизат. Сред тях били и двама италианци –Марио Виелмо и Себастиано Валентини. Те сега се намират на височина 4300 м в Тингри, където отишли, за да възстановят силите си предвид предстоящия опит за изкачване. Изглежда, че за последен път Петров бил видян на 3 май – бил близо до зоната на лагер 3. На 5 май обаче един украински алпинист, част от експедицията, достигнал до него с трима шерпи и намерили палатката на Петров полуотворена и пълна със сняг. Там бил и спалният му чувал. Давид съобщава, че има надежда българинът да е слязъл по друг път до вътрешните лагери, където има запас от храна. Проблемът е, че 45-годишният Петров е диабетик и в миналото е имал тежки случаи заради заболяването си, както на Анапурна, така и на К2, където е бил спасен с помощта на други алпинисти. Петров е изкачил 10 осемхилядници без кислородни маски. В миналото Петров се е излекувал от тумор, а освен това е оживял и след трудова злополука (Вероятно се има предвид катастрофата в Кресненското дефиле, при която Петров бе блъснат от кола по време на екологичен мониторинг. Счупени бяха ребрата и крайниците му, имаше черепно-мозъчна травма с хематом, бе с опасност за живота - б.р.). Въпреки всичко това той се е възстановил за рекордно време и се е върнал към изкачването на върхове. След Анапурна, Макалу и Нанга Парбат през 2016 г., миналата година изкачи Гашербрум и Даулагири, припомня италианското издание. Новината за изчезването на Петров съобщи и Монтаня ТиВи (телевизия \"Планина\"). Телевизията цитира унгареца Давид, според когото «въпреки че ситуацията е много тревожна, не вадим никакви окончателни изводи, защото има и други случаи от миналото като например с италианеца Меснер на НангаПарбат, когато алпинист се връща в базовия лагер със значително закъснение, защото може да е тръгнал по друг път. Не трябва да изключваме тази опция».", "date": "2018.05.07", "title": "Боян Петров е видян последно на 3 май"}
{"url": "https://www.24chasa.bg/novini/article/6849983", "text": "Индийска тийнейджърка се бори за живота си, след като е била изнасилена, залята с бензин и запалена. Информацията съобщи местната полиция, цитирана от агенция Франс прес, която отбелязва, че това е втори подобен случай за последните няколко дни в Индия. \"Момичето има изгаряния от първа степен върху 70 процента от тялото\", заяви за АФП полицейски началник от окръг Пакур в щата Джаркханд, цитира БТА. Нападението е станало в петък, когато в същия щат бе извършено подобно нападение, което възмути обществото.", "date": "2018.05.07", "title": "Второ момиче в Индия е изнасилено, залято с бензин и изгорено (Снимки)"}
{"url": "https://www.24chasa.bg/novini/article/6850007", "text": "В посолството на България в Пекин на 6 май е постъпила информация от Тибетската алпинистка асоциация, че българският алпинист Боян Петров е в неизвестност от 3 май 2018 г. Боян е участвал в експедиция в Хималаите заедно с още 10 души (един унгарец, петима италианци и четирима водачи от непалски произход). Това съобщиха от пресцентъра на Министерство на външните работи. Според получената информация, неговата липса е била забелязана от участниците в експедицията в района на Шиша пангма на около 7500 м надморска височина. Веднага след това са изпратени трима души, за да го издирват. На 6 май сутринта, на 7350 м надморска височина са били открити палатката и спалния чувал, без самия алпинист. Поради внезапно влошаване на метеорологичните условия в района тримата търсачи временно са прекратили издирването. Тибетската алпинистка асоциация е била информирана за случилото се на 6 май в 12.20 ч. местно време от лицето за връзка от района на Шиша пангма. Експедицията е имала разрешение за влизане през Дзилун на 10 април 2018 г., изкачване на връх Шиша пангма и напускане през Дзилун на 9 юни 2018 г. Служители на Асоциацията поддържат връзка с ръководителя на експедицията, който ги е уведомил, че издирването на българския алпинист продължава. Посолствата на България в Пекин и в Делхи са в непрекъснат контакт с местните институции и следят отблизо случая.", "date": "2018.05.07", "title": "Външно: Търсят Боян Петров, открити са палатката и спалният му чувал"}
{"url": "https://www.24chasa.bg/novini/article/6850018", "text": "Постоянният представител на САЩ в ООН Ники Хейли заяви, че войната с КНДР все още остава един от вариантите за възможни действия на администрацията на президента Доналд Тръмп. „Тази администрация зае позиция, показваща на Северна Корея, какво може да се случи с нея, ако тя заплашва САЩ. Никой не иска да воюва. Президентът не иска война, аз не искам война. Но това е един от вариантите за възможни действия“, каза тя в интервю за телевизия Си Би Ес, отговаряйки на въпрос дали САЩ са готови да започнат война срещу КНДР,  Това изказване на Хейли прозвуча на фона на изявленията на Тръмп за „успешната подготовка“ на неговата среща със севернокорейския лидер Ким Чен Ун „в началото на юни или дори по-рано“ в зависимост от развитието на ситуацията. Стопанинът на Белия дом заяви в петък, че датата и мястото на срещата вече са съгласувани и ще бъдат обявени в близките дни. По-рано той пожела разговорите с Ким Чен Ун да се проведат в пограничния пункт Панминчжон в демилитаризираната зона между КНДР и Южна Корея. Като възможно място за срещата се споменава и Сингапур. В Панминчжон на 27 април се състоя срещата между севернокорейския лидер Ким Чен Ун и президента на Южна Корея Мун Дже Ин. ", "date": "2018.05.07", "title": "Ники Хейли: Войната с КНДР все още е вариант за САЩ"}
{"url": "https://www.24chasa.bg/novini/article/6850030", "text": "180 българи са блокирани на летище \"Чампино\" в Рим. Полетът им е бил отменен и следващата възможност да се приберат е за след 4 дни,  Самолетът не е могъл да излети заради мъгла. Сред пътниците има и хора с малки деца.                                                                                                                                                                                                                                                                                                                       ", "date": "2018.05.07", "title": "180 българи са блокирани на летище в Рим (Обновена)"}
{"url": "https://www.24chasa.bg/novini/article/6850034", "text": "Боян Петров е български зоолог, еколог, спелеолог и алпинист, работещ в Националния природонаучен музей при БАН в София. Към 2017 г. той е българският височинен алпинист с най-много изкачени върхове над 8000 метра, общо 10. Боян Петров е роден на 7 февруари 1973 г. в София в семейство на работещ в куклен театър баща и майка художник. Увлича се от планината и дивата природа от дете. Завършва Софийския университет „Св. Климент Охридски“ през 1997 г. като магистър със специалност зоология и екология. Продължава кариерата си в Националния природонаучен музей при Българската академия на науките в София, понастоящем в Отдел Безгръбначни животни.  На два пъти боледува от рак и успява да се излекува. От 2000 г. има инсулинозависим диабет тип 1. През 2008 г. при катерене в Алпите пада и чупи крак. На слизане от връх Гашербрум II през 2009 г. пропада в ледникова цепнатина, от която бива изваден от група испански алпинисти. През 2013 г. претърпява катастрофа с мотор и получава ново счупване на крак. Въпреки това на следващата година прави рекордни изкачвания на Кангчендзьонга, Броуд Пик и К2 с пирони във възстановяващия се крайник. След слизането от К2 в базовия лагер получава диабетична хипогликемична криза, губи съзнание и успява да се възстанови с помощта на полски алпинисти. Подобна криза преодолява и при успешното изкачване на Нанга Парбат през 2016 г., където предварително инструктираните от него алпинисти Феран Латоре и Елиас Милеру му помагат бързо да се върне към нормално състояние. На 23 август 2016 г. по време на екологичен мониторинг по трасето на бъдещата Автомагистрала „Струма“ в Кресненския пролом е ударен от преминаващ лек автомобил. Получава счупвания на ребрата и крайниците, черепно-мозъчна травма с хематом и бива хоспитализиран във Военномедицинска академия в София в тежко състояние с опасност за живота. В началото на ноември 2016 г. прави първия си лек преход след катастрофата, а в началото на декември подновява тренировъчните си изкачвания от Княжево до Копитото във Витоша. От 2000 г. е изкачил 19 върха над 5000 метра. Семеен, има две деца, Тея и Явор. Алпинистът е в неизвестност от няколко дни. Тази новина съобщи половинката - Радослава Ненкова, а по-късно и от Министерството на външните работи.", "date": "2018.05.07", "title": "Кой е Боян Петров?"}
{"url": "https://www.24chasa.bg/novini/article/6850051", "text": "Турската жандармерия е заловила в неделя 37 мигранти без документи, които се готвели да преминат нелегално в Европа, предаде Анадолската агенция, цитирана от БТА. Мигрантите възнамерявали да прекосят турско-българската граница в района на Демиркьой и Кофчаз. Те са били отведени в дирекцията по миграция на окръг Къркларели.", "date": "2018.05.07", "title": "Задържаха 40 мигранти, готвели се да прекосят турско-българската граница"}
{"url": "https://www.24chasa.bg/novini/article/6850064", "text": "Работата по авиационната техника, и въобще работата във ВВС, е нещо, което не може да бъде забравено. То е едно минало, което непрекъснато излиза в съзнанието, и е нещо, от което не може да избягано просто. Работата във ВВС е нещо незабравимо, което непрекъснато излиза в съзнанието ми, и мога да кажа със съжаление, че се наложи да се разделим по един скоротечен начин. Това заяви главният секретар на държавния глава Румен Радев - Димитър Стоянов в интервю за \"Дарик радио\". \"Определено президентът е обединител на нацията и не е президент на една партия. Мисля, че това го е доказал с действията си. Явно е, че управляващите не могат да приемат критика. Това, което казва президентът, е свързано с действителността. Отговорите, които получаваме, често се разминават с тази действителност. Така че престрелката бих казал, че е повече от отсрещната сграда, отколкото от президентството\", добави той. \"Контролът над министрите трябва да бъде упражняван от Министерски съвет и от Народното събрание. Президентът няма такива функции\", каза още Стоянов.", "date": "2018.05.07", "title": "Главният секретар на Румен Радев: Президентът е обединител на нацията"}
{"url": "https://www.24chasa.bg/novini/article/6850074", "text": "53-годишна жена беше блъсната на пешеходна пътека на столичния бул. „Ломско шосе”. Инцидентът е станал около 10:10 ч. Такси е спряло, за да изчака жената, но след него бус не е успял да спре, ударил е таксито, а то – пешеходката. Жената е откарана в „Пирогов”, контактна е, в стабилно състояние и без непосредствена опасност за живота. „Едно невнимание и стана белята, и аз не мога да си го обясня”,   шофьорът на буса. Той отрече да е пил алкохол.", "date": "2018.05.07", "title": "Жена беше блъсната на пешеходна пътека на столичния бул. „Ломско шосе”"}
{"url": "https://www.24chasa.bg/novini/article/6850289", "text": "Двеста двадесет и един души са били убити при стрелби на обществени места в САЩ в периода 2016-2017 г., предаде ТАСС, като цитира доклад на ФБР. Още 722 човека са били ранени при 50 случая на умишлено използване на огнестрелно оръжие в 21 щата. При това в статистиката на ФБР не са включени самите стрелци, както и престрелки между престъпни банди и случаи на възпроизвеждане на изстрели по непредпазливост. Най-смъртоносната стрелба в САЩ през последните две години е устроената от Стивън Падък в Лас Вегас. 64-годишният мъж уби 58 и рани 489 души на концерт, преди да се самоубие, на 1 октомври 2017 г. Втората поправка в конституцията на САЩ гарантира на гражданите на страната правото да притежават и носят огнестрелно оръжие. През последните години властите направиха опити да затегнат контрола над търговията с оръжия, но без успех, отбелязва ТАСС. По данни на Конгреса на САЩ на 326 милиона американци се падат 300 милиона единици огнестрелно оръжие - два пъти повече, отколкото през 1968 г. Статистиката на ФБР сочи, че около две трети от убийствата в страната се извършват с огнестрелни оръжия.", "date": "2018.05.07", "title": "За 2 години: Над 220 убити при стрелби на обществени места в САЩ"}
{"url": "https://www.24chasa.bg/novini/article/6850368", "text": "Решаването на палестинския проблем и на въпроса за статута на Йерусалим до голяма степен ще определи бъдещето на човечеството, заяви днес турският президент Реджеп Тайип Ердоган, предаде ТАСС, като се позова на Анадолската агенция. \"Палестинският въпрос и статутът на Йерусалим не са просто въпроси на определена нация, регион или град. Палестинците са символ на всички потиснати по света заради зверствата, масовите убийства и несправедливостите, на които са подложени\", каза Ердоган. Той подчерта, че мълчанието на международната общност за страданията на хиляди палестинци може да доведе до това в бъдеще в същата ситуация да се окаже някой друг народ, предаде БТА. Турският президент каза, че неговата страна ще продължи да полага усилия и да използва потенциала си за благото на човечеството и преди всичко на палестинците, сирийците и африканците, които нарече \"нашите братя\". Президентът изтъкна, че помощта за сирийските бежанци, настанени на турска територия, в парична равностойност е достигнала 31 милиарда долара.", "date": "2018.05.07", "title": "Ердоган: Решаването на палестинския проблем ще определи бъдещето на човечеството"}
{"url": "https://www.24chasa.bg/novini/article/6850393", "text": "България и Австрия са за по-бързо решаване на въпроса за името на Македония, но не се месят в процесите на преговори между Атина и Скопие, заявиха посланиците на двете страни в Македония, цитирани от телевизия Алсат-М. Даниела Будинова, съветник в българското посолство в Скопие, изрази надежда, че спорът ще бъде решен, но заяви, че България стои настрана от преговорите, за да не им навреди, предаде БТА. \"Гърция вече е част от европейския клуб, а основното правило на ЕС е консенсус. Значи ни трябва консенсус, трябва ни одобрение от Гърция и този въпрос трябва да се реши. Надяваме се скоро да бъде намерено решение, приемливо за двете страни\", каза Будинова. На същото мнение е и посланикът на Австрия, която ще поеме председателството на ЕС от България през втората половина на годината. \"Тази година е наистина важна за Македония и за нейния напредък\", заяви посланик Ренате Коблер. Тази седмица край Атина е насрочена нова среща на външните министри на Македония и Гърция Никола Димитров и Никос Кодзиас, а по-късно, на 17 май, не е изключена среща на премиерите Зоран Заев и Алексис Ципрас в София по време на среща на върха ЕС-Западни Балкани, отбелязва Алсат-М.", "date": "2018.05.07", "title": "Посланиците на България и Австрия в Скопие: Не се месим във въпроса за името на Македония"}
{"url": "https://www.24chasa.bg/novini/article/6850400", "text": "Алиансът на европейските информационни агенции (ЕАНА) приветства предложението за създаване в ЕС на \"сродно право\", подобно на авторското, което би позволило на медийните издатели (сред които са информационните агенции) да получават заплащане от интернет гигантите, предаде Франс прес. В изявление ЕАНА одобри позицията на докладчика на комисията по юридически въпроси на Европейския парламент Аксел Вос в рамките на разискванията в ЕС за преразглеждане на директивата за авторското право, предаде БТА. Въвеждането на \"сродно право\" за медийните издатели и агенции е част от мерките, които се обмислят в рамките на преразглеждането на директивата за авторското право, но след година и половина дискусии 28-те страни от ЕС още не са постигнали споразумение. Следващата среща на представителите на страните членки ще е на 16 май в Брюксел. Комисията по юридическите въпроси на ЕП още не се е произнесла по въпроса, но докладчикът й Аксел Вос подкрепи въвеждането на такова право и прилагането му и към информационните агенции. \"Финансовият и организационен принос на издателите и информационните агенции в производството на информации трябва да бъде признат и насърчен, за да се гарантира запазването на медиите, а оттам и наличност на надеждни информации\", заяви Вос за ЕАНА. ЕАНА определи това предложение като \"голям напредък в правилната посока с цел съхраняване на производството на качествена журналистика\". В ЕАНА членуват информационните агенции на 32 европейски страни, сред които Българската телеграфна агенция, агенция Франс прес, германската ДПА, италианската АНСА и британската Прес асосиейшън.", "date": "2018.05.07", "title": "Европейските информационни агенции приветстваха предложението за създаване на сродно на авторското право в ЕС"}
{"url": "https://www.24chasa.bg/novini/article/6850405", "text": "Според нова информация телефонът на българския алпинист Боян Петров „е в шерпите му и явно някой от тях е направил обаждането“. Това стана ясно от обновена информация, публикувана във Фейсбук профила на лидера на \"Зелените\" Борислав Сандов. Предполага се, че българинът се е върнал до някой от по-ниските лагери, а това, че е намерена палатката му не е притеснително, смята организаторът на експедицията му Деян Петков, цитиран от  . \"Той носи само една палатка, защото на първи и втори лагер има други палатки. Това е обичайна практика в алпинизма. Човек влиза в чужди палатки, когато са свободни. По принцип Боян е бърз и той предпочита да не се връща понякога до базов лагер. Друг път също се е случвало по седмица да го няма в базов лагер. По-рисково е някой да те бави, някой да се грижи за някой, образно казано. Той си има свое темпо. Досега Боян винаги е вземал добри решения. Надяваме се и този път да е така\", каза още Петков.", "date": "2018.05.07", "title": "Борислав Сандов: Телефонът на Боян е в шерпите му и явно някой от тях се е обадил вчера"}
{"url": "https://www.24chasa.bg/novini/article/6850413", "text": "Изграждането на автомагистрала Белград-Сараево трябва да започне следващата година, съобщи за Танюг сръбският министър на строителството и инфраструктурата Зорана Михайлович. По време на турско-сръбски бизнес форум в Истанбул вчера Михайлович подписа меморандум за сътрудничество с турската строителна компания Ташяпъ, според който компанията трябва да подготви технически и финансови оферти за няколко иинфраструктурни проекта в Сърбия, предаде БТА. \"Договорихме се следващата година да получим пълната документация и модел на финансиране и да започнем строителството\", каза Михайлович. Делегация от Ташяпъ ще посети следващата седмица Сърбия, за да ускори работата по проектите за двата участъка от автомагистрала Белград -Сараево на сръбска територия и за реконструкция на други пътища в страната, каза Михайлович.", "date": "2018.05.07", "title": "Сърбия: Изграждането на автомагистрала Белград - Сараево започва догодина"}
{"url": "https://www.24chasa.bg/novini/article/6850420", "text": "Консулът на Република България в Рим, е оказал съдействие на  , за осъществяване на връзка с летищните власти и съответна логистика. Това съобщиха от пресцентъра на Министерството на външните работи. От полета са останали около 70 души в по-голямата си част българи и малка група чужденци. Някои от българските граждани (група от около 8 души), са тръгнали към гара „Термини” и са информирали, че са решили да отидат във Флоренция, откъдето да търсят алтернативни варианти. Друга малка група се е отправила към летище ,,Фиумичино‘‘, с цел да си закупи билети за други авиокомпании. До момента в Рим е останала група от около 35 български граждани, които са настанени в хотел. Авиокомпания ,,Райън еър‘‘ им е издала нови билети за полети на дати 10 и 11 май. Авиокомпанията им гарантира една нощувка, за да им бъдат заплатени следващите нощувки до датите на полетите, според регламента на самата авиокомпания, трябва всеки ден да се заявяват в листата на чакащите на гишето на ,,Райън еър‘‘ на летището. Така има вероятност някои от тях да заминат и по-рано. Посолството на Република България в Рим прави опити да съдейства за намирането на бус на изгодна цена, който компактно да извозва българските граждани до летището всяка сутрин до датите на полетите им, тъй като ,,Райън еър‘‘ не осигурява транспорт. Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби. Напомняме, че по-рано днес, десетки български граждани бяха блокирани на летище ,,Чампино‘‘ в Рим, след като полет на авиокомпания \"Райън еър\" е бил отменен поради гъста мъгла. Български граждани, които желаят да получат актуална информация или да подадат сигнал за техни близки, могат да го направят на дежурните телефони за спешни случаи на българското посолство в Рим: За контакт: Телефон: +39 06 322 4640 и +39 06 322 4643 Факс: : +39 06 322 61 22 и +39 06 3224656 Дежурен телефон в извън работно време: +39 06 322 4640 и +39 06 322 4643 Права на пътуващите със самолет:", "date": "2018.05.07", "title": "Около 35 от блокираните българи в Рим са в хотел, други решили да отидат във Флоренция"}
{"url": "https://www.24chasa.bg/novini/article/6850422", "text": "Лидерът на италианската дясна партия \"Лига\" Матео Салвини, която е част от десноцентристка коалиция, взела най-много гласове на парламентарните избори от 4 март, поиска от президента Серджо Матарела да даде на коалицията мандат за съставяне на правителство, предаде Асошиейтед прес. След днешните консултации с държавния глава Салвини настоя, че десноцентристката коалиция най-добре представлява волята и надеждите на италианците. Салвини бе придружен от бившия премиер Силвио Берлускони, лидер на \"Напред, Италия\" и Джорджа Мелони, председателка на дясната партия \"Италиански братя\". Трите формации взеха 37 процента от гласовете, предаде БТА. Салвини освен това заяви, че той трябва да е следващият премиер и изрази увереност, че коалицията му ще си набави недостигащите й за парламентарно мнозинство гласове, отбелязва ДПА. Популисткото Движение \"Пет звезди\", което спечели 32 процента на изборите, отново прикани Салвини да се съюзят. Салвини обаче отхвърля предварителното им условие да скъса отношенията си с Берлускони. Лидерът на \"Пет звезди\" Луиджи ди Майо вече заяви, че ще отхвърли всяко експертно правителство, което би предложил президентът Серджо Матарела. След среща в парламента между Салвини и Ди Майо двамата партийни лидери заявиха, че ако не бъде постигнато споразумение за съставяне на правителство, трябва да се произведат нови избори на 8 юли, предаде Ройтерс.", "date": "2018.05.07", "title": "Италианската десноцентристка коалиция \nпоиска от президента мандат за съставяне на правителство"}
