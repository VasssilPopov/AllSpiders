{"url": "https://www.24chasa.bg/novini/article/6801633", "text": "Неформалният съвет на министрите на ЕС по околна среда ще се проведе на 10 и 11 април 2018 година в Националния дворец на културата. 19 екоминистри и над 40 делегации се очаква да обменят мнения по три теми - за качеството на атмосферния въздух, по-доброто регулиране и за международните преговори по изменение на климата и диалогът от Таланоа. Това съобщи пресцентърът на Министерството на околната среда и водите. Дебатите ще бъдат съсредоточени върху защитата на човешкото здраве и околната среда и възможните решения, които биха подобрили качеството на атмосферния въздух, намирането на по-добри решения за прилагане на законодателството на ЕС в областта на околната среда, както и предизвикателствата пред ЕС в контекста на предстоящата в края на 2018 г. Конференция на страните по Рамковата конвенция на ООН по изменението на климата. В началото на неформалния Съвет по околна среда, част от програмата на Българското Председателство на Европейски съюз, ще бъде подписано и първото Програмно споразумение за новия програмен период по Финансовия механизъм на Европейското икономическо пространство (ФМ на ЕИП) 2014-2021 г. между България и страните донори - Исландия, Княжество Лихтенщайн и Кралство Норвегия. По-късно ще се проведе първата сесия от неформалната среща на тема: Качество на атмосферния въздух - по-добри решения за по-високо качество на живот. Втората сесия е на тема: По-добри решения за по-добро изпълнение. След края на втората сесия е предвидена пресконференция, на която комисарят по околна среда, морско дело и рибарство Кармену Вела и министър Нено Димов ще представят резултатите от първия ден на неформалния съвет на министрите на ЕС по околна среда.", "date": "2018.04.05", "title": "Мерки за подобряване на качеството на въздуха ще обсъждат в София 19 екоминистри от ЕС"}
{"url": "https://www.24chasa.bg/novini/article/6801606", "text": "12 години в затвора ще лежи бившият бразилски президент Луиз Инасио Лула да Силва. Върховният съд в Бразилия отхвърли молбата му да не влиза в килия, докато обжалва присъда за корупция, съобщи Ройтерс. Това решение не само може да му попречи да се яви на президентските избори през октомври, но и вероятно ще сложи край на политическата му кариера. 72-годишният Лула да Силва бе осъден за корупция и пране на пари през юли 2017 г. Бившият президент твърди, че срещу него има заговор да му се попречи да спечели трети мандат осем години след като напусна властта с рекорден рейтинг. ", "date": "2018.04.05", "title": "Вкарват в затвора за 12 г. бивш президент  на Бразилия"}
{"url": "https://www.24chasa.bg/novini/article/6801607", "text": "Германският съд отказа молбата на Испания за екстрадиране на бившия каталунски лидер Карлес Пучдемон, който е обвиняват за подбуждане на бунт в страната си и който бе арестуван в Германия миналия месец, предава AFP, цитирана от \"Фокус\". Съдът съобщи, че обвиненията за „въстание“ в заповедта за арест не съответстват на германския закон, за разлика от злоупотребата с публични средства, които могат да бъдат причина за екстрадиране. Пучдемон е освободен под гаранция от ареста.                                                                                                                                                                                                                                                              ", "date": "2018.04.05", "title": "Съдът в Германия отказа да екстрадира в Испания Пучдемон (Обновена)"}
{"url": "https://www.24chasa.bg/novini/article/6801449", "text": "Четирима университетски служители са загинали при въоръжено нападение, извършено от асистент-изследовател в университета “Османгази” в град Ескишехир, Северозападна Турция, предаде турският телевизионен канал “Си Ен Ен - Тюрк”. Нападателят застрелял помощник-декан, секретар, преподавател и служител от факултета по педагогика на университета, съобщава Анадолската агенция, позовавайки се на ректора проф. Хасан Гонен. Извършителят на нападението е задържан и е отведен в дирекцията на полицията в Ескишехир. По-късно стана известно, че името му е Волкан Байар. Предполага се, че причината за нападението е лична и че основната цел е биз деканът, който не бил в офиса си при пристигането на нападателя. Байар, който правел докторска дисертация, бил обект на вътрешно разследване, след като обвинил няколко от колегите си в принадлежност към обявената за терористична организация на имама Фетхуллах Гюлен. Някои източници съобщават и за трима ранени при атаката. За състоянието им обаче не се съобщава нищо.", "date": "2018.04.05", "title": "Асистент уби 4-ма в турски университет (Обзор)"}
{"url": "https://www.24chasa.bg/novini/article/6801550", "text": "Всичките 200 камери на Пътна полиция ще дебнат нарушители по великденските празниците. Фиксирани са местата само на 24 от тях, останалите са подвижни и ще се местят непрекъснато. В действие ще е и единствената система за средна скорост у нас - в тунела на магистрала “Люлин”. Това е едно от малкото места, за които шофьорите знаят, че ги снимат, след като от 9 юли 2017 г. отпадна правилото КАТ да предупреждава къде слага камерите си. При системата за средна скорост има камери на входа и изхода на тунела. Изчислено е, че през него шофьорите трябва да минават за 18 секунди, ако спазват ограничението от 80 км. Знае се и за колко време се излиза от тунела - 18 секунди. Ако шофьорът мине по-бързо, го чака глоба. Знаят се и местата на стационарните камери. В София те са 4. Едната е на пътя за Казичене и бе сложена там през ноември м.г., след като мобилна камера само за ден улови над 200 нарушения. Снимачката толкова ядоса шофьорите, че злосторник заби кирка в кутията, но не можа да повреди техниката. Средно на ден Постоянно ни снимат и на кръстовището на Орлов мост. Камерата там е монтирана на светофара. Една има на околовръстното в района на Националния исторически музей и още една - до Телевизионната кула. В София мобилните камери са 9. И те, и стационарните снимат нарушения на скоростта само в едното платно, а и се объркват при засичане на няколко нарушителя едновременно. Този проблем обаче не съществува при най-новите суперкамери, които са 28 на брой - по една за всяка областна дирекция на МВР. Те са пуснати в действие от 12 март. Известни са като триноги, защото ги поставят на стойка с 3 крака. Работят с лазерен лъч и засичат нарушители до 600 метра.  За първите 2 седмици, в които са работили - от 12 до 25 март, новите камери са засекли 2774 нарушения, или по 50 от камера за седмица. “Трябва да имаме предвид обаче, че по това време имаше лоши метеорологични условия”, изтъкна служител на Пътна полиция. Трасетата тогава не са позволявали на шофьорите да се движат с висока скорост. За същия период от две седмици стационарните камери са заснели 10 172 нарушения, а мобилните - 10 203. Проблемът при тях обаче е, че когато снимат в едното платно, не могат да засичат няколко шофьори едновременно, както е при триногите. Така кадрите често стават невалидни и шофьорите не могат да бъдат глобени, тъй като не се знае кой с каква скорост е карал. Общо в страната има 148 мобилни камери, които снимат в едното платно. От Пътна полиция предупредиха, че ще ги разположат на входно-изходните артерии на големите градове. Мит е, че те не снимат през нощта. При някои триноги вече има рекорди. На 29 март суперкамера в Търговище улови 60 нарушения за 3 часа на ул. “Цар Освободител” в града. През почивните дни КАТ ще мести постоянно камерите. Глобите зависят от нарушението на скоростта. За 10 км превишение тя е 20 лв., между 11 и 20 км - 50 лв., а до 30 км - 100 лв. Няма значение дали нарушението е в града, или извън населеното място. Когато превишението е над 30 км/ч, глобите растат. Например за каране с над 50 км/ч над ограничението в градовете глобата е 700 лв. плюс по 50 лв. на всеки 5 км отгоре. За такова нарушение се взема и книжката за 3 месеца. Извън градовете при шофиране с над 50 км/ч обаче глобата е със 100 лв. по-малка и не се взема книжката. Има и отстъпки - От началото на годината патрулките вече имат таблети. Това позволява на катаджиите да връчват фишовете на нарушители и при проверки за алкохол. Пътните полицаи имат право да инспектират не само шофьорите, но и пътниците. Санкциите до 50 лв. пък не могат да се обжалват в съда. По Великден ще има и акции за шофьори, които карат без книжка, надрусани или пияни.", "date": "2018.04.05", "title": "200 камери снимат по Великден, 28 засичат шофьорите с лазер на 600 м"}
{"url": "https://www.24chasa.bg/novini/article/6801616", "text": "Шейсетте американски дипломати, експулсирани от Москва в рамките на кампанията, предизвикана от отравянето на бивш руски шпионин във Великобритания, напуснаха Русия, съобщи Държавният департамент на САЩ, цитиран от Франс прес и БТА. \"Тази сутрин 60-те американски дипломати напуснаха Русия съгласно решението - необосновано - на руското правителство да ги обяви за персона нон грата\", посочи говорителка на Департамента. Експулсирането е огледален отговор на Москва на решението на Вашингтон да изгони същия брой руски дипломатически служители, квалифицирани от Белия дом като шпиони, след нападението с невротоксично вещество срещу Сергей Скрипал и дъщеря му в британския град Солсбъри преди месец. ", "date": "2018.04.05", "title": "Експулсираните американски дипломати напуснаха Русия"}
{"url": "https://www.24chasa.bg/novini/article/6801653", "text": "Лек автомобил „Крайслер“ е излязъл от пътното платно на главен път Е-79 при отбивката за с. Тополоница и се е преобърнал по таван. Това съобщиха за „Фокус“ от ОДМВР-Благоевград. Сигналът е получен на телефон 112 в 19.32 часа. При катастрофата са пострадали трима души. Към момента няма данни състоянието им да е сериозно. Единият от пострадалите е транспортиран в болницата в Петрич, а другите двама в болницата в Сандански. Движението се осъществява нормално.", "date": "2018.04.05", "title": "Катастрофа край село Тополоница, трима са ранени"}
{"url": "https://www.24chasa.bg/novini/article/6801425", "text": "Руският историк Юрий Дмитриев, известен с изследователската си работа за годините на сталинисткия терор, бе оневинен днес от руски съд по обвинения в детска порнография. Дмитриев обаче бе признат за виновен по обвинение за незаконно притежаване на оръжия, предаде Франс прес, цитирана от БТА. По второто обвинение съдът постанови, че той трябва да остане две години и шест месеца под съдебен надзор. \"Свободен съм!\", каза пред журналисти Дмитриев след края на съдебното заседание. Шейсет и две годишният Дмитриев ръководи клона на правозащитната организация \"Мемориал\" в Карелия, област, която граничи с Финландия. Той бе обвиняван, че е направил порнографски снимки на осиновената си дъщеря, нещо, което историкът отричаше. По това обвинение, по което той бе оневинен днес, прокуратурата бе поискала 9 години затвор. Поддръжници на Дмитриев твърдяха, че цялото дело е било опит на руските власти да сплашат и да заглушат гласа на историка, чийто изследвания позволиха да се хвърли светлина върху тъмните страници от историята на СССР, отбелязва Франс прес. След повече от година и половина в предварителния арест Дмитриев бе освободен в края на януари в очакване на присъдата. Тогава неговият адвокат Виктор Ануфриев определи това освобождаване като \"крачка към победата\". По време на съдебно заседание миналата седмица Дмитриев прочете пред съда писмо, пратено му от осиновената му дъщеря по времето, когато е бил в предварителния арест. В него момичето казва: \"Скъпи татко, ти ми липсваш много. Надявам се, че ще бъде освободен скоро\". От много години неправителствената организация \"Мемориал\", която е основна правозащитна организация в Русия, е под постоянен натиск на властите. Организацията определя процеса като скалъпена история, целяща да нанесе удар по работата на историка Дмитриев и по работата на самата \"Мемориал\". Според Александър Черкасов, който е член на ръководството на \"Мемориал\", този процес е в действителност \"кампания за дискредитиране на \"Мемориал\", водена от властите на Карелия. В продължение на близо 30 години Юрий Дмитриев изготви списък на 40 000 имена на хора, които са били екзекутирани или депортирани в Карелия по време на сталинисткия терор. Той е също така в основата на откриването на един от най-големите масови гробове в областта, този в Сандармох, където бяха разстреляни близо 9000 души. През 2003 г. Дмитриев откри местата, на които са били заровени хиляди затворници, участвали в изграждането на Беломорско-балтийския канал от 1931 г. до 1933 г. Три години по-късно той откри масови гробове с телата на задържани в лагера на остров Соловки. През годините на сталинисткия терор милиони хора станаха негови жертви, бяха екзекутирани, пратени в Гулаг, депортирани в райони с нездравословни условия или починаха от глад. Днес руските власти, с Владимир Путин начело, често пъти са обвинявани в омаловажаване на най-мрачните аспекти на съветското минало в името на националното единство. \"Мемориал\", която играе първостепенна роля в проучванията на сталинистките репресии се оплаква, че е възпрепятствана от властите в тази своя работа. През 2016 г. \"Мемориал\" бе категоризирана като \"чуждестранен агент\". Тази категория се прилага на организациите, финансирани от чужбина и извършващи \"политическа дейност\". Наименованието \"чуждестранен агент\" напомня наименованието, давано през сталинистката епоха на действителните или предполагаеми противници. Няколко офиса на \"Мемориал\" бяха претърсени, опожарени или подложени на полицейски натиск.", "date": "2018.04.05", "title": "Оневиниха историк, разкрил репресиите на Сталин, за детска порнография"}
{"url": "https://www.24chasa.bg/novini/article/6801435", "text": "\"Надявам се баща ми да е добре, не е правил опит да се свърже с мен. Надявам се да е жив и здрав, да имам някаква вест, просто нещо от някъде\". Това каза пред   синът на Владимир Пелов – затворникът, който избяга от Централния софийски затвор преди три дни. 21-годишният студент по педагогика казва, че почти не си спомня последните три дни. Казва, че не знае къде се намира баща му, а новината за бягството научил от полицията. Полицията го открива в дома му в Ботевград. „Казаха, че баща ми е избягал от затвора. Аз не знаех как да реагирам, не очаквах”, разказва синът на затворника, който също се казва Владимир. Минути по-късно той е откаран в полицията, където за разговор го очаквал началникът на районното управление в Ботевград. „Аз го попитах дали съм задържан, той отговори, че не съм. Исках да изляза от стаята, той запречи вратата с тяло и не ме пусна. Проведе разговор по телефона – излъга, че съм се държал агресивно и съм го блъснал”, разказва момчето. „Каза, че ме задържа за влизане с взлом в гараж с цел кражба”, допълва още той. По-късно Владимир бил разпитван и за бягството на баща си, но отказал да говори без адвокат, защото „видях как могат да извъртят нещата”.", "date": "2018.04.05", "title": "Синът на Пелов: Надявам се баща ми да е добре, не е правил опит да се свърже с мен"}
{"url": "https://www.24chasa.bg/novini/article/6801441", "text": "Огнеборците са успели да потушат пожар, избужнал днес в една от болницате в Истанбул, съобщава ТАСС, цитирана от БТА. Никой от пациентите, медицинския персонал или посетителите в болницата в квартал Газиосманпаша, в европейската част на Истанбул, не е пострадал. По първоначални данни пожарът е избухнал на покрива и след известно време пламъците са обхванали цялата сграда. Причината за пожара засега не е установена.", "date": "2018.04.05", "title": "Потушиха огромния пожар в болницата в Истанбул (Снимки)"}
{"url": "https://www.24chasa.bg/novini/article/6801469", "text": "В 19,30 часа в събота правителственият “Фалкон” ще кацне в София с благодатния огън от Божи гроб в Йерусалим. Носи го Западно- и Средноевропейският митрополит Антоний, когото синодът определи за водач на великденската делегация. Огънят ще бъде посрещнат от свещеници и делегати от всички епархии, които ще го пренесат до храмовете. На летище София най-вероятно ще чака и самолет с македонски духовници, водени от митрополита на Щип Иларион, които също желаят да вземат от благодатния огън за Великденските служби в събота в полунощ. И в четвъртък в Светия Синод нямаше официална информация за това намерение. Митрополит Антоний, който носи благодатния огън, заяви в интервю пред \"24 часа\" в сряда, че подобна инициатива, не е стигнала официално до БПЦ. \"Всичко остава в сферата на спекулациите\", бе лаконичният му коментар. Според достоверни източници в следобедните часове в четвъртък все пак е имало телефонно обаждане от висш църковен сановник от Скопие до Светия синод, но повече информация за съдържанието наразговора не изтече. Най-важното условие Антоний да даде благодатния огън на македонските духовници, е те да са с обикновено расо и шапка, но без богослужебни дрехи. Българският митрополит ще бъде с епатрахил и с омофор - така, както се облича висш духовник при празнична църковна служба. Ако пратениците на Македонската църква не спазят това условие, според Антоний това ще затрудни силно преговорите с поместните православни църкви за вдигане на схизмата и излизането на македонската църква от духовната изолация . \"Българската православна църква отреди високоотговорна и нелека задача на Светия синод да е медиатор на македонската църква пред останалите църкви и едни несъгласувани и хаотични действия по време на предаване на огъня, могат не само да забавят, но и да отложат дългосрочно във времето решаването на проблема.\", предупреди митрополит Антоний. Неофициално в синода се опасяват, че македонската църква ще опита да представи предоставянето на благодатния огън като съвместно богослужение, която ще изостри отношенията с други църкви, непризнаващи македонската църква.", "date": "2018.04.05", "title": "Македонските духовници да са с черно расо, без богослужебни дрехи. Иначе Антоний отказва да им даде благодатния огън"}
{"url": "https://www.24chasa.bg/novini/article/6801489", "text": "Западнобалканският маршрут на мигрантите още се използва, но с по-ниска интензивност, съобщи днес македонският министър на вътрешните работи Оливер Спасовски, предаде агенция МИА, цитирана от БТА. За съжаление обаче се появиха голям брой трафиканти на мигранти и те ги малтретират. Много мигранти стават жертви на търговци на хора, каза Спасовски на брифинг на Регионалната инициатива за миграция, убежища и бежанци в Скопие. ЕС посочи Западните Балкани като входна точка за мигрантите и от 2015 до средата на 2016 г. през Македония преминаха между 800 хиляди и един милион души, а около 200 подадоха молби за убежище в страната. На основата на броя на молбите за убежище виждаме, че Македония е транзитна страна. Главната дестинация на мигрантите са развитите страни в Западна Европа, каза Спасовски.", "date": "2018.04.05", "title": "Македония: Западнобалканският маршрут на мигрантите още се използва, но с по-ниска интензивност"}
{"url": "https://www.24chasa.bg/novini/article/6801527", "text": "Турската брегова охрана е задържала тази сутрин 39 нелегални мигранти, които са искали да достигнат с гумена лодка от Бодрум /Западна Турция/ до гръцкия остров Кос, съобщава в.\"Миллиет\", цитиран от БТА. Бреговата охрана е предприела операцията след получен сигнал. Нелегалните мигранти - един иракчанин и 38 сирийци, са транспортирани в участъка на бреговата охрана на пристанище Бодрум и след това ще бъдат изпратени в службата за управление на миграцията. Сред нелегалните мигранти е имало пет деца и четири жени. Само няколко души в лодката са имали спасителни жилетки.", "date": "2018.04.05", "title": "Задържаха 39 нелегални мигранти край Бодрум"}
{"url": "https://www.24chasa.bg/novini/article/6801438", "text": "Събудих се преди седмица и с удоволствие мога да кажа, че силите ми нарастват с всеки изминал ден.” Това се посочва в първото изявление на Юлия Скрипал от инцидента в Солсбъри на 4 март, когато тя и баща ѝ - бившият двоен агент Сергей Скрипал, бяха намерени в безсъзнание. Изявлението бе разпространено от британската полиция, съобщи Би Би Си. Новината дойде часове след като руска телевизия излъчи запис на телефонен разговор, за който се твърди, че е проведен между Юлия и братовчедка ѝ Виктория Скрипал, която е в Русия. В официалното изявление Юлия посочва, че “целият случай е в известна степен дезориентиращ”, благодари на хората, които са открили нея и баща ѝ и са им помогнали, както и на персонала на болницата, в която се намира. “Благодаря за интереса към моята съдба и за многочислените послания за поддръжка, които получих”, посочва още 33-годишната жена. Юлия не съобщава нищо за състоянието на баща си. По-рано в записа, разпространен по държавната телевизия “Россия 1”, се чува как жена, за която се предполага, че е Юлия Скрипал, казва, че състоянието на Сергей Скрипал е “нормално”. “Всеки се подобрява, всички сме живи. По никого няма нищо непоправимо. Скоро ме изписват”, добавя тя. Великобритания твърди, че Сергей Скрипал и дъщеря му са отровени с нервнопаралитичното вещество новичок и че Русия има пръст в това, което Кремъл категорично отрича. В петък в. “Таймс” обяви, че новичокът, използван при атаката, е произведен в тайна руска лаборатория. Информацията идвала от британските служби. Според нея не може да се посочи къде точно се намира лабораторията, но има “висока степен на сигурност”, че новичок е произведен в Русия. Междувременно Организацията за забрана на химическите оръжия отхвърли предложението на Русия за започване на ново разследване на случая “Скрипал”. На много от страните, изгонили руски дипломати във връзка с британските обвинения срещу Москва, просто са им извили ръцете. Това е гавра с международното право, заяви руският външен министър Сергей Лавров пред Московската конференция по сигурността. Британският външен министър Борис Джонсън беше обвинен в подвеждане на общественото мнение заради изречена лъжа, свързана с отравянето на бившия руски агент Сергей Скрипал, пише в. “Индипендънт”. Дипломатът заяви, че е получил ясен отговор от лабораторията за химически анализи, че използваното вещество “Новичок” е от Русия. От лабораторията отрекоха информацията, че са посочили Русия за виновник по случая. Специалистите, анализирали веществото, с което бяха отровени Скрипал и неговата дъщеря, стигнаха до извода, че то е от вида бойно вещество новичок. От лабораторията обаче не са успели да докажат къде точно е произведена опасната отрова.", "date": "2018.04.05", "title": "Юлия Скрипал в първо изявление: Силите ми растат всеки ден (Обзор)"}
{"url": "https://www.24chasa.bg/novini/article/6801361", "text": "Бангладеш иска да въведе смъртно наказание за трафикантите на метаамфетамин, заявиха представители на властта, тъй като държавата се противопоставя на растящата популярност на опасен и водещ до пристрастяване наркотик. Предложението за нанасяне на удар срещу разпространението на метаамфетамина, наричан „яба“, идва, след като през миналата година властите конфискуваха над 40 млн. хапчета от този наркотик – което е двойно повече, отколкото през 2016 г.,  Властите искат да поставят „яба“ в Клас А на забранените субстанции, което би означавало, че трафикантите ще получават смъртна присъда, вместо живот зад решетките. „Ние ще увеличим наказанието за трафик на „яба“. В новия закон максималното наказание ще бъде смъртна присъда“, каза пред \"Франс прес\" Джалудин Ахмед, шеф на управлението за контрол на наркотиците в Бангладеш. Според правоопазващите органи дрогата влиза в страната през пропускливата граница с Мианмар. \"Трафикантите са станали доста по-активни след август, когато бежанците рохинджа, бягащи от насилието в Мианмар, започнаха да заливат Бангладеш. Престъпни групировки използват рохинджа като \"мулета\", и крият дрогата в рибарски лодки, използвани за превозването на преследваните мюсюлмани на сигурно място. В момента има такъм голям наплив на „яба“ от Мианмар, че за нас става все по-трудно да го контролираме. В резултат на това използването му също се увеличи\", каза още Джалудин Ахмед. При операции за проверка на рибарски лодки са откривани големи количества от наркотика. Миналата седмица властите съобщиха, че за по-малко от три месеца са били конфискувани 9 млн. хапчета „яба“. Това съвпада с най-големия приток на бежанци. Само при една от операциите са били конфискувани 2 млн. таблетки. Според властите през тази година по улиците на Бангладеш ще се реализира „яба“ за около 600 млн. долара.", "date": "2018.04.05", "title": "В Бангладеш искат смъртно наказание за трафикантите на метаамфетамин"}
{"url": "https://www.24chasa.bg/novini/article/6801382", "text": "Голям пожар е избухнал днес във важна болница в Истанбул, съобщава АФП, като се позовава на турските медии. Пациентите са били бързо евакуирани от медицинския персонал. Причината за пожара не е установена, информира БТА. Болницата, разположена в кваратал Газиосманпаша, в европейската част на Истанбул, е изцяло обхваната от пламъци и над нея се издига гъст черен дим, а пожарникари се опитват да овладеят огнената стихия, според кадри, разпространени от турския телевизионен канал СиЕнЕн-тюрк.", "date": "2018.04.05", "title": "Пожар в болница в Истанбул, пациентите са евакуирани (Снимки)"}
{"url": "https://www.24chasa.bg/novini/article/6801251", "text": "Глобата за нередовен пътник в градския транспорт в София се намалява от сегашните 40 на 30 лв., а при съставяне на акт вече ще трябва да се платят 50 лв., вместо 200, както е сега. Допълнителният багаж вече няма да се таксува. Това реши Столичният общински съвет, който, без гласовете на БСП, прие нова Наредба за реда и условията за пътуване с градския транспорт. Абонаментната карта за една линия пък ще важи за всички превозни средства, които се движат по един и същи маршрут.", "date": "2018.04.05", "title": "Намаляват глобата за нередовен пътник в столичния градски транспорт на 30 лв."}
{"url": "https://www.24chasa.bg/novini/article/6801248", "text": "Нощен градски транспорт тръгва експериментално в София от 7 април 2018 година. Той е организиран в 4 автобусни линии и те се пресичат в града така, че да има връзка с всички квартали. Автобусите ще се движат от 00.00 часа до 04.00 часа. Общата спирка на четирите линии, които ще носят съответно следните номера № 1, № 2, № 3 и № 4, ще е на площад \"Княз Александър Първи\". Цената на нощната карта за всички линии е 2 лева, а тя ще се продава от кондуктори вътре в превозните средства. Това става ясно от съобщение на сайта на Столичната община. Колите на обществения транспорт ще имат отличителни знаци за нощен превоз, а спирките ще бъдат брандирани, така че да е ясно, че колите минават оттам. Линия № 1 ще върви по маршрута ж.к. \"Люлин 1, 2\" – ж.к. \"Младост 4\". Тази с № 2 ще свързва кв. \"Обеля\" и ж.к. \"Студентски град\". Автобусите с номер № 3 ще се движат между ж.к. \"Овча Купел 2\" и ж.к. \"Левски\" (Автостанция Изток), а тези от № 4 – между ж.к. \"Дружба 2\" и ж.к. \"Гоце Делчев\". Във всички пунктове за продажба на превозни документи ще има карти с новите маршрутни схеми. Във всеки от автобусите има видеонаблюдение, както и паникбутон за шофьорите и кондукторите. Карта с маршрутни разписания на нощния градски транспорт ще може да се намери в пунктовете на Център за градска мобилност, както и на официалния сайт на Центъра за градска мобилност и на Столична община. За по-добра информираност на пътниците ще бъдат поставени и указателни табели.", "date": "2018.04.05", "title": "От 7 април тръгва нощен градски транспорт в София"}
{"url": "https://www.24chasa.bg/novini/article/6801267", "text": "Очаква се близо 280 000 българи да тръгнат на път, като 50 000 от тях ще почиват в чужбина, съобщи   Някои тръгнаха още днес. Засилен контрол ще има по основните пътища през следващите 4 почивни дни. Пътищата, на които се очаква най-голямо натоварване, са от София към границите със Сърбия и Гърция. Трафикът ще бъде засилен и по автомагистралите „Струма”, „Тракия”, „Хемус”, както и към големите курорти – зимни и летни. От 16 до 20 ч. днес е спряно движението на камиони над 12 тона по магистралите и основните пътища. Забрана ще има и в последния почивен ден – 9 април, но за времето от 14 до 20 ч. Трафикът в посока Гърция и Банско се засили още по обед. Засили се и полицейското присъствие на пътя. На територията на Кюстендилска област правят проверки на скоростта с новите камери за контрол. Вчера само за един час са констатирани 30 нарушения. Най-критичен участък си остава района на Кресненското дефиле.", "date": "2018.04.05", "title": "280 000 българи тръгват на път за Великден"}
{"url": "https://www.24chasa.bg/novini/article/6801287", "text": "Започва поетапното пускане на фонтаните на територията на София, съобщиха от Столична община, цитирани от БТА. Днес ще бъдат пуснати фонтаните пред Народен театър \"Иван Вазов\", в парк \"Заимов\" - до театър \"София\" и срещу ул. \"Васил Априлов\", в Южен парк срещу бул.\"Витоша\" и ул. \"Бяла черква\", фонтана пред Президентството, както и в подлеза на НДК и каскадите пред Националния дворец на културата. На 6 април ще бъде пусната каскадата в детски сектор пред НДК. От 15 април ще бъдат пуснати и останалите фонтани: пред Минерална баня - град Банкя, на кръгово кръстовище - гр. Банкя, на площад \"Бански\", в градина \"Буката\" и пред район \"Изгрев\", посочиха от общината.", "date": "2018.04.05", "title": "Започва пускането на фонтаните в София"}
{"url": "https://www.24chasa.bg/novini/article/6801272", "text": "Най-натоварен ще е трафикът към 18.00 часа, между 60 и 80 хил. автомобила ще напуснат столицата. Това каза за \"Фокус\" комисар Тенчо Тенев, началник на ,,Пътна полиция’’ към СДВР. „На бул. „Цариградско шосе“ трафикът е малко натоварен, колегите са на ръчно регулиране, светофарната уредба е с включена жълта мигаща светлина. Старият път за Перник също е малко натоварен. Във всички останали участъци засега е нормално движението“, заяви комисар Тенев. Той посочи, че днес около 18.00 часа трафикът в София ще бъде най-натоварен и приблизително между 60 и 80 хил. автомобила ще напуснат столицата и още толкова в утрешния ден преди обяд.", "date": "2018.04.05", "title": "Най-натоварен трафик към 18 часа днес, между 60 и 80 000 коли напускат София"}
{"url": "https://www.24chasa.bg/novini/article/6801330", "text": "Президентът на САЩ Доналд Тръмп отново размаха сабя към Китай, въпреки, че собствената му администрация се опитва да успокои страховете за възможна търговска война между двете най-големи икономики на света, коментира The Hill. Тръмп използва профила си в социалната мрежа „Туитър“, за да разкритикува новините относно китайския отговор относно предложените вносни мита в САЩ по редица китайски стоки. „Фалшивите новини на вестник „Вашингтон пост“ има лудо заглавие. „Тръмп е твърд, докато Китай добавя търговски препятствия“. Грешка! Трябва да се чете „Тръмп е твърд, докато САЩ добавят търговски препятствия“. Това е напълно лошо отразяване“, написа той, цитиран от \"Фокус\". Минути преди коментара на Тръмп неговият главен икономически съветник Лари Кудлоу се опита да разсее страховете за търговска война. „Технически и двете страни са предложили мита. Нищо не е наложено. Мисля, че това е важно. Не се задава нищо. Но ще има голяма дискусия за това“, заяви той.", "date": "2018.04.05", "title": "Тръмп засили търговските си заплахи срещу Китай"}
{"url": "https://www.24chasa.bg/novini/article/6801363", "text": "Руският посланик във Великобритания Александър Яковенко каза днес, че се радва да чуе, че Юлия Скрипал, дъщеря на бившия руски агент Сергей Скрипал, се възстановява, след като бе отровена преди месец в Англия, предадоха Ройтерс и ТАСС. Яковенко даваше пресконференция в официалната си резиденция в Лондон, когато британската полиция разпространи изявлението на Юлия Скрипал, в което тя казва, че се е събудила от кома преди седмица и силите й се възвръщат с всеки ден, отбелязва Ройтерс. Запитан за изявлението от репортер, Яковенко каза: \"Аз наистина се радвам и се надявам, че Сергей Скрипал също ще се възстанови. Сигурен съм, че един ден Юлия ще се върне в Москва, където тя има работа. Що се отнася до баща й, това е негов избор, той реши да живее тук, във Великобритания. От гледна точка на рускта държава Русия няма проблем с него. Бил е осъден, прекарал е няколко години в затвора, а след това е станал като всеки друг руски гражданин, той е чист\", продължи дипломатът, който говореше на английски. \"Ще се радвам да поздравя своите сънародници, че състоянието им се подобрява. Това е нужно на всички нас, но не заменя разследването. Искаме да знаем какво се е случило тук\", добави посланикът, цитиран от ТАСС.", "date": "2018.04.05", "title": "Руският посланик в Лондон: Радвам се да чуя, че Юлия Скрипал се възстановява"}
{"url": "https://www.24chasa.bg/novini/article/6799016", "text": "19 декември 2014 г. се превръща в ужасяващ ден за Васил Петков, спасил 6 месеца по-рано трима възрастни и дете от удавяне в потоп край Дебелец. След този ден прокурор ще го даде на съд за смърт по непредпазливост на пешеходец, който според обвинението е пометен от колата на Петков край угърчинското село Сопот. После ще го признаят за виновен на две съдебни инстанции. Около 17 ч този ден Петков, който е водолоз по професия и ръководител на спасителни отряди при бедствия, аварии и катастрофи, тръгва за София от Велико Търново с колата си “Фиат Пунто”. Към 18,50 ч навлиза в село Сопот. Фиатът му се движи в колона от коли край бензиностанция “Ромпетрол”. Тъмно е. След бензиностанцията шосето се разширява, тъй като има кръстовище, което води към селото. Петков подминава кръстовището и започва да се изкачва по нанагорнището на ул. “Софийска”. По това време отляво на фиата 80-годишният пенсионер Петър Колев пресича пеша. Всяка вечер той ходи в близката гора до къщата си да сече дърва за огрев. Прокурор Светла Иванова от Ловешката окръжна прокуратура и 2 съдебни инстанции по-късно смятат, че Петков забелязва пешеходеца, След сблъсъка 56-годишният водолаз продължава по пътя, но метри след това намалява скоростта и прави обратен завой. Връща се на мястото на инцидента. Вижда, че на асфалта лежи човек, и спира автомобила си недалеч от него. Обажда се на тел. 112. “Преценил е, че като участник в пътнотранспортно произшествие не бива да премества пострадалия. Въпреки че знаел как да оказва първа помощ, не предприел такива действия, тъй като човекът на земята нито помръдвал, нито стенел”, кори го ловешкият съдия Емил Давидов. На 23 май м.г. окръжният съд в Ловеч, а в началото на 2018 г. и състав на апелативния съд във Велико Търново осъждат Петков на 3 г. условно с 5-годишен изпитателен срок , признавайки го за виновен, че съпричинил с неизвестен шофьор смъртта на Петър Колев. Забраняват му и 3 г. да шофира. Съдиите се позовават на доказателства, според които Петков е карал с 80,5 км/ч при разрешени 50 в населено място и че е шофирал не в най-дясната свободна лента, а в насрещното по време на сблъсъка с пешеходеца. “20 минути след като се обадих на тел. 112, на мястото пристигнаха полицаи, а след тях и екип на Бърза помощ. Медиците констатираха смъртта на пострадалия”, разказва за случилото се водолазът. Неговото обяснение е, че старецът е пометен от друга кола, когато пресичал с вързоп дърва. След удара те излетели и се разпилели, “Нямаш никакви проблеми, казаха ми тогава полицаите”, спомня си Петков. Междувременно колата му е иззета като веществено доказателство по делото за смъртта на Колев. Повече от 1 г. не му я връщат. При едно от посещенията му в прокуратурата да си търси колата разследващ полицай му казва, че много скоро Петков ще получи обвинение за смъртта на пешеходеца. В началото на 2016 г. прокурор Светла Иванова предава на съд водолаза. “Участвал съм в много катастрофи, помагал съм. Аз казва Петков. Подобни дела се решават основно от експертизи. Трима вещи лица, които изготвят автотехническата експертиза по време на разследването, както и допълнение към нея по разпореждане на Ловешкия окръжен съд казват, че възрастният мъж пада върху капака и предното стъкло на фиата на Петков, след като вече е блъснат от него. Колев издъхва на пътя след черепно-мозъчна травма, счупване на бедрена кост и гръдна травма. През тялото му минава и друг по-голям автомобил от този на Петков, посочват експертите. Въпреки че защитата на водолаза хвърля съмнения върху компетеността и безпристрастността на вещите лица, апелативният съд във Велико Търново не назначава други експертизи с различни вещи лица. Магистратите изцяло споделят виждането на експертите, че пораженията по бронята, фара, мигача и предното стъкло на фиата на Петков са от контакт с тялото на пешеходеца. Косми и Апелативните съдии Йорданка Неделчева, Корнелия Колева и Красен Георгиев казват, че не се изключва възможността колата на Петков да е блъснала пострадалия, въпреки че нямало биологични следи по нея. Обяснението им - “оставяне на кръв и косми е възможно, но не е задължително”. За да получи осъдителна присъда, магистратите взимат предвид и това, че на Петков неведнъж са налагани административни нарушения по Закона за движение по пътищата. – 12 влезли в сила наказателни постановления и 4 фиша. Той има над 30-годишен стаж зад волана. Една от основните свидетелки по делото Стефка Николова – съседка на убития, казва пред съда, че чула Петков да се обажда по телефона и да казва, че “е видял дърва, които е блъснал. Чак когато се обърнал и спрял, видял, че на пътя има човек”. Водолазът твърди, че е невинен, и има надежди, че Върховният касационен съд ще реши делото справедливо. Най-голямото му желание е магистратите да назначат друга съдебномедицинска и автотехническа експертиза, които да потвърдят или отхвърлят вината му. “Определям се като добър шофьор. Това е реакция на всеки шофьор. Аз се ударих първо в дърва и след това спрях”, разказва Петков. Името му е познато от риалити предаването по Би Ти Ви “Сървайвър: Камбоджа”. През 2015 г. “24 часа” го удостои с приз “Достоен българин”. На 19 юни 2014 г. той спаси 3-ма възрастни и дете, бедстващи 3 ч и половина във водите на придошлата р. Белица край Дебелец. Тогава баба Донка Герова от Дряново, 11-годишната ѝ внучка Деница, приятелката на сина ѝ Венета ходили да го изпратят за Япония, където работи. Возел ги комшията им Светлин Рашков. Около 18,30 ч те се връщали с колата от Велико Търново, когато автомобилът бил отнесен от наводнението. “Както бях с официалните дрехи, само си взех оборудването, неопрена, плавниците и тръгнах към мястото. Колата беше на 70-80 м от пътя в клоните на дърво, а хората отгоре на тавана”, разказва Васил. С плуване стига до тях. “Извадих мъжа и бабата с буя, един по един. Те викат: “Децата са отдолу.” Оказва се, че малката Деница и Венета са отнесени на 300 м и са се хванали за стърчащ над водата клон. “Наближих ги, плувайки през дърветата в непрогледна тъмнина. Бяха стъпили отгоре на клона, стояха изтръпнали вече в хипотермия. Почти не можеха да се държат. Изгубили бяха надежда, трудно говореха”, спомня си Петков.", "date": "2018.04.05", "title": "Спасител на 4-ма удавници осъден за убит пешеходец"}
{"url": "https://www.24chasa.bg/novini/article/6801411", "text": "За осигуряване обществен транспорт по време на християнския празник Възкресение Христово - Великден на 07.04.2018 г. срещу 08.04.2018 г. ще бъде удължено работното време на част от обществения транспорт до 01.00 часа, съобщиха от Столична община. Удълженото време ще важи за трамваите по линиите 5, 6, 7, 20 и 22; тролейбусите по линиите 1, 2, 5, и 9, както и автобусите по линии 11, 76, 85, 94, 102, 213, 280, 285, 309, 310 и 604. От общината информират, че метрото, в участъка метростанция \"Сливница\" - метростанция \"Младост 1\", ще се движи в интервал от 15 минути. В участъците от метростация \"Младост 1\" до метростанция \"Летище София\", метростанция \"Младост 1\" - метростанция \"Бизнес парк\" и метростанция \"Сливница\" - метростанция \"Витоша\" - влаковете ще бъдат на интервал от 30 минути.", "date": "2018.04.05", "title": "На Великден удължават работното време на обществения транспорт в София"}
{"url": "https://www.24chasa.bg/novini/article/6801416", "text": "Комисията за защита на потребителите /КЗП/ ще има дежурни екипи за Великденските празници, съобщиха от комисията. Дежурните екипи в цялата страна ще могат да реагират своевременно, независимо от кое населено място се получи оплакването, е заявил Маргаритов, цитиран от пресцентъра на КЗП. Около 20 са екипите на КЗП, които динамично ще се прегрупират в различните краища на България. По думите на Маргаритов по-засилено ще е присъствието в курортните комплекси, където се развива туристическа дейност, но няма да бъде подценена търговската мрежа и пазарите.", "date": "2018.04.05", "title": "Комисията за защита на потребителите ще има дежурни екипи за Великден"}
{"url": "https://www.24chasa.bg/novini/article/6801422", "text": "ЕС поздрави днес съобщението, че президентът и премиерът на Косово Хашим Тачи и Рамуш Харадинай са активирали работната група, която да подготви предложението за статут на Съюза на сръбските общини, подчертавайки, че Прищина има срок от четири месеца да завърши този процес, предаде агенция МИА, цитирана от БТА. В текста се подчертава, че тази \"дългоочаквана стъпка\" дава възможност да започне прилагането на договора за форимране на Съюз на сръбските общини, което е задължение, поето от Косово в рамките на диалога Белград-Прищина с посредничеството на ЕС. ЕС ще покани главните преговарящи на Белград и Прищина, техните екипи, както и работната група и техническите експерти на разговори в Брюксел с цел конструктивно и в знак на добра воля да се ангажират в процеса на изработка на предложението, се добавя в съобщението. Най-голямата партия на косовските сърби Сръбска листа заяви в края на март, че ако до 20 април косовските власти не предприемат нужните действия за формиране на Съюз на сръбските общини, десетте косовски общини със сръбско мнозинство ще формират самостоятелно свой съюз. Това нейно решение бе подкрепено и от властите в Белград.", "date": "2018.04.05", "title": "ЕС даде на Прищина срок от 4 месеца за формирането на съюз на сръбските общини"}
{"url": "https://www.24chasa.bg/novini/article/6796437", "text": "Панелното строителство е дом на близо милион и половина българи. Около 20 хил. са панелките, които са изградени по времето на социализма и същите тези сиви сгради сега за много от чужденците са един от символите на България. Дали обаче са напът да останат в историята, или ще продължат да живеят? Панелните сгради имат срок на живота 50 г. и някои от тях вече са достигнали тази възраст. “Панелните комплекси няма да паднат”, казва арх. Атанас Ковачев, който е декан на архитектурния факултет на Варненския свободен университет. Те са оразмерени на - 9-а степен, защото много части от България, като София например са сеизмични зони. Причината да не изглеждат добре е некачественото строене. На много от блоковете се виждат снадките между отделните апартаменти и това води до голяма топлинна загуба, а ефективната топлоизолация би трябвало да е близо 2 пъти по-дебела от 12-сантиметровите стени на панелните блокове. Друга причина за лошия вид на сградите е това, че българските архитекти по онова време са работили с много ограничена гама от материали. “И най-добрият архитект, когато няма голяма палитра от елементи, няма как да направи добре изглеждаща архитектура”, обяснява арх. Ковачев, но добавя, че този тип строителство има няколко основни плюса. Като градоустройствено решение панелките са добре направени. Имат широко отстояние между отделните сгради, имат места за паркиране и вътрешни квартални зелени площи. Все неща, които липсват при съвременните презастроени жилищни комплекси. “Панелното строителство има и добро вътрешно разпределение. В новите монолитни сгради често се виждат едни дълги коридори за сметка на по-малки стаи. Недобро разпределение и много общи части. Липсва полезната площ”, разказва арх. Атанас Ковачев. Немалко жители на панелни блокове се възползваха от наскоро отпуснатите европрограми за саниране на жилищни сгради. Под саниране обаче в западния свят освен топлоизолация на фасадата се разбира и подмяна на цялостната инсталация. “Тръбите са остарели и това Вместо това в България единият комшия си санира своя апартамент в един цвят, другият в друг и се получава една дребна шарка по фасадите на блока”, казва архитектът. Преди десетилетия в Америка и Испания взривяват много от панелните сгради, защото се занемаряват и започват да се обитават от най-бедното население. Властите не намират изгода в реконструкцията им и ги разрушават. В България колкото и да са занемарени жилищните сгради, такова събаряне е невъзможно, а причината е, че са частни, а не общински. Страната ни е на едно от първите места по частен жилищен фонд. “Българинът иска да остави покрив над главата на своето поколение. На Запад това не е така. Тези сгради са общински жилища. Дори ГДР, която беше част от източния блок, също нямаше толкова голям частен жилищен фонд. Това позволи на общините да изкарат жителите на един блок и да направят цялостно саниране, което включва реконструкция на вътрешната инсталация. Тук това е невъзможно”, обяснява архитект Ковачев. Няма как милион и половина българи да бъдат изгонени от домовете си, за да може да се реконструират сградите. Дори Така наречените хрушчовки – 5-етажни блокове, са взривени, защото не излизат изгодно на държавата да бъдат реконструирани, но и там собствеността е общинска. Това, че на места се напукват, е недобро строително изпълнение. “Не се е строяло качествено. При нас се виждат шевовете на блока и това води до голяма топлинна загуба. Ефективната топлоизолация би трябвало да е близо 2 пъти по дебела от 12-сантиметровите стени на панелните блокове.” Арх. Атанас Ковачев и негови студенти имат идея за спасяването на панелните блокове. През 2011 г. печелят конкурс “Нов живот за панелните сгради”. Тяхната идея е, освен да се направи изолация на сградата и подмяна на водоснабдяването, да се изгради нова конструкция, която обгражда панелния блок и разширява някои от апартаментите с по една нова стая. “Такава нова конструкция ще облече цялата сграда и ще може да изгради нов етаж, на който да се направят покривни градини. Освен това ще се промени изцяло външният облик на блока”, казва арх. Ковачев.", "date": "2018.04.05", "title": "Панелките към края на своя живот, но няма да паднат"}
{"url": "https://www.24chasa.bg/novini/article/6801242", "text": "„След стрелбата в упор и след крещенето \"имам граната\" се прикрих зад дърво, за да запазя живота си. Не знаех дали беглецът има граната и може да я хвърли по мен и да ме порази”, разказва пред   социалният работник Красимир Кръстев. Той е вторият човек, освен чистачката в Софийския затвор, опитал се да окаже съпротива и да спре бягството на Владимир Пелов и Радослав Колев. Кръстев се изправил на пътя на рецидивистите пред входа на затвора. Гонил ги и по улицата, за да ги спре. „Стрелбата беше срещу мен, но това едва ли има значение. Всичко приключи. Жив и здрав съм. Продължавам да служа”, разказва социалният работник. Въпреки проявената смелост в труден момент той казва, че изпитвал страх. „Няма човек, който да не го е страх, но така или иначе съм изпълнил това, което трябва да изпълня и съм постъпил така, както трябва”, добави той. Мъжът служи в затворите от 17 години. Но споделя, че подобно бягство се случва веднъж. Този път станало пред очите му. „Не искам да бъда герой. Просто така се получи. В края на краищата риск има във всяка една работа. Не съжалявам за това. И пак да стане, пак ще постъпя по същия начин”, казва Красимир Кръстев.", "date": "2018.04.05", "title": "Социалният работник, подгонил бегълците: Крещяха \"Имам граната\""}
{"url": "https://www.24chasa.bg/novini/article/6801195", "text": "Турция ще развива атомната енергетика и е против ядреното оръжие, заяви днес турският външен министър Мевлют Чавушоглу на министерска конференция на Движението за необвързаните в Баку, предаде ТАСС. Чавушоглу каза, че турската икономика расте и само АЕЦ Аккую няма да е достатъчна. Той посочи, че Турция работи с японците по строителството на още една атомна централа в Синоп. Той подчерта, че атомни електроцентрали има в цял свят и това не е ядрено оръжие, предава БТА. \"Ако някой не знае разликата между атомните електроцентрали и ядреното оръжие, това не е по наша вина. Ние сме против ядреното оръжие в цял свят. Ние сме против принципа: нека аз да го имам, а никой друг да го няма\", каза турският министър. Чавушоглу каза също, че АЕЦ Аккую, която се строи по руски проект, ще бъде първата атомна електроцентрала в Турция и ще покрива 10 процента от потребностите от електроенергия в страната.", "date": "2018.04.05", "title": "Чавушоглу призова да не се бърка АЕЦ с ядрено оръжие"}
{"url": "https://www.24chasa.bg/novini/article/6801196", "text": "Съоснователят на Националния фронт Жан-Мари Льо Пен, който беше изключен от френската крайнодясна партия, се присъедини към европейската неофашистка партия Алианс за мир и свобода, предаде Франс прес. \"Приемаме Жан-Мари Льо Пен в момент на революционни промени в Европа - наш водач и лидер за бъдещите победи\", написа партията в комюнике, публикувано на уебсайта й. Бившият председател на Националния фронт и евродепутат потвърди пред АФП тази информация, но не пожела да даде коментар, информира БТА. Алианс за мир и свобода включва неонацистката партия Националдемократическа партия на Германия, италианската неофашистка партия Форца нуова и малката крайнодясна чешка Работническа партия за социална справедливост. Евродепутатите от тази партия фигурират в регистрите на ЕП като независими. Жан-Мари Льо Пен бе изключен от дъщеря си Марин Льо Пен от Националния фронт заради полемични изказвания за Холокоста. Осемдесет и девет годишният евродепутат, който няма да се яви на евроизбореите догодина, се присъединява към движение, различно от това, към което принадлежи предишната му партия - Движение за Европа на нациите и свободата, част от което са италианската Северна лига и Австрийската партия на свободата.", "date": "2018.04.05", "title": "Жан-Мари Льо Пен се присъедини към неофашистка европейска партия"}
{"url": "https://www.24chasa.bg/novini/article/6801199", "text": "Ние ще приемем резултатите от всяко разследване на отравянето на бившия полковник от руското ГРУ Сергей Скрипал и неговата дъщеря Юлия, в което Русия вземе равноправно участие, каза пред журналисти в Москва днес руският външен министър Сергей Лавров, цитиран от ТАСС. Това разследване трябва да бъде прозрачно и да не е секретно, подчерта той. \"Москва няма да вярва на ничии думи по делото за отравянето на Скрипал, а ще иска доказателства, продължи той. \"Ние не можем да подкрепим предварително резултати от разследване, в което не участваме и което се държи в тайна. Лондон вече заяви, че резултатите от анализите, провеждани от Организацията за забрана на химическото оръжие (ОЗХО), няма да бъдат предоставени на Русия, а очевидно и на никой друг, освен на самите англичани. Ние отдавна сме престанали да вярваме на думи, включително и нашите западни колеги\", подчерта Лавров, цитиран от БТА. Според него Лондон се опитва да засекрети своето разследване на инцидента в Солсбъри. \"От 12 март ние повече от 10 пъти с официални ноти искахме да ни допуснат до това разследване, но категорично ни отказваха\", посочи той. По думите му \"Русия пита как съществуването и дейността на лабораторията в Портън Даун се съотнася с Конвенцията за забрана на химическото оръжие\". Лавров настоя Съветът за сигурност на ООН да разгледа делото Скрипал всестранно и обективно.", "date": "2018.04.05", "title": "Лавров: Ще приемем резултатите от разследване за Скрипал само, ако участва и Русия"}
{"url": "https://www.24chasa.bg/novini/article/6801027", "text": "Официалните лица от Северна и Южна Корея обсъдиха предизвикателствата в протокола и други логистични проблеми за предстоящата в края на април историческа среща на върха между лидера на Северна Корея Ким Чен Ун и президента на Южна Корея Мун Дже-ин, предава AFP. Двамата лидери трябва да се срещнат на 27 април от южната страна на демилитаризираната зона. Проведената в четвъртък работна среща беше фокусирана върху избистрянето на протокола, мерките за сигурност, медийното отразяване на историческата среща и други, съобщиха от президентския кабинет на Южна Корея, предава \"Фокус\". „Имахме откровени разговори, които продължиха точно 4 часа без прекъсване“, заяви един от петте членове на южнокрейската делегация за разговорите. Той не пожела да даде детайли, като заяви, че двете страни ще се срещнат отново, за да уточнят други детайли, като датата още не е изяснена. Срещата в края на месеца ще е третата подобна след Корейската война 1950-1953 година, която завърши с примирие, което продължава и до днес. Тя трябва да се проведе в „Къщата на мира“ в примирителното селище Панмунджом.", "date": "2018.04.05", "title": "Двете Кореи се срещнаха, за да планират историческата среща между лидерите си"}
{"url": "https://www.24chasa.bg/novini/article/6801035", "text": "Във връзка с наближаващите Великденски празници, по информация на Автомобилния съюз на Сърбия (AMSS) има засилен автомобилен трафик по сръбските ГКПП с Унгария и Хърватия. На места се образуват колони и от чакащи тежкотоварни МПС. Актуалните данни за забавяне при преминаване на тежкотоварни МПС на сръбските ГКПП са: - ГКПП „Батровци“ – около десет часа - ГКПП „Хоргош“ – около седем часа - ГКПП „Келебия” и ГКПП „Шид” – около пет часа - ГКПП „Богоево“ – около четири часа Към момента няма данни за затруднено преминаване на лекотоварните МПС на посочените ГКПП-та. Във връзка с горното, Министерството на външните работи препоръчва на българските граждани, преди да предприемат пътуване в региона да се информират предварително за актуалното състояние на пътищата и трафика по границите от", "date": "2018.04.05", "title": "Външно: Засилен е автомобилният трафик по сръбските ГКПП с Унгария и Хърватия"}
{"url": "https://www.24chasa.bg/novini/article/6801039", "text": "Представителка на Европейския съюз критикува днес тайната депортация на шестима турски граждани, пребиваващи законно в Косово, като заяви, че то \"повдига много въпроси в Брюксел за прозрачността и правосъдието\", предаде Асошиейтед прес. Миналия месец косовските тайни служби, работейки с турските си колеги, депортираха шестима души в Турция, където те са обвинени в подкрепа на опита за преврат през 2016 г., предава БТА. Директорката за страните от Западните Балкани и Турция към Европейската външна служба Анджелина Айхорст заяви днес, че косовските институции трябва да спазват стриктно върховенството на закона и международните правила за екстрадиция. Косовският премиер отстрани вътрешния министър и шефа на разузнаването за депортирането на турците без негово знание. Вчера говорителката на Европейската комисия Мая Коциянчич определи ареста и депортацията на турските граждани от Косово като \"произвол и нарушение на човешките права\". Депортацията бе критикувана от правозащитни групи в Косово и зад граница.", "date": "2018.04.05", "title": "ЕС отново критикува Косово за депортацията на шестима турци"}
{"url": "https://www.24chasa.bg/novini/article/6801053", "text": "Четирима университетски служители са загинали при въоръжено нападение, извършено от изследовател в университета \"Османгази\" в град Ескишехир /Северозападна Турция/, предаде турският телевизионен канал СиЕнЕн-Тюрк, цитира БТА. Нападателят е застрелял помощник-декан, секретар на факултета, преподавател и служител от факултета по педагогика на университета, съобщава Анадолската агенция. Извършителят на нападението е задържан и е отведен в дирекцията на полицията в Ескишехир, посочва СиЕнЕн-Тюрк. Причината за нападението не е известна.", "date": "2018.04.05", "title": "4 загинаха при стрелба в университет в Турция"}
{"url": "https://www.24chasa.bg/novini/article/6801060", "text": "Руското министерство на външните работи поиска САЩ незабавно да прекратят всякакви свои военни дейности на Корейския полуостров, предаде РИА Новости, цитирана от Ройтерс. Този месец САЩ и Южна Корея възобновяват съвместните си военни учения. В цитираното от РИА Новости изявление на руското министерство се казва, че подобни военни игри не помагат за намаляване на напрежението на Корейския полуостров, предаде БТА. Срещата между лидерите на САЩ и КНДР няма проблем да се проведе в Далечния изток на Русия, заяви пред журналисти представителят на руското министерство на външните работи Олег Бурмистров, цитиран от ТАСС. \"Ако те искат, технически е възможно, но не сме чували подобни предложения\", каза дипломатът в отговор на журналистически въпрос дали е възможно руският Далечен изток да приеме подобна среща. В момента както Южна Корея, така и САЩ се готвят за срещи на върха с лидера на КНДР Ким Чен-ун, планирани съответно за април и май. Третата в историята среща на върха между лидерите на Северна и Южна Корея ще се състои на 27 април в пограничното селище Панминчжон. Дата и място за разговорите между Ким и Тръмп засега не са определени. Бурмистров допълни в отговор на друг журналистически въпрос, че руското министерство на външните работи не знае Ким да е получавал покана да посети Москва. Преди това директорът на националното разузнаване на САЩ Даниъл Коутс съобщи пред репортери, че Вашингтон разполага с информация за покана към Ким да посети руската столица.", "date": "2018.04.05", "title": "Русия: САЩ незабавно да прекратят военните си дейности на Корейския полуостров"}
{"url": "https://www.24chasa.bg/novini/article/6801078", "text": "По великденските празници очакваме повече от 450 000 туристи да посетят различните региони в страната, обяви в Кърджали министърът на туризма Николина Ангелкова. Според нея най-голям интерес се наблюдавал към райони като Кърджалийския, който е част от културно-историческата дестинация \"Магията на Източните Родопи\". Ангелкова допълни, че туристите в района бележат ръст, което се отнасяло не само за Перперикон, а и за останалите обекти в района. \"Важно е да надградим постигнатото с тази дестинация. В момента обсъждаме винено-кулинарните маршрути, които създаваме с Министерство на земеделието, храните и горите. Община Кърджали участва заедно с общините Ивайловград и Хасково в една обща дестинация, където се представят характерните вина и кухня за региона\", каза министърът на туризма. Ангелкова каза още, че с новите промени в Закона за туризма, които влизали на второто четене в парламента след празниците се предвиждало отпадането на 19 документа по отделните регистрационни режими. \"Изцяло сме се фокусирали да бъдем максимално полезни, както за бизнеса, така и за туристите. Това е един от основните приоритети на правителството - намаляване на административната тежест\", каза Ангелкова. В Кърджали министърът на туризма участва в кръгла маса, посветена на преспективите на културно-историческия туризъм.", "date": "2018.04.05", "title": "450 000 туристи се очаквали по празниците в различните региони"}
{"url": "https://www.24chasa.bg/novini/article/6801070", "text": "Севернокорейският лидер Ким Чен-ун е казал на китайския президент Си Цзинпин по време на преговорите в Пекин миналата седмица, че е съгласен да се върне към шестстранните преговори по ядрената и балистичната програма на Пхенян. Това съобщи днес японският вестник \"Никей\", цитиран от Ройтерс. Цитирайки няколко източници, свързани с Китай и Северна Корея, вестникът казва, че Ким и Си са се споразумели за подновяване на шестстранните преговори, водени последно през 2009 година, предаде БТА. В тях участват двете Кореи, САЩ, Русия, Япония и домакинът Китай. Според източниците е възможно Ким да съобщи през май на Доналд Тръмп готовността си за възобновяване на диалога, но въобще не е ясно дали това означава, че преговорите действително ще бъдат подновени.", "date": "2018.04.05", "title": "Ким Чен Ун е съгласен да подновят преговорите за ядрената програма на Пхенян"}
{"url": "https://www.24chasa.bg/novini/article/6798860", "text": "Убийство, въоръжен грабеж, похитени хора, кражба на коли и стрелба по четирима полицаи. Това са епизоди от богатата престъпна кариера на един от най-популярните бандити у нас - Владимир Пелов, който на 3 април с Радослав Колев успя да избяга от софийския затвор. Там той излежаваше 32-годишна присъда, след като преди 7 години заедно с приятеля си Димитър Иванчев-Шошора посред бял ден ограби златарско ателие в центъра на родния си Ботевград. Оттам двамата мъже задигат накити за над 51 хил. лв., а за да избягат, отвличат 3-ма души заради автомобилите им. Сред тях - и 9-годишно дете. В първата кола има един човек, бандитите стигат с него донякъде, но оттам тръгват да бягат пеша. Шошора обаче си изкълчва крака, изостава и е заловен. Пелов бързо открива нов автомобил, който да похити - в него са баща и малкият му син. Той, без да се замисля, опира дулото на пистолета в слепоочието на човека и му казва къде да го закара. За да не го заловят в движение, стреля и по четирима полицаи. И после в продължение на 15 дни 38-годишният мъж се крие във вилна зона над с. Врачеш. Интересно е, че по време на издирването го спира патрул на пътя за проверка. Искат му документите за самоличност, а той вади пистолет и ги кара да легнат на земята. Държи ги на прицел, качва се в полицейската кола и бяга. Накрая е заловен, не защото допуска грешка, а защото го предава майка му. Съкилийници и негови познати го определят като най-умния затворник. Той самият се прочу с това, че докато излежаваше друга, по-стара присъда, дадена му преди 2010 г., всеки ден четеше учебниците по биология, тъй като искаше да запише висше образование. За една от 12-часовите си отпуски използва времето, за да се яви на изпит за специалността \"Екология\" в Софийския университет. Тогава Пелов изкарва оценка отличен 5,88, което се оказва и най-високата оценка при мъжете в същата година. През 2010 г. е освободен предсрочно, а година по-късно участва във въоръжения грабеж. \"Прочел е стотици книги и още от малък бе един от най-умните в класа - разказват познати на мъжа. - Компетентен е по всяка тема, дори имаше период, в който искаше да пише стихове и книги. Въпреки всичко обаче още от юношеските си години някак го влечеше престъпният живот. През деня - в библиотеката с книгите, а през нощта - кражби и побоища. Постоянно имаше планове за големи удари. Сякаш не го правеше толкова за парите, колкото да види дали ще успее да го направи, без да го хванат.\" Въпреки че при въоръжения грабеж Пелов и Шошора са заловени, част от откраднатото злато от над половин килограм не е открито. Още тогава разследващите смятаха, че той го е закопал някъде в планината. Затова мнозина мислят, че след бягството първата му работа ще е да си вземе скритото съкровище, чиято стойност е между 15 000 и 18 000 лева. Пари, с които ще си помогне за бягството. \"Той умее да анализира ситуациите много адекватно - казват познати на мъжа. - Има желязна психика и непоклатими нерви. Искаше дори да завърши и висше образование по психология. Четеше много книги. Казваше, че е важно да можеш да предположиш каква ще бъде ответната реакция на човека срещу теб. Беше убеден, че образованието и книгите са пътят към спасението.\" Преди да бъде осъден окончателно по делото за въоръжения грабеж, около 28 март 2016 г., Владимир е пуснат под домашен арест заради проблеми със зрението. Проявили се още припредишния му престой в затвора. Според прокуратурата тогава бандитът извършва най-тежкото си престъпление. Заподозрян е, че убива двамата братя Цветан и Марко Петрови в Ботевград, които са на 35 и 31 години. Във фаталния ден Пелов е излязъл от къщата си, където живее с жена си Силвия, и се отправил към центъра на града. Предварително знаел точно в колко часа и къде ще минат двамата мъже Според магистратите той се скрил в близост до общината и зачакал в засада. По това време Марко и Цветан били в местно казино, където работели от дълго време като охранители. Свидетели сочат, че телефонът на единия звъннал, след което двамата рязко сменили посоката. Версията на прокуратурата тогава бе, че около 20 часа братята се появили близо до общината. Владимир се прицелва първо в Марко. Улучва го в главата и той се свлича на земята. Цветан веднага тръгва да бяга, но и той е покосен от куршум. Пада на няколко метра от брат си. И двамата умират за секунди, а 10 минути по-късно е подаден сигнал на 112. Според запознати Цветан и Марко от години били част от кримиконтингента в града. Двамата мъже се занимавали с наркоразпространение и проституция. Цветан, чийто прякор бил Скинара, често се замесвал в различни побоища. Имал множество криминални регистрации, а местни разказват, че когато биел някого, го правел така, сякаш не го интересувало дали той ще умре. 40 дни преди да бъдат убити, братята споделили пред роднини, че най-вероятно се готви покушение срещу тях. За екзекуцията им се заговорило веднага след разстрела на небезизвестния ботевградски сводник Петър Василев-Пинко. Запознати още тогава твърдяха, че Пелов изпълнявал поръчка, но той твърдо отричаше да има нещо общо. В съда мъжът дори представи аргументите си в зашеметяваща пледоария, с която смути дори адвокатката си.", "date": "2018.04.05", "title": "\"168 часа\": Преди да напусне страната, Пелов ще изрови скрито преди 7 г. златно съкровище"}
{"url": "https://www.24chasa.bg/novini/article/6801072", "text": "Тридесет джихадисти са били убити в Мали от френските и малийските сили по време на сблъсък в неделя, съобщи Франс прес, позовавайки се на говорителя на генералния щаб на френската армия. Престрелката избухнала по време на \"разузнавателна мисия в района на Акабар близо до границата с Нигер, започнала на 28 март с участието на френски командоси от операция \"Бархан\" и малийски войници. Действията са били координирани с нигерската армия и местна група за самозащита\", уточни полковник Патрик Стежер, цитиран от БТА. \"На 1 април те влязоха в сблъсък с около 60 терористи, на около 90 км южно от Менака и на 3 км от нигерската граница\", добави той и поясни, че тази зона служила за убежище на \"Ислямска държава\" в Южна Сахара. Операция \"Бархан\" изпратила 2 бойни хеликоптера и два изтребителя, въздушни удари не са били нанасяни. Има \"загуби\" от \"малийска страна\", каза полковник Стежер, без да даде повече детайли. Нито един френски войник не е бил убит или ранен. Въпреки че от 2013 г. насам джихадистките групировки бяха разпръснати и в по-голямата си част изгонени от Северно Мали, в страната продължават да съществуват цели зони, които не са под контрола на силите на Мали, Франция или ООН, често подлагани на нападения. От 2015 г. подобни атаки се разпространиха и в Централно и Южно Мали, а също така и в съседните държави, в частност Буркина Фасо и Нигер.", "date": "2018.04.05", "title": "Убиха 30 джихадисти в Мали"}
{"url": "https://www.24chasa.bg/novini/article/6801084", "text": "48-годишен мъж от шуменското село Царев брод се оказа истински рецидивист в погазването на Закона за движение по пътищата. Шофьорът е хванат от полицаите в Нови пазар, докато управлявал \"Ауди\" с отнета книжка, съобщи  . При проверката се оказало, че документа му е отнет, тъй като му били свършили точките. Мъжът е в полицейските пътни хроники от 2003 година и зад гърба си има шофиране след употреба на алкохол, превишена скорост, неправилно паркиране и каране без книжка. За тези провинения има 33 влезли в сила наказателни постановления на обща стойност 10 160 лева, които не са платени. \"Това е един груб системен нарушител, които е предаден на компетентните органи\", каза инспектор Веселин Георгиев. Той допълни, че честа практика по малките населени места е шофьорите да нарушават закона, като карат без книжки и след употреба на алкохол. Затова и усилията на пътна полиция ще са насочени към контрол в селата.", "date": "2018.04.05", "title": "Шофьор без книжка с 33 акта за 10 000 лева"}
{"url": "https://www.24chasa.bg/novini/article/6801090", "text": "Турският президентски говорител Ибрахим Калън призова Париж да не повтаря грешката на Вашингтон, който подкрепя с оръжие сирийските кюрди, предаде ТАСС. Калън посочи това на пресконференция в Анкара, коментирайки информация за изпращане на френски военнослужещи в сирийския град Манбидж. Нашето послание към Франция е призив да не повтаря грешката на САЩ. Франция, както и САЩ, няма да могат да убедят Турция, че Сирийските демократични сили, Силите за защита на народа и Партията на демократичния съюз не са едно и също, подчерта Калън, предава БТА. В понеделник в.\"Йени шафак\" писа, че Франция е изпратила 50 военни в сирийския град Манбидж. По-рано турският министър на отбраната Нуреттин Джаникли заяви, че изпращане на френски военен контингент в Сирия за подкрепа на кюрдските формирования може да се разглежда като опит за окупация на сиирйска земя. Турция е сериозно обезпокоена от подкрепата на САЩ за сирийските кюрдски милиции Сили за защита на народа, които тя разглежда като терористична организация, свързана с Кюрдската работническа партия /ПКК", "date": "2018.04.05", "title": "Анкара: Париж да не повтаря грешката на САЩ в Сирия"}
{"url": "https://www.24chasa.bg/novini/article/6801100", "text": "„България ще продължи да подкрепя европейската перспектива на Молдова“, заяви държавният глава Румен Радев, който днес на „Дондуков“ 2 се срещна със заместник министър-председателя по въпросите на европейската интеграция на Република Молдова Юрие Лянка. Президентът Радев потвърди и готовността на страната ни да подпомага започнатите от Молдова реформи в областите на върховенството на закона, доброто управление, борбата с корупцията. Това съобщиха от прессекретариата на президента. Между България и Молдова съществуват близки приятелски отношения, ползотворно двустранно сътрудничество и активен политически диалог, беше позицията на Румен Радев и Юрие Лянка. Двамата откроиха положителния принос върху двустранното сътрудничество на голямата историческа българска диаспора в страната. Изразена беше готовност за съвместни действия с властите на Република Молдова за съхраняване на националната, културна и езикова идентичност на българската общност, чрез запазването на статута и целостта на Тараклийския район, подобряването на възможностите за изучаване на български език и засилване подкрепата от страна на българските университети за подобряване на обучението в Тараклийския университет чрез програми за обмен на студенти. По време на срещата високо беше оценено даденото съгласие и оказаното съдействие от страна на молдовските власти за откриването на Консулство на Република България в Тараклия, с което се разширява дипломатическото и консулското присъствие на страната ни в Молдова.", "date": "2018.04.05", "title": "Радев: България ще продължи да подкрепя европейската перспектива на Молдова"}
{"url": "https://www.24chasa.bg/novini/article/6801018", "text": "Племенницата на Сергей Скрипал заяви, че възнамерява да замине за Англия и да върне в Русия неговата дъщеря Юлия, предаде Ройтерс. Снощи племенницата, Виктория Скрипал, каза в ефира на руската телевизия, че е кандидатствала за британска виза, но добави, че не е сигурна дали властите в Обединеното кралство ще й позволят да види братовчедката си Юлия или чичото си Сергей, които на 4 март бяха отровени при нападение с нервнопаралитично вещество. В резултат на атаката двамата изпаднаха в критично състояние, но на 29 март болницата, в която бяха настанени за лечение, заяви, че Юлия се подобрява, докато Би Би Си съобщи, позовавайки се на свои източници, че тя е \"в съзнание и говори\". \"В момента имам само една цел: да замина за там и да отведа Юлия, поне Юлия\", каза Виктория Скрипал. Тя допълни, че Юлия Скрипал винаги е била много далеч от политиката. \"Доста по-сложно е със Сергей\", каза племенницата, цитирана от БТА. Тя заяви, че поддържа редовен контакт с руския посланик в Лондон Александър Яковенко, както и че той й е помогнал да получи руски задграничен паспорт. Виктория Скрипал допълва, че британските власти не са й дали никакви гаранции, че ако отиде в болницата, ще може да види Юлия, както и че ще зависи от Юлия дали двете ще се срещнат. Племенницата каза това в предаването на телевизионния канал \"Росия-1\" \"60 минути\", в което експерти и депутати окачествиха атаката с нервнопаралитичното вещество като част от сложен британски заговор за очерняне на Русия, отбелязва Ройтерс. Великобритания обвини Москва за нападението, нещо което Русия отрича. Случаят вкара отношенията между Изтока и Запада в най-тежката им криза след Студената война. Великобритания и съюзниците й изгониха около 130 дипломати, а Москва отговори реципрочно. В предаването по руската телевизия Виктория Скрипал заяви, че е разговаряла с Юлия Скрипал по телефона, предаде ТАСС. В ефира на \"60 минути\" прозвуча запис от разговора, предаден на редакцията от Виктория Скрипал. По думите на водещите на предаването автентичността на записа засега не е потвърдена. На записа Виктория Скрипал разговаря с жена, която се представя за Юлия Скрипал. Събеседничката говори, че \"всичко с нея е наред\". Виктория й съобщава, че ако получи виза, ще замине за Лондон в понеделник. На това събеседничката отговаря, че \"виза никой няма да даде\". Жената, представяща се за Юлия Скрипал, заявява, че състоянието на Сергей Скрипал е \"нормално\". \"Всеки се подобрява, всички сме живи. По никой няма нищо непоправимо. Скоро ме изписват\", казала тя.", "date": "2018.04.05", "title": "Племенницата на Скрипал: Говорих с Юлия. Те са живи и се подобряват"}
{"url": "https://www.24chasa.bg/novini/article/6801120", "text": "Великотърновският апелативен съд потвърди определения на Окръжен съд – Плевен, с които на тримата обвиняеми за грабежа в инкасо автомобил в Плевен са взети мерки за неотклонение задържане под стража, съобщиха от Апелативен съд – Велико Търново, цитирани от \"Фокус\". Те са привлечени в качеството на обвиняеми за това, че на 28 март откраднали 200 000 лева, като употребили за това сила и заплашване. Определението на Окръжен съд – Плевен е обжалвано пред Апелативен съд – Велико Търново, като обвиняемите са заявили, че не желаят да присъстват лично при разглеждането на мерките им за неотклонение пред въззивния съд. Според Апелативен съд – Велико Търново, по отношение и на тримата са налице предпоставките за взимане на най-тежката мярка за неотклонение задържане под стража и въззивните жалби са оставени без уважение като неоснователни. Определенията на Великотърновски апелативен съд са окончателни и не подлежат на обжалване.", "date": "2018.04.05", "title": "Съд потвърди ареста на тримата, ограбили инкасо автомобил в Плевен"}
{"url": "https://www.24chasa.bg/novini/article/6801123", "text": ", предаде Ройтерс. Главният изпълнителен директор на \"Фейсбук\" Марк Зукърбърг каза по време на конферентeн разговор с журналисти, че \"Фейсбук\" не е констатирал \"никакво съществено влияние\" върху използването или продажбата на реклами след скандала, макар че добави, че \"не е добре\", ако хората не са доволни от компанията. Акциите се повишиха с над 3 процента \"след биенето на камбаната\", т.е. след края на сесията на стоковата борса. Зукърбърг каза на репортерите, че поема вината за изтичането на данни, което разгневи потребителите, рекламодателите и законодателите, но каза също, че все още той е човекът, който трябва да е начело на създадената от него компания. \"Когато изграждаш нещо като Фейсбук, което е без прецедент в света, ще има неща, които ще объркаш\", каза Зукърбърг и добави, че е важно човек да се учи от грешките си. Той каза, че не знае сред ръководния екип на Фейсбук да се обсъжда негово оттегляне, макар че директорите ще се изправят пред предизвикателство, ако решат да го отстранят, защото Зукърбърг държи контролния пакет от акциите. Той каза също, че не е уволнил никого заради скандала и не смята да го прави. Миналия месец \"Фейсбук\" за пръв път призна, че лична информация за милиони потребители по грешка е стигнала до \"Кембридж аналитика\". Идната седмица Зукърбърг ще даде показания по въпроса по време на изслушване в американския Конгрес. Базираната в Лондон Cambridge Analytica, чийто клиент по време на предизборната си кампания беше и Доналд Тръмп, оспори оценката на \"Фейсбук\" за броя на засегнатите потребители. Вчера компанията заяви в Туитър, че е получила данни за не повече от 30 млн. души от изследовател, нает от нея да ги събира от потребители на Фейсбук. Зукърбърг каза на репортерите, че \"Фейсбук\" е трябвало да направи повече, за да държи под око програмисти, които създават приложения, като този, нает от Cambridge Analytica през 2014 г. Той допълни, че \"Фейсбук\" предприема стъпки за ограничаване на обема лични данни, достъпни до създатели на приложения, и може да са нужни още две години за разрешаване на проблемите. \"Разширяваме възгледа си за това до къде се простира отговорността ни\", каза Зукърбърг. Повечето от 87-те милиона потребители, чиито данни са били споделени с \"Кембридж аналитика\", са били в САЩ.", "date": "2018.04.05", "title": "Зукърбърг: Все още аз съм човекът, който трябва да е начело на \"Фейсбук\""}
{"url": "https://www.24chasa.bg/novini/article/6801133", "text": "До тук събраните средства от Националната кампания „Великден за всеки“ са над 400 000 лв., плюс тонове храна, които още не сме успели да раздадем. Това отчете омбудсманът Мая Манолова пред столичния храм „Рождество Христово“ в кв. „Младост III“, където заедно със 75 малчугани от неделното училище към храма и от детска градина „Елхица“ боядиса над 500 великденски яйца на Велики четвъртък. Това съобщиха от пресцентъра на омбудсмана, цитирани от \"Фокус\". Боите, с които се нашариха яйцата, бяха закупени специално в подкрепа на каузата „Спаси икона“, чрез която малчуганите от неделното училище събират пари за свои онкоболни връстници. „Днес и децата се включиха в кампанията, боядисваха яйца за баба и дядо, с които ще ги зарадват за празника“, посочи омбудсманът. И действително всеки малчуган си тръгна с по едно украсено лично от него яйце, като от шарените яйца си взеха и възрастните хора, дошли на литургия. 500 броя пък бяха занесени на две доброволчески социални кухни към храм „Св. пророк Илия“ в кв. „Дружба“ и храм „Св. ВМЧ. Георги Победоносец“ в кв. „Драгалевци“. „Добротата, която тази кампания събужда у българите, не се мери с пари и с килограми храни, тя се мери с направеното добро. Използвам възможността още веднъж да се обърна към всички да подкрепят инициативата на SMS 1255, още има време да го направят. Банковата сметка също продължава да бъде открита. Нека бизнесът да бъде по-щедър, да направят по едно добро дело със средства, които са по техните възможности“, призова Манолова. Банковата сметка ще бъде открита още няколко седмици след Великден, защото по думите на омбудсмана кампанията е набрала инерция, някои фирми реагират по-бавно, а някои хората чуват за инициативата по време на Великденските празници. „Със сигурност това, което ще бъде събрано непосредствено преди Великден и след това, ще отиде за подкрепа на пенсионерите за следващия предстоящ голям християнски празник – Гергьовден“, обясни общественият защитник. По думите й ваучерите, разпределени от първия транш на кампанията, ще са за 13 000 пенсионери, които от вчера вече могат да ги получат в централните пощенски клонове по места. Списъците с имената им са публикувани и на Интернет страницата на Омбудсмана, и на Българския Червен кръст. „Всяка година ваучерите достигат някъде за около 35 000 пенсионери, хранителните пакети също стават все повече и повече. Събрахме тонове храна, благодарение на добротата на българите, чрез акция „Купи и сподели“, разясни националният обществен защитник и допълни, че паричните помощи от кампанията са по предварително определени списъци от НОИ в зависимост от размера на пенсията. Хранителни талони от по 20 лева, ще получат всички възрастни хора, чиято пенсия е с малко над прага, определен от правителството – 321 лв. „Ако двама пенсионери са с еднакви пенсии, а средства има само за единия, ваучер ще получи този, който е с по-голямо ЕГН“, завърши омбудсманът. Банковата сметка, разкрита конкретно и единствено за целите на кампанията, е в УниКредит Булбанк, с титуляр Български Червен кръст: IBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК", "date": "2018.04.05", "title": "Омбудсманът Мая Манолова боядиса 500 яйца с дечица на Велики четвъртък"}
{"url": "https://www.24chasa.bg/novini/article/6800789", "text": "Шестима миньори са загинали, а трима са били ранени при срутване във въгледобивна мина в Западна Грузия, съобщи Ройтерс, позовавайки се на грузинското министерство на вътрешните работи. Инцидентът станал в мината Миндели в Ткибули, на 200 км западно от столицата Тбилиси, предава БТА. От 2011 г. досега при аналогични инциденти там са загинали десетима миньори. В изявление на грузинския премиер Гиорги Квирикашвили се посочва, че причината за инцидента е ненадейно свличане на скална маса, което е често явление в дълбоките мини, предаде Франс прес. Премиерът е казал още, че е \"започнало разследване дали са били нарушавани правилата за безопасност\" в мината.", "date": "2018.04.05", "title": "Шестима загинаха при срутване на мина в Грузия"}
{"url": "https://www.24chasa.bg/novini/article/6800833", "text": "Програми за обмен на преподаватели и студенти между България и Молдова, както и повишаване на качеството на образованието в университета в Тараклия са били сред темите, обсъдени от вицепремиера и министър на външните работи Екатерина Захариева и заместник министър-председателя по въпросите на европейската интеграция на Молдова Юрие Лянка, предаде БТА. На пресконференция след срещата Екатерина Захариева каза, че ще се полагат усилия да се осигурят преподаватели от Великотърновския и Русенския университет. Тя благодари на молдовската страна за бързото разкриване на консулството и посочи, че амбицията е да бъде повече от обикновена консулска служба, а център, който да подпомага и инвестициите, и връзката между хората. Юрие Лянка, чиято майка е българка, посочи, че са обсъдили в детайли как може да се подобри социалната, икономическата ситуация и образованието в Тараклия, и не само там, тъй като в Молдова има и други селища, където също има големи български общности. Той акцентира върху темата за начините за подобряване на качеството на образованието в университета в Тараклия и отбеляза, че той е уникален за региона и е привлекателен не само за българите в Молдова. Лянка отбеляза също необходимостта от учители в областта на информационните технологии. Захариева и Лянка са разговаряли и как могат да се привлекат инвестиции в Молдова. Имаме позитивен ръст 17.8 процента на търговския обмен между двете държави и ръст на туристическия поток, но има много сериозна перспектива, коментира Екатерина Захариева на пресконференция след срещата. Според нея трябва да се отпусне колкото може по-скоро първия транш от финансовата помощ на ЕС за Молдова. Тя изрази благодарност към молдовското правителство за големите усилия, които полагат в процеса на изпълнение на реформите и отбеляза, че е много важно ЕС да ги окуражава по пътя, който е избрала Молдова - пътя на европейската перспектива и интеграция. Захариева подчерта, че в приоритетите на председателството ни, освен Западните Балкани, е и Източното партньорство и европейската перспектива на страните от Източното партньорство. Тя припомни, че съвсем скоро на Съвета на външните министри е имало заключения за напредъка на Молдова и допълни, че България е изиграла позитивна роля, да се посочат положителните неща и напредъка, който Молдова е осъществила по пътя на реформите. България беше една от първите държави, която ратифицира споразумението за асоцииране, имаме желание да подкрепим Молдова и за отпускането на първия транш от финансовата помощ, коментира тя. Захариева отбеляза, че имаме и конкретни проекти, свързани с водоснабдяване, училища, детски градини, пътища.", "date": "2018.04.05", "title": "Захариева обсъди с молдовския си колега програми за обмен на преподаватели и студенти"}
{"url": "https://www.24chasa.bg/novini/article/6800834", "text": "Всеки един сигнал, който се подава от гражданите, се проверява. Нито един сигнал не се игнорира, откъдето и да е в страната. Това каза по време на брифинг старши комисар Ивайло Иванов, директор на СДВР, коментирайки случая с двамата избягали затворници от Централния Софийски затвор, предаде „Фокус”. „Провеждат се огромен брой издирвателни мероприятия. Невероятен ресурс е вкаран в тях. Колегите почти не се прибират. Денонощно са навън. Огромен брой хора се разпитват. Проверяват се сигнали. Създаден е специален щаб в СДВР по ръководството на г-н Терзийски, който е директор на главната дирекция. Всички възможни адреси, за които до нас достигне информация, се проверяват”, посочи старши комисар Иванов. По думите му органите на реда няма как да знаят със сигурност дали двамата избягали затворници вече са напуснали територията на нашата страна, но такава теоретична възможност съществува. „Те са обявени за международно изискване. Има издадена европейска заповед за арест. Издирват ги от Интерпол. Уведомени са всички партньорски служби. Даже и да предположим, че съществува вероятност да са напуснали страната, те не са в безопасност”, посочи директорът на СДВР. Той опроверга и информацията синът на един от избягалите затворници да е бил задържан и подчерта, че той само е разпитан и по-късно е освободен.", "date": "2018.04.05", "title": "СДВР: Не игнорираме нито един сигнал за избягалите затворници, уведомени са всички служби"}
{"url": "https://www.24chasa.bg/novini/article/6800838", "text": "Синдикатът на надзирателите в затворите обмисля да възобнови протестите. Това става ясно от отворено писмо до премиера, председателя на НС, правосъдния министър, главния прокурор и всички параламентарно представени партии, съобщи БТА. Повод за писмото е \"създалата се истерия\". Удобството не може да бъде водещо, нашата кауза е връщането на достойнството и честта на професията. Парите, за исканото от нас увеличение на трудовите възнаграждения не заместват нашето здраве и живот, пишат в писмото надзирателите. Те настояват за механизъм за решаване на проблемите, който да бъде задействан не от конкретни събития, нито пък да бъде политизиран, както в случая. От управителния съвет на синдиката на служителите в затворите изразяват тревога и възмущение от негативните тенденции в \"развитието\" на пенитенциарната система. Случващото се в българските затвори е пряка последица от водената политика по отношение на целия сектор \"Сигурност\", в частност затворите, което е отражение на състоянието на държавата като цяло в лицето на политическия елит по време на целия преход. В системата на затворите и арестите все още не е започнала истинска реформа. Системата е в състояние на ентропия, вместо еволюция, блокирана от хора, някои от тях заемащи ключови ръководни позиции, занимаващи се с избор и подбор на кадри по свой образ и подобие, със съмнителни сделки, което обуславя модела на управление, функционирането, моментното състояние, съответно с качеството и визията на системата. Днешното управление е чутовно, контрапродуктивно, заслепено, себично, фокусирано, мотивирано единствено и само по усвояването на средства от европейските фондове, като всички други потребности и грижи за служителите не са на дневен ред, пише в писмото. От синдиката са на мнение, че водената към настоящия момент държавна политика в местата за лишаване от свобода, е насочена основно с мотив за реализация на инфраструктурни проекти и усвояването на пари от ЕС, но не и да се търсят трайни и срочни решения на множеството проблеми в тази сфера. Освен това наказателно-изпълнителната политика е погрешна, тотално сбъркана, порочна, не съответства на стандартите на ЕС по отношение на изпълнение на наказанието \"лишаване от свобода\", съответно изтърпяването. Освен това от ССЗБ са предприели действия на защита на служителите, нападнати от избягалите затворници. Синдикатът припомня и казуси за посегателства и поръчки за нападения и убийства на надзиратели, социални и медицински работници, емблематичен пример е главният надзирател на Софийския затвор, издъхнал в болница след жесток побой, поръчан от лишени от свобода. Срещу надзирателите се води компроматна война, която има своята цикличност, но винаги целта е една и съща - да се омаловажи труда на обикновения служител и да бъдат прикрити истинските виновници за състоянието на сектора, пише в писмото.", "date": "2018.04.05", "title": "Надзирателите в затворите може да възобновят протестите, създала се истерия"}
{"url": "https://www.24chasa.bg/novini/article/6800847", "text": "Турските сили за сигурност са задържали пореден заподозрян във връзка с убийството на руския посланик в Анкара Андрей Карлов, предаде ТАСС, като се позовава на информация на телевизия Хабертюрк. По данни на телевизията полицията е задържала бивш служител в турския Съвет за информационни технологии и комуникации. В понеделник турски съд издаде заповеди за арест за ислямския проповедник Фетхуллах Гюлен и за още седем души във връзка с убийството на руския посланик в Анкара, предаде БТА. Посланик Карлов бе застрелян на 19 декември 2016 г. по време на откриването на фотоизложба в Анкара. Нападателят Мевлют Мерт Алтънташ, 22-годишен полицейски служител, бе ликвидиран от турските сили за сигурност. В. \"Сабах\" писа през декември, че убиецът на руския посланик е бил свързан с мюсюлманския проповедник Гюлен. Според турските власти движението на Гюлен стои зад опита за преврат през юли 2016 г.", "date": "2018.04.05", "title": "Задържаха пореден заподозрян във връзка с убийството на руския посланик в Анкара"}
{"url": "https://www.24chasa.bg/novini/article/6800846", "text": "Министър-председателят на Косово Рамуш Харадинай разкритикува остро Брюксел заради ролята му на посредник в диалога с Белград, предаде \"Фокус\". Той заяви, че Европейският съюз няма капацитет да помогне на Косово и трябва да потърси помощ, пише базираното в Прищина албанско електронно издание Gazeta Express. „Ако нямате капацитет, тогава потърсете помощ. Ако не искате да потърсите помощ, тогава ни го кажете и ние ще тръгнем в друга посока и точно, както и в миналото, ние ще свършим нашата работа. Ето как действа Брюксел: Те позволяват извършването на много незаконни действия в Северно Косово, но нямат силата да кажат на Белград \"вие нямате право да вършите подобни неща\", заяви Харадинай по време на конференция „Сценарии за ‚Големия финал‘ между Косово и Сърбия“, организиран от RIDEA и подкрепен от посолството на Норвегия в Прищина.", "date": "2018.04.05", "title": "Рамуш Харадинай към ЕС: Ако нямате капацитет, тогава потърсете помощ"}
{"url": "https://www.24chasa.bg/novini/article/6800860", "text": " На всички изходни артерии на София има наши полицейски патрулни автомобили, които ще регулират движението и същевременно ще проверяват за съмнителни лица, напускащи столицата. Това каза по време на брифинг комисар Тенчо Тенев – началник на отдел „Пътна полиция” към СДВР, коментирайки натоварения трафик на изходните артерии на София във връзка с предстоящите почивни дни, както и издирването на двамата избягали затворници, предаде  „Фокус”’. „Колегите са наясно. Имат информация за избягалите затворници. Имат снимков материал. С еднократен преглед на автомобила може да се забележи дали има съмнителни лица или не”, обясни ръководителят на „Пътна полиция”. Комисар Тенев допълни, че трафикът на изходите на София предстои да стане много интензивен след 14.00 часа.", "date": "2018.04.05", "title": "Патрули регулират движението и проверяват за съмнителни лица на всички изходи на София"}
{"url": "https://www.24chasa.bg/novini/article/6800865", "text": "Европейската комисия определи днес като неприемлива злоупотребата с лични данни от \"Фейсбук\". Новите разкрития показват, че са засегнати и европейски потребители, отбеляза говорител на комисията. Той съобщи, че ЕК наблюдава водените във Великобритания и САЩ разследвания по случая с \"Кеймбридж Аналитика\". Комисията миналата седмица е дала 14-дневен срок на \"Фейсбук\" за разяснения и засега от дружеството са изразили готовност да окажат съдействие, предава БТА. Говорителят съобщи, че очаква в следващите дни да се установи контакт между представители на ЕК и на \"Фейсбук\". Комисията постоянно се информира за действията, предприети от службата за защита на личните данни във Великобритания и от федералната комисия на САЩ за защита на потребителите, допълни говорителят.", "date": "2018.04.05", "title": "ЕК: Злоупотребата с лични данни от \"Фейсбук\" е неприемлива"}
{"url": "https://www.24chasa.bg/novini/article/6800851", "text": "Четири непълнолетни момчета опитаха да избягат на полицейска патрулка и спретнаха среднощен екшън във Варненско. В крайна сметка те са заловени, пренощували в ареста и са предадени на родителите им. Патрул на пътна полиция опитал да спре около 23.30 часа за рутинна проверка фиат с варненска регистрация на ул. \"Съединение\" в Бяла. Шофьорът не само не спрял, но и стъпил по-здраво на газта. Униформените скочили в патрулката и предприели преследване. Карайки зад фиата те включили светлинните сигнали, дали звукови сигнали, опитвали се на няколко пъти да пресекат пътя на колата, за да отбие и да спре, но опитите им се оказали неуспешни. При един от опитите фиатът дори ударил патрулката. В крайна сметка колата поела по черен път в гористата местност край близкото село Рудник, където униформените успели да я спрат. За тяхна изненада зад волана бил тийнейджър, от същото село, а в колата имало още три непълнолетни момчета - две също от Рудник и едно от Бяла. Оказало се, че колата е на майката на момчето, което шофирало. Тя не знаела, че синът й е взел автомобила за среднощна разходка. По случая има образувано досъдебно производство, материалите са докладвани на прокурор от Районна прокуратура – Варна.", "date": "2018.04.05", "title": "Хлапета организираха гонка с полицейска патрулка във Варненско"}
{"url": "https://www.24chasa.bg/novini/article/6800875", "text": "Министерството на финансите публикува за обществено обсъждане проекта на средносрочната бюджетна прогноза за периода 2019-2021 година. В бюджетната прогноза за периода 2019-2021 г. целта за салдото по КФП за 2019 и 2020 г. се запазва съответно на дефицит в размер на 0,5 на сто от БВП и на балансирано бюджетно салдо. За 2021 г. е планирано поддържане на балансиран бюджет. Политиката в областта на данъците се характеризира с предвидимост чрез запазване на ниските данъчни ставки за преките данъци, широка данъчна основа и малко на брой данъчни преференции. Приходната част на бюджета в средносрочен план показва тенденция на намаление от 36,9 на сто от БВП за 2019 г. до 36,1 на сто от БВП през 2021 г., което се дължи основно на прогнозните приходи от фондовете на ЕС. Предвижда се общите разходи по КФП в средносрочен план да намалеят от 37,4 на сто от БВП за 2019 г. до 36,1 на сто от БВП през 2021 г. Средносрочната бюджетна прогноза за периода 2019-2021 г. предвижда увеличаване на размера на минималната работна заплата от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 година. Политиката в сферата на образованието предвижда продължаване на стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г. По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020. През 2019 г. се предвижда въвеждане на по-справедлив модел за таксуване за ползване на републиканската пътна мрежа - чрез въвеждане на смесена система: електронна винетка за леки автомобили и ТОЛ отчитане за изминато разстояние за тежкотоварните автомобили. Успоредно с поддържането на пътната инфраструктура, за периода 2019-2021 г. политиката на правителството е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе - Велико Търново, Път E-79 \"Видин - Ботевград\", АМ Струма, Лот 3.2 от Крупник до Кресна. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г. или 18,2 на сто от прогнозното ниво на БВП.", "date": "2018.04.05", "title": "Публикуваха проекта на средносрочната бюджетна прогноза за периода 2019-2021 г."}
{"url": "https://www.24chasa.bg/novini/article/6800912", "text": "Кампанията на пръв ръчно плетен и тъкан билборд с логото на световноизвестната марка Кока-Кола влезе във финала на Festival of Media Global в Рим, в категория креативно използване на медии. За пръв път една компания от този район влиза във финала на този престижен фестивал. Съвместната кампания на UM Белград и McCann Белград е отличен пример за това как медиите могат да бъдат използвани по един действително иновативен и необикновен начин, като същевременно всичко е добре обмислено и пълно с креативност. Класическата форма на билборда е съчетана с нестандартна форма на плетен т.е. тъкан билборд, което създава ефекта на смес от традиция и иновативност. Кока-Кола, компанията чието лого е известно навсякъде по света, с тази кампания доказва че, един бранд е голям само ако притежава способността да осъзнае правилните културни и локални ценности. „Влизането във финала на толкова прочут фестивал е голяма гордост и чест, както за екипа който участва в проекта, така и за цялата агенция. Макар че, заедно с Кока-Кола вече няколко пъти сме участвали и печелили награди на най-различни фестивали, сега за пръв път нашето творчество е забелязано на световно ниво, и това е голямо удоволствие за всички нас. Когато творчеството и креативността са признати на един толкова прочут фестивал, това е доказателство че добрата работа, посветеността и упоритостта нямат граници. Освен това, радваме се че по този начин допринасяме за промоция на сръбската традиция. Този успех споделяме с нашия клиент Кока-Кола и агенцията McCann Белград. Работата в екип винаги носи успех.” Каза Дубравка Урошевич, регионален акаунт директор в агенцията UM Белград. Кампанията на ръчно плетен и тъкан билборд е реализирана в рамките на обявата на живописния сериял Незабравими вкусове от Сърбия, разкриващ и съживяващ стари, почти забравени рецепти. С този сериял, Кока-Кола представя традиционни и модерни версии на ястия, приспособени към съвременния, забързан начин на живот. Фестивалът на масови медии е сред най-значителните събития в сферата на медийната индустрия. На тазгодишния фестивал, който се провежда в Рим, ще участват прочути представители и експерти в областта на комункациите. Реномираното жури ще даде награда на кампаниите, които по иновативен начин са използвали различни медийни форми. Имената на победителите ще бъдат обявени на финалната церемония на 14 май, в Рим. Всички проекти, класирали се за финала, можете да намерите на  .", "date": "2018.04.05", "title": "UM Белград и Кока-Кола във финала на престижния фестивал в Рим"}
{"url": "https://www.24chasa.bg/novini/article/6800908", "text": "Говорител на турския президент Реджеп Тайип Ердоган заяви днес, че Турция категорично осъжда  предаде Ройтерс. \"Случаят с Хакан Атила е юридически скандал. Ние категорично осъждаме и отхвърляме това решение, това е тежка несправедливост\", посочи говорителят Ибрахим Кълън на пресконференция днес. Снощи американски прокурори поискаха 20 години затвор за турския банкер, който бе осъден през януари по обвинения в конспирация и банкова измама за работата му като заместник генерален директор на турската държавна банка Халкбанк. Според прокуратурата той е заговорничил през 2011 г. с турския търговец на злато от ирански произход Реза Зараб. Зараб се обяви за виновен и даде показания срещу Атила. Присъдата по делото, което обтегна отношенията между Турция и САЩ, ще бъде обявена на 11 април.", "date": "2018.04.05", "title": "Турция осъди исканата от САЩ присъда\nза турски банкер"}
{"url": "https://www.24chasa.bg/novini/article/6800918", "text": "33-годишната варненка Фатма Д., срещу която има издадена европейска заповед за арест, поиска от окръжния съд в морската столица доброволно да бъде екстрадирана в Германия и да бъде съдена там. Жената е обвинена в трафик на сериозни количества кокаин от Холандия в Германия. Арестувана е на два пъти. Според немските власти жената е част от престъпна група, която внасяла с килограми кокаин от Холандия в Бохум, като доставяли дрогата предимно през Австрия на клиенти в Италия. Според германските власти Фатма е била един от куриерите, за което получавала по 5000 евро на курс. На 7 ноември и на 18 декември 2016 г. германските власти заловили варненката зад волана на кола, в която бил открит тайник. В него са намерени първия път 4 кг кокаин, а втория път – 6,7 кг кокаин. За деянието, за което ще бъде разследвана българката, в немското законодателство се предвижда наказание „лишаване от свобода\" с максимален размер до 15 години. Фатма успяла да се укрие от немските власти, поради което е обявена за международно издирване. Тя бе заловена на летище Варна на 30-и март тази година докато чака полет за Германия. Незабавно са били информирани за местонахождението й съдебните власти в Бохум. По искане на прокуратурата, в неделя Окръжният съд във Варна наложи на жената мярка за неотклонение „задържане под стража”. Съдебният състав постанови, че допуска предаването на Фатма на германските власти, въз основа на Европейската заповед за арест, при спазване на принципа на особеността. Българската гражданка не се отказа от този принцип, който й гарантира, че ще бъде разследвана само за престъпленията, посочени в документа на молещата държава.", "date": "2018.04.05", "title": "Наша наркотрафикантка поиска доброволно да бъде екстрадирана в Германия"}
{"url": "https://www.24chasa.bg/novini/article/6800919", "text": "Какво се случва със Сейф ал Ислам? Въпросът буди безпокойство в Зинтан, малък град на прага на либийската пустиня, където синът на бившия диктатор Муамар Кадафи бе държан като затворник, след като бе заловен в южната част на страната през ноември 2011 г. През юни 2017 г. групировката, която го държеше, обяви, че е пуснат на свобода, но това така и не бе потвърдено. Някои го смятат дори за мъртъв, защото няма никакви сведения за съдбата му в страна, където обикновено тайните не се пазят много добре. Името му отново влезе в новините, когато бяха повдигнати обвинения срещу бившия френски президент Никола Саркози за предполагаемо либийско финансиране на предизборната му кампания през 2007 година. През 2011 г. Сейф ал Ислам заяви в ефира на \"Евронюз\": \"Ние му финансирахме кампанията\". Четиридесет и пет годишният син на Кадафи не е виждан от юни 2014 година. По време на делото срещу него - което според ООН и неправителствени организации е било претупано - той се яви чрез видеоконферентна връзка от Зинтан. През юли 2015 г. той беше осъден задочно на смърт през юли. Издирван е и от Международния наказателен съд (МНС) в Хага по обвинения в престъпления срещу човечеството, извършени по време на бунта през 2011 г., довел до падането от власт и смъртта на баща му. Макар и няколко либийски и дипломатически източници да уверяват, че Кадафи-син е още в Зинтан, на 170 км югозападно от Триполи, не се знае дали е още в затвора. В този град, устроен на племенни начала, езиците не се развързват лесно. Разположен на стръмните склонове на планинския масив Джебел Нефуса, дълго маргинализираният бедуински град се трансформира. Насред осеяните с маслинови дръвчета полета се издигат модерни сгради, на метри от съвсем обикновени къщи. Видимото спокойствие на този 40-хиляден град - бастион на бунта срещу режима на Кадафи - контрастира с военната мощ, с която разполагат местните групировки. Те са сред най-могъщите в Либия. С глава, увита в черен тюрбан и потъмняло от пустинното слънце лице, Мохтар ал Ахзар, един от военачалниците в Зинтан, заявява категорично при първото споменаване на името Сейф ал Ислам Кадафи: \"Да. Той (още) е затворник\". Малко по-късно обаче представителят на Военния съвет на града, който обединява основните въоръжени групировки, вече не е толкова категоричен: \"Въпреки че вече не е затворник, той е издирван от МНС\" и либийското правосъдие. \"Няма къде да отиде\". Шабан ал Мархани, един от племенните вождове на града, също си мънка под носа и дава неясен отговор: \"Сейф ал Ислам е тук (в Зинтан) и е затворник, но неговата съдба не е в ръцете на Зинтан\". \"Във всеки случай Сейф ал Ислам никога не е бил затворник в пълния смисъл на думата . След задържането му той бе поставен под домашен арест, не в затвор\", каза пред АФП човек от службите за сигурност. \"Катибат Абу Бакр ас Седик\", въоръжената групировка, която залови Сейф ал Ислам, отказа неколкократно да предаде пленника си на властите в Триполи или на МНС. След това, за всеобща изненада, тя обяви през юни 2017 г., че го е освободила. Това не бе взето на сериозно, особено след като няколко месеца по-рано се появи същата информация. \"Катибат Абу Бакр ас Седик\" заяви, че прилага закон за амнистията, обнародван през 2015 г. от парламента в източната част на страната, но според юристи той не може да се приложи в случая на Сейф ал Ислам. Депутатът Омар Гайс, който представлява Зинтан в либийския парламент, казва, че не е в състояние да потвърди или да отрече информацията за освобождаването му. \"Сейф ал Ислам е считан за укриващ се престъпник. И ако бъде арестуван, ще бъде отново съден\", добави той и уточни, че \"беглецът\" е преследван от либийските власти за различни деяния. Службата на главния прокурор в Триполи смята, че Сейф ал Ислам \"не може да подлежи на амнистия\", предвид престъпленията, за които е признат за виновен. АФП не можа да се свърже със службата на прокурора на Международния наказателен съд за коментар относно съдбата на Кадафи-син . В последното си изявление по тази тема, през юни 2017 г., МНС заяви, че ще вземе \"необходимите мерки, за да разбере къде се намира Кадафи\". За това объркване допринасят и привържениците на бившия режим. На 19 март човек, който твърди, че представлява Сейф ал Ислам, обяви от Тунис кандидатурата му за следващите президентски избори в Либия. На следващия ден \"Катибат Абу Бакр ас Седик\" написа на страницата си във \"Фейсбук\", че се е \"свързала\" със Сейф ал Ислам, който е отрекъл да се е обръщал към някого с искане да говори от негово име. В Зинтан обаче се говори, че тази въоръжена групировка е била разпусната преди близо година. АФП не можа да открие командира й Аджми Аатири. Бъркотията е пълна. Материалът е на Имед Ламлум от Франс прес, предаде  БТА.", "date": "2018.04.05", "title": "Тайнствената съдба на сина на Муамар Кадафи - Сейф ал Ислам"}
{"url": "https://www.24chasa.bg/novini/article/6800935", "text": "Докато за глътналото милиони и проточило се строителство на спортната зала в Мездра кметът Генади Събков може донякъде да се оправдае с действията на предшествениците си на поста, няма как да избяга от обвинението за политическите и роднински назначения в общинската администрация на железничарския град. Изнесеният от депутатите на ГЕРБ списък на назначените от червения Събков всъщност е взет от местни медии и главно от мездренския сайт medianews.bg, който пръв сигнализира за предприетата чистка в общината и нови назначения на хора, тясно свързани с БСП. От началото на мандата си през 2015 г. досега червения кмет е принудил повече от половината 85 щатни длъжности в администрацията да напуснат. На тяхно място са назначени хора лично предани, познати и роднини на кмета или на новите хора в общинската управа. За да разчисти терена от неудобните му служители, Събков използва доста стар трик като променя характеристиката за определена длъжност, поставяйки на хората нови изисквания за заемането на поста в неизпълнимо кратки срокове. Цели две години и половина след поемането на поста кмета Генади Събков кандиса да назначи свой заместник. Мнозина са кандидатствали през това време за поста, но кмета се спира на Сашо Илиев, бивш началник на отдел в общинската управа на Враца по времето на кметуването на сегашния депутат от левицата Николай Иванов. При това Илиев е бил предложен на покрито с тайна заседание на общинския съвет на БСП в Мездра на 27 март т.г. Според осведомени, решението не било взето лесно, имало е доста гласове против тази кандидатура. В крайна сметка обаче бюрото на партията я одобрило под натиска на кмета Събков. Така Илиев се превърна в поредното външно партийно назначение в община Мездра за сметка на местните кадри. Общинският съвет на БСП в града пък има идентичен адрес с този на общинската управа. Проверката ни показа, че социалистите действително ползват помещение в общинската сграда и не плащат нито лев наем за него. А докато за да отговори на обвиненията за строителството на спортната зала и финансовата политика на общината кмета Генади Събков веднага свика брифинг, сега запазва пълно мълчание за кадровата си политика и отказва всякакви коментари по случая.", "date": "2018.04.05", "title": "Само предани на БСП и лично на кмета на Мездра Събков виреят в общината"}
{"url": "https://www.24chasa.bg/novini/article/6800924", "text": "Първата част от Програмата за изграждане и реновиране на физкултурните салони стартира с подпомагане на училищата в селските райони, съобщиха от пресцентъра на Министерството на младежта и спорта.  По Програмата за развитие на селските райони 2014-2020 е обявена процедура за кандидатстване с проекти за „ Изграждане на закрита спортна инфраструктура, включително оборудването и/или обзавеждането й в общинска образователна инфраструктура с местно значение, в която няма изградена закрита спортна инфраструктура , и която включва основно или средно училище финансирано чрез бюджета на общината“ . Общият размер на безвъзмездната финансова помощ е 7,5 млн. eвро., от които 6 375 000 евро са от Европейския земеделски фонд за развитие на селските райони, а останалите 1 125 000 евро са национално съфинансиране. Процедурата за кандидатстване с проекти е обявена на 08.03.2018 г., а срокът за кандидатстване е до 13.07.2018 г. Проектните предложения по процедурата се подават изцяло по електронен път чрез Система за управление, изпълнение и наблюдение на одобрените Оперативни програми, съфинансирани от Кохезионния и Структурните фондове на ЕС (ИСУН) на следния интернет адрес: https://eumis2020.government.bg. По процедурата могат да кандидатстват общини от селските райони съгласно Приложение № 1 от Условията за кандидатстване, публикувани в ИСУН. Могат да кандидатстват също общините Велинград, Гоце Делчев, Карлово, Лом, Панагюрище, Петрич, Сандански, Разлог, Карнобат, Малко Търново, Поморие, Провадия, Белоградчик, Козлодуй, Мездра, Севлиево, Генерал Тошево, Крумовград, Троян, Берковица, Пещера, Червен бряг, Никопол, Тутракан, Нова Загора, Девин, Златоград, Самоков, Ботевград, Попово, Ивайловград, Свиленград, Нови пазар и Елхово, но с изключение на строителните граници на административния им център. Всяка община може да подаде само едно проектно предложение за изграждане на училищна спортна база, а максималният размер на общите му разходи е 250 000 евро за един кандидат. По Програмата за развитие на селските райони може да се подават проекти и за „Изграждане, реконструкция, ремонт, оборудване и/или обзавеждане на спортна инфраструктура“. Министерството на младежта и спорта разполага с два проекта за тренировъчни спортни зали, които ще предостави безвъзмездно на желаещите. Единият проект, който засяга малките населени места, е на стойност 500 000 лв. Той включва сграда на едно ниво с четири оборудвани отборни съблекални, помещения за треньори, съдии и администрация и игрално поле с размери 19,7 на 34,3 м и височина 8 м. Вторият проект касае по-големите населени места и е на стойност 1,2 млн. лв. Сградата е на две нива като на приземния етаж са разположени четири оборудвани отборни съблекални, тренировъчна зала за каланетика, танци, подвижни игри и др. с размери 9,85 на 6,1 м, долекарски кабинет и склад. На второто ниво са разположени 210 седящи места, стаи за треньори, съдии и администрация. Игралното поле е с размери 22 на 45 м, като е предвидена възможност за разделянето му на две пространства с преградна завеса – игрално поле с размери 32,5 на 22 м и тренировъчна зала с размери 12,5 на 22 м. По инициатива на Министерството на младежта и спорта и със заповед на министър Красен Кралев бе съставена работна група между ММС и Националния статистически институт на тема „Спорт“. Групата изработи методология за проучване и до всички български училища са изпратени въпросници за състоянието на спортната база в училище. Приблизителната бройка на училищата без физкултурни салони в най-малките населени места е около 200. Очаква се до края на месеца да бъде изготвена подробна статистика за състоянието на физкултурните салони в страната. Наличните данни и информация ще бъдат инструмент за определяне на коректни критерии при реализиране на политиката за изграждане на нови закрити спортни съоръжения в образователните институции, в които липсват такива или в които заниманията се провеждат в пригодени за спорт помещения.", "date": "2018.04.05", "title": "Програмата за физкултурните салони започва с училищата в селските райони"}
{"url": "https://www.24chasa.bg/novini/article/6799914", "text": "Хърватската полиция арестува 24-годишен мъж, заподозрян, че е примамвал млади момичета във Фейсбук и е извършил над 80 престъпления, свързани с педофилия, съобщи МИА. Полицията е идентифицирала 53 жертви в Хърватия, предимно на възраст между десет и петнадесет години. Разследването е показало, че са засегнати и деца от съседни страни. Заподозреният педофил е създавал фалшиви профили във Фейсбук и е контактувал с голям брой момичета, предава БТА. Той ги примамвал да пишат на сексуално експлицитни теми, изпращал им е порнографско съдържание и ги карал да се снимат. Той също предлагал на някои жертви-деца да се срещнат с цел осъществяване на сексуални контакти. Заподозреният от юли 2017г. до края на януари 2018г. е извършил общо 80 престъпления срещу деца.", "date": "2018.04.05", "title": "Арестуваха педофил в Хърватия, заподозрян за над 80 престъпления"}
{"url": "https://www.24chasa.bg/novini/article/6799934", "text": "Народните представители излязоха в 10-дневна Великденска ваканция. Днес беше последното пленарно заседание преди празниците, предаде БТА. Следващото заседание на Народното събрание ще е на 18 април, от 9.00 часа.                                                                                                                                                                                                                                                                                                                       ", "date": "2018.04.05", "title": "Депутатите излязоха във Великденска ваканция чак до 18-ти април"}
{"url": "https://www.24chasa.bg/novini/article/6799943", "text": "Европейската комисия вчера изпрати нова серия от подробни отговори на допълнителните въпроси, отправени от Комисията по бюджетен контрол на Европейския парламент във връзка с назначаването на г-н Мартин Зелмайер като нов генерален секретар, съобщи Отдел \"Преса и медии\" на Представителство на ЕК в България. Още на 24 март Европейската комисия отговори на първоначално зададените 134 въпроса от евродепутатите. В отговорите си Комисията потвърждава, че решението за назначаване на г-н Зелмайер е взето в пълно съответствие с Правилника за персонала на ЕС и с Правилника за дейността на Комисията. Допълнителните отговори до парламентарната комисия са изготвени под ръководството на комисаря Гюнтер Йотингер, отговарящ за бюджета и човешките ресурси с подкрепата на Генерална дирекция \"Човешки ресурси и сигурност\", юридическата служба на Комисията и в съгласие с нейния председател г-н Юнкер. В тях отново се подчертава, че предишните трима генерални секретари на ЕК са били назначени по същата процедура, по която е назначен и Мартин Зелмайер. Той е преминал процедурата, предвидена в член 29 от Правилника за персонала, включително: един пълен ден в центъра за оценяване, събеседване, оценка, становище от Консултативния комитет по назначенията, събеседване с комисар Гюнтер Йотингер, отговарящ за бюджета и човешките ресурси, и събеседване с председателя Юнкер. Въз основа на това е установено, че кандидатът отговаря на всички изисквания за заемане на длъжността генерален секретар: притежанието на степен AD14 или по-висока и минимум две години управленски опит като висш ръководител на ниво директор или по-високо. Освен тези официални изисквания кандидатът демонстрира ангажираност с европейската идея, познава отлично политиките и приоритетите на Комисията, а също така и административните практики и процедури, има богат опит като ръководител и комуникатор с професионален опит във воденето и мотивирането на екипи, както и силни аналитични умения и способност за ефективно общуване с вътрешни и външни заинтересовани страни.", "date": "2018.04.05", "title": "Еврокомисията даде нови доказателства относно законността на назначаването на генералния й секретар"}
{"url": "https://www.24chasa.bg/novini/article/6799961", "text": "Ченгета иззеха 170 кг нелегален тютюн и контрабандни цигари. Това съобщиха от ОД на МВР- Монтана. След сигнал служители на РУ Лом са извършили специализирана проверка в частен имот в гр. Лом в местността \"Горни Бахчи\", ползван от 49- годишния Т.М. от крайдунавския град. При извършеното претърсване в гаражно помещение са намерени и иззети 18 чувала с общо тегло 168 кг, съдържащи насипен, ситно нарязан тютюн, без български акцизен бандерол. Открита е фабрична машина за рязане на тютюн и 2 варела за овлажняване на тютюн. По случая е образувано досъдебно производство по чл. 234 ал. 1 от НК в РУ Лом. Вчера след сигнали в сектор „Противодействие на икономическата престъпност” в Монтана са извършени проверки в частни домове в селата Дондуково, Василовци и Сумер. Къщите са обитавани от 53-годишния Н.М., 58-годишната С.К. и 42-годишната А.Х. Криминалистите са иззели общо 0.850 кг. ситно нарязан тютюн и 1 300 къса цигари от марките „Фарго”, „Уилсън“, „Комплимент” и „Марбл”, всичките без български акцизен бандерол. По случаите са образувани преписки в областната дирекция на полицията в Монтана.", "date": "2018.04.05", "title": "Ченгета иззеха 170 кг нелегален тютюн и контрабандни цигари от частен имот в Лом"}
{"url": "https://www.24chasa.bg/novini/article/6800569", "text": "Германската канцлерка Ангела Меркел планира да посети САЩ на 27 април за среща с президента Доналд Тръмп, предаде Ройтерс, като се позова на германския многотиражен вестник \"Билд\". Вестникът съобщи в сайта си, че няколко източници са потвърдили посещението на канцлерката в САЩ в края на месеца. Засега няма коментар от нейния кабинет, предаде БТА.", "date": "2018.04.05", "title": "Меркел планира среща с Тръмп в САЩ в края на април"}
{"url": "https://www.24chasa.bg/novini/article/6800570", "text": "Опозиционната ВМРО-ДПМНЕ смята, че СДСМ и Зоран Заев водят държавата към икономическа разруха, съобщи Макфакс. Икономическата ситуация е влошена. Изявленията за повишаване на данъците и неспособността на властта намаляват инвестиционната привлекателност на страната. Големите чуждестранни инвеститори заради растящата корупция избират да инвестират в страните от региона, заяви ВМРО-ДПМНЕ, предава БТА.  Партията посочи, че ръстът на БВП през 2017г. в Македония е бил 0 процента, докато икономиката навсякъде другаде е вървяла нагоре. От ВМРО-ДПМНЕ добавиха, че с цел да отвлече вниманието от тази катастрофална политика, СДСМ преследва политическите си противници с фабрикувани обвинения. На това политическо преследване трябва да бъде сложен край. Съдиите трябва да уважават конституцията, законите и човешките права на всеки гражданин, независимо от политическите му пристрастия или политически позиции. Съдът трябва да освободи от неоснователен арест всички политически жертви и да отхвърли поръчаните обвинения. СДСМ не може и няма капацитет да ръководи държавата. Македония заслужава нещо по-добро, заявиха от ВМРО-ДПМНЕ.", "date": "2018.04.05", "title": "Опозиционната ВМРО-ДПМНЕ смята, че Заев води Македония към икономическа разруха"}
{"url": "https://www.24chasa.bg/novini/article/6800590", "text": "Компаниите от групата на ЧЕЗ в България – „ЧЕЗ България” ЕАД и „ЧЕЗ Разпределение България” АД, успешно преминаха през месец март тази година одит за подновяване на сертификатите на системите за управление на качеството съгласно изискванията на новата версия на стандарта ISO 9001:2015. Одиторски екип от реномираната сертифицираща компания “ТЮФ Рейнланд-България” ЕООД провери документацията и практическото прилагане на системата за управление на качеството, като проследи работните процеси в различните звена на компаниите. При проверката бе установено, че „ЧЕЗ България” ЕАД и „ЧЕЗ Разпределение България” АД стриктно спазват изискванията на стандарта ISO 9001:2015. „Положителните резултати от извършения одит са поредното доказателство, че ЧЕЗ е модерна и иновативна компания. Прилагането на изискванията на международния стандарт гарантира по-висока ефективност на бизнес процесите и по-добро обслужване на нашите клиенти”, каза Карел Крал, регионален мениджър на ЧЕЗ за България. Компаниите от Групата ЧЕЗ в България получиха сертификат за внедрена и прилагана Система за управление на качеството в съответствие с международния стандарт ISO 9001:2008 през март 2012 г. Европейският стандарт EN ISO 9001:2015 има статут на български стандарт от 25.09.2015 г. като БДС EN ISO 9001:2015, който замени и отмени БДС EN ISO 9001:2008. През март 2018 г. друга компания на ЧЕЗ в България - „ЧЕЗ Електро България“ АД, също успешно премина одит за подновяване на сертификацията на системата за управление на качеството, съгласно стандарта.", "date": "2018.04.05", "title": "Компаниите на ЧЕЗ успешно преминаха одит за подновяване на сертификатите по стандарта ISO 9001:2015"}
{"url": "https://www.24chasa.bg/novini/article/6800580", "text": "Състав на Окръжния съд в Хасково постанови незабавна екстрадиция на обвинения в тероризъм марокански поданик Науфал Рашид Захри /35 г./ на свое заседание. Присъдата не подлежи на обжалване. Захри е обявен за международно издирване от Интерпол - Рабат във връзка с извършване на терористична дейност и членство в терористичната организация ИДИЛ. Членът на \"Ислямска държава\" бе задържан при нелегалното му влизане през \"зелена граница\" от Турция у нас в Свиленградско с група от 27 сирийци на 13 януари т. г.. Първо той също се е легитимирал като сириец, но впоследствие е бил разпознат като издирвано лице по време на престоя му в МВР - центъра за бежанци в Любимец. На 12 февруари съдът го остави в ареста за срок от 90 дни, а след това мярката \"задържане под стража\" бе удължена. Според сведената до нашето правосъдие информация Захри е имал \"лоялно членство в терористична организация ИДИЛ, като е работил към принадлежащата към ИДИЛ служба \"Механизация към Главна дирекция - Военни лагери\" в град Ал - Маядин, област Дер - Алзор, Сирия. В изпълнение на тази дейност той се е придвижвал в Сирия като е носел колан с експлозиви, ръчни гранати, огнестрелно оръжие и боеприпаси\", гласят данните от Интерпол. \"Работех за ДАЕШ, но като домакин и писар. Упражнявах тази дейност, за да издържам семейството си, с което бях в Сирия\", каза в съдебната зала Науфал. Той не скри притесненията си, че вероятно щял да бъде измъчван от властите в родината си.", "date": "2018.04.05", "title": "Екстрадират за Мароко заловения на ГКПП \"Капитан Андреево\" терорист от ИДИЛ"}
{"url": "https://www.24chasa.bg/novini/article/6800573", "text": "Общата стойност на сключените договори по двете процедури по Оперативната програма \"Наука и образование за интелигентен растеж\" към момента за изграждане и развитие на центрове за върхови постижения и на центрове за компетентност е за близо 250 милиона лева. Това каза министърът на образованието и науката Красимир Вълчев в отговор на парламентарен въпрос за изпълнението на ОП, цитиран от БТА. Срокът за изпълнение на договорите е до края на 2023 г., съобщи министър Вълчев. Той каза, че на 28 февруари ръководителят на управляващия орган е подписал три договора за безвъзмездна финансова помощ в размер на 130 милиона лева за изграждане и развитие на центрове за върхови постижения по компонентите - \"Мехатроника и чисти технологии\" с бюджет 69 милиона лева, \"Информатика, информационни и комуникационни технологии /ИКТ/\" за близо 30 милиона лева и \"Нови технологии в креативните и рекреативните индустрии\" за близо 30 милиона лева. За съжаление, по компонентите \"Индустрия и здравословен начин на живот\" и \"Биотехнологии\" няма класирани проекти, информира Вълчев. Той каза, че за центровете за компетентност на 30 март ръководителят на управляващия органи е подписал шест договора за близо 120 милиона лева. По компонента \"Мехатроника и чисти технологии\" са договорени два проекта за близо 24 милиона лева, а за център за компетентност по интелигентни мехатронни, еко- и енергоспестяващи системи и технологии - за близо 23,5 милиона лева. По компонента \"Информатика и ИКТ\" е договорен проект за дигитализация на икономика в среда с големи данни за над 13 милиона лева. За \"Индустрия за здравословен начин на живот и биотехнологии\" има проект за близо 24 милиона лева, за център компетентност по иновативна медицина - за над 23 милиона лева, а за център по компетентност в креативните и рекреативните индустрии - за близо 13,4 милиона лева, информира министър Вълчев.", "date": "2018.04.05", "title": "Вълчев: Близо 250 млн. лв. е общата стойност на сключени договори по 2 процедури"}
{"url": "https://www.24chasa.bg/novini/article/6800612", "text": "\"Категорично заявяваме, че заставаме зад всеки един кмет, издигнат от БСП, избран от съответната община, който работи в интерес на общината и спазва законите\". Това заяви депутатът от БСП Георги Свиленски на брифинг пред журналисти в парламента за обвиненията на ГЕРБ за \"Мездрагейт\". \"Явно от ГЕРБ са решили, че трябва да започнат предизборната си кампания за местни избори с компрометиране на различни кметове на БСП. Ще защитаваме тези кметове въпреки усилията на ГЕРБ за омаскаряването, оклеветяването и набеждаването им\", категоричен бе Свиленски. \"На 24 юни 2016 година кметът Генади Събков е сезирал прокуратурата за всички нередности, които бяха показани от ГЕРБ. Човекът, когото те обвиняват, е бил този, който е посочил проблемите и е сезирал Прокуратурата във Враца срещу действията на две фирми и общинската администрация. Няма да коментирам грозната и некоректна схема, която е раздадена на ГЕРБ. Те дават схема, за да не се показва истинският проблем на обществото- увеличението на цената на електроенергията. Тяхната схема няма нищо общо със схемите, които разпространявахме ние. При нас фактите бяха сигурни и проверени\", посочи още депутатът и допълни, че в схемата, направена от ГЕРБ, роднинска назначения няма. \"ГЕРБ прави всичко, за да не се покажат истинските проблеми на обществото. Това, че през изтеклите седмици от ЧЕЗ са заявили искане за повишаване на цената на електроенергията, която ще касае всеки български гражданин\", каза още Свиленски. И допълни, че днес председателя на БСП Корнелия Нинова е изпратила писмо до КЕВР и искане да бъде предоставена официална информация от регулатора - дали и с колко ще бъде повишена цената на тока. \"Задаваме въпросите дали това повишение няма да бъде двуцифрено и дали няма връзка с бъдещото купуване на ЧЕЗ от \"Инерком\". Дали цената, която ще бъде повишена, няма да бъде платена от всички български граждани и дали с повишението не се цели финансово подпомагане на бъдещия купувач на ЧЕЗ, който да може да си изплати задълженията при покупката\", обясни соцдепутатът.", "date": "2018.04.05", "title": "БСП: Заставаме зад всеки един кмет, издигнат от партията"}
{"url": "https://www.24chasa.bg/novini/article/6800605", "text": "Създаването на единен регистрационен режим на всички автосервизи, при еднакви правила и контрол, ще повиши безопасността на пътя и ще защити правата на собствениците на автомобили. Това бе общото мнение, изразено на среща между министъра на транспорта, информационните технологии и съобщенията Ивайло Московски и представители на Асоциацията на автосервизите, съобщиха от пресцентъра на транспортното министерство. Към момента няма регулация за извършването на автосервизна дейност в България, затова предвиждаме да бъдат въведени минимални изисквания за квалификацията на персонала и за дейностите, които се извършват, казал по време на разговора министър Московски. \"Ще предложим сервизите да издават документ за гаранция за извършените ремонти, освен това трябва да бъде ясно какъв е произходът на частите, които се влагат\", добавил още министърът. По думите му, базата данни ще дава възможност за създаването на история на техническата поддръжка на автомобилите. Така ще е ясно във времето за дадено превозно средство какви ремонти са извършени, кога и от кои сервизи. Въвеждането на правила за работа на автосервизите ще доведе до изсветляване на сектора и ще намали нелоялната конкуренция, бе посочено по време на срещата. \"Целта е не да се затварят сервизи, а всички да излязат на светло и да работят при еднакви правила и контрол\", казал още министър Московски. Първата седмица след като законопроектът бъде пуснат за публично обсъждане, ще се проведе национална кръгла маса с представители от всички градове и всички заинтересовани по темата, за да бъдат намерени най-точните решения по законопроекта.", "date": "2018.04.05", "title": "Московски: Създаването на единен режим на автосервизите ще повиши безопасността на пътя"}
{"url": "https://www.24chasa.bg/novini/article/6794486", "text": "През декември 2017 г. се проведе   в едни от най-горещите точки за технологиите в момента – Бразилия, Индия, САЩ и Франция. Зад анализа му застава брилянтният ум и  . Резултатите показват, че 80% от активното население на възраст между 21 и 37 години предпочита да дискутира неудобни теми писмено, отколкото да разговаря със събеседника си лице в лице. 46% от потребителите на възраст между 21 и 37 години признават, че пишат на телефоните си, докато шофират, а при тези на възраст между 38 и 53 години процентът е 32%. 33% от всички анкетирани признават, че проверяват повече от 20 пъти на ден телефона си за нови известия. Повече от 6 часа общо на ден прекарват потребителите със своя смартфон, но едва 7% от всички запитани използват мобилното си устройство, за да четат книги ( .", "date": "2018.04.05", "title": "Кой метод на комуникация предпочитат българите"}
{"url": "https://www.24chasa.bg/novini/article/6800615", "text": "Варненската окръжна прокуратура оцени като успешна работата си през изминалата 2017-а година. Обвинителите отчетоха няколко дела с изключителна сложност, приключени с внесени обвинения. Сред най-тежките са срутването на хотел „Вероника“, постигнати осъдителни присъди за данъчни престъпления, изпълнение на доживотна присъда за двойно убийство... Обвинителните актове срещу седем подсъдими за събарянето на хотел „Вероника“, при което загинаха 4 работници, за убийството в девненска дискотека и за грабежа, придружен с убийството на таксиметровия шофьор от Варна, са само част от общо внесените в съда 1656 обвинения на прокурорите. Осъдителни присъди, включително и ефективно наказание за укриване на данъци в особено големи размери, както и за неправомерно теглене на ДДС, допълват делата с фактическа и правна сложност. През 2017 г. влезе в сила доживотното наказание на двойния убиец Васил Дотков, което той търпи при специален режим. Окончателно влезе в сила и доживотното наказание на Йордан Петров, признат за виновен за грабежа, придружен с тройното убийство в село Куманово и убийство на полицай. С 12-годишни присъди зад решетките са и подсъдимите за убийството в село Невша. Осъден с влязла в сила 12-годишна присъда е и братоубиецът от Житница. В затвора за 10 години са приведени двама, направили опит да убият младежи по хулигански подбуди. 8 месеца след убийството на бездомник в изоставен строеж, извършено през януари 2017 г., Окръжната прокуратура внесе обвинителен акт в съда срещу 2-ма подсъдими. Престъплението е било извършено по особено мъчителен начин и с особена жестокост. Единият от тях получи наказание 19 години лишаване от свобода, а за другия съучастник в убийството съдът промени квалификацията. Срещу присъдата бе подаден въззивен протест. Управителят на няколко фирми, теглил неправомерно ДДС за над 2,2 млн. лева, вече изтърпява ефективно наказание. Осъдените с влязъл в сила присъда през 2017 год. са 1626, което е 99,32 процента от всички осъдени. Реално приведените в изпълнение ефективни присъди и споразумения с получено потвърждение за изпълнение на наказанията са били 878. От работата на прокуратурата става ясно, че са нараснали делата за трафик на хора. Те са били 32. От досъдебните производства, образувани за тежки престъпления и такива от особен обществен интерес, 11 са били за злоупотреби с фондове на Европейския съюз, а 125 – за корупционни престъпления. Двойно през миналата година е увеличението на наблюдаваните дела за длъжностни присвоявания, нараснали са и тези за престъпления против паричната и кредитната система – 261. 220 са били досъдебните производства за престъпленията източване на ДДС. \"Приетите наскоро законодателни промени, както и максималното използване на капацитета на следователите ще подобрят качеството и срочността на делата\", каза окръжният прокурор на Варна Владимир Чавдаров.", "date": "2018.04.05", "title": "Окръжна прокуратура Варна отчете успешна година с приключени трудни дела"}
{"url": "https://www.24chasa.bg/novini/article/6800644", "text": "Екипи на турската полиция разбиха фабрика за производство на хероин и иззеха 120 килограма хероин при операция в източния турски окръг Ван, съобщи турската телевизия НТВ. Силите на реда са иззели 219 килограма разтвор, съдържащ хероин, както и 192 килограма материали, използвани за производство на наркотици. Иззети са оръжия и боеприпаси, предава БТА.  Незаконната фабрика се намирала в село в района на град Мурадийе, окръг Ван. Петима души са задържани при антинаркотичната акция. Полицията във Ван е иззела над 1,5 тона хероин при операции, извършени през изминалите три месеца, отбелязва телевизия НТВ.", "date": "2018.04.05", "title": "Разбиха фабрика за производство на хероин в турския окръг Ван"}
{"url": "https://www.24chasa.bg/novini/article/6800633", "text": "На 4 април е потвърдено ново огнище на високопатогенна инфлуенца A по птиците тип H5N8 в животновъден обект за отглеждане на патици, намиращ се село Зимница, община Стралджа, област Ямбол, съобщиха от пресцентъра на земеделското министерство. Незабавно са предприети всички мерки за ликвидиране на огнището съгласно Наредба № ДВ-103 от 21 август 2006 г. и Плана за спешни мерки при констатиране на огнище на Инфлуенца А при птици. Очаква се действията по унищожаването на всички птици в засегнатия животновъден обект да приключат на 5 април. Обособена е 3-километрова предпазна зона и 10-километрова наблюдавана зона около животновъдния обект, като са наложени забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици.", "date": "2018.04.05", "title": "Потвърдиха ново огнище на птичи грип във ферма за патици в Ямболско"}
{"url": "https://www.24chasa.bg/novini/article/6800654", "text": "Заместник министър-председателят Томислав Дончев изпрати дo всички администрации писмо с призив да спазват закона и да преустановят изискването към неосъждани граждани да представят на институциите свидетелство за съдимост на хартиен носител, съобщиха от пресслужбата на кабинета.  С промените в законодателството, в сила от началото на годината, отпада напълно изискването към лицата с чисто съдебно минало да представят удостоверението като доказателство, а администрациите са задължени и оправомощени да правят справка за данните за съдимостта на гражданите чрез проверка в регистрите и електронен обмен на информация. Така при издаване на свидетелство за съдимост по служебен път отпада изискването гражданите да предоставят акт за раждане и вече не се събира държавна такса. Мярката е част от дългосрочния приоритет на правителството за провеждане на административна реформа, която води до облекчаване на процедурите и повишаване качеството на административно обслужване за гражданите и бизнеса. Тази цел се постига чрез премахване на изискването за представяне на някои от по-разпространените официални документи на хартиен носител, опростяване на режимите, регламентиран достъп до регистри, електронен документооборот и служебен обмен на информация между институциите. В отговор на постъпилите оплаквания, че административни структури в страната продължават да изискват свидетелство за съдимост като част от необходимите документи за предоставяне на административна услуга, вицепремиерът Дончев инициира създаването на нарочен електронен адрес udostoverenia@government.bg, където граждани да сигнализират за неправомерно изисквани от тях удостоверения и свидетелства. Сигналите ще се проверяват от Главния инспекторат на Министерския съвет.", "date": "2018.04.05", "title": "Дончев: Да спрат да искат свидетелство за съдимост на хартия от неосъждани"}
{"url": "https://www.24chasa.bg/novini/article/6800673", "text": "Един човек загина и десетки бяха ранени при верижна катастрофа с над 20 превозни средства в Чили, съобщи  . Инцидентът започнал с катастрофа между лек автомобил и камион. Впоследствие един след друг се сблъскали 21 превозни средства, сред които три автобуса и девет камиона. Пострадали са най-малко 54 души. Според полицията причина за катастрофата е гъста мъгла, но е започнало разследване на инцидента.", "date": "2018.04.05", "title": "Огромна верижна катастрофа в Чили взе жертва"}
{"url": "https://www.24chasa.bg/novini/article/6800679", "text": "Засилен трафик на румънски автомобили към България се очаква на ГКПП \"Дунав мост\" от 17,00 часа днес до края на утрешния ден заради Великденските празници. Това съобщи заместник-директорът на Гранична полиция в Русе Николай Неделчев. Подобна ще бъде ситуацията и в последния от четирите почивни дни - 9 април /понеделник/, но на излизане от страната. Неделчев коментира, че трафикът е интензивен още от тази сутрин, като през граничния пункт днес и утре се очаква да преминат между 20 000 и 30 000 автомобила. Заедно с митницата в Русе е създадена необходимата организация за по-бързото обработване на превозните средства.", "date": "2018.04.05", "title": "Очаква се засилен трафик на румънски коли по \"Дунав мост\" заради празниците"}
{"url": "https://www.24chasa.bg/novini/article/6800648", "text": "\"Имало е сигнал, че Пелов готви бягство. Към онзи момент той е полагал доброволен неплатен труд в метален цех. Веднага след сигнала е спрян от работа. Спрямо него към надзорно охранителния състав е имало специални инструкции. Като се разчита и на психологическия портрет, който е изготвен, че това е един изключително комбинативен, опасен, лишен от свобода, който е готов да не изпълни вътрешните правила в затвора и да стигне до конфликт с други лишени от свобода. Всичко това е било предвидено, но резултата е плачевен.\" Това заяви правосъдният министър Цецка Цачева пред журналисти в парламента за случая с двамата избягали затворници от Централния софийски затвор. \"След като вчера на място се запознах със ситуацията, информирах министър-председателя и по негово предложение, с което аз изцяло съм съгласна, поисках оставките на временно изпълняващи длъжността главен директор на Главна дирекция изпълнение на наказанията на и на директора на Софийския затвор. Това са лицата, които съгласно Закона за изпълнение на наказанията и задържането под стража, пряко отговарят за организацията и контрола на работата в местата за лишаване от свобода\", обясни Цачева. И бе категорична, че дори и премиерът Бойко Борисов да не ги е поискал, тя е щяла да го направи, след като е видяла за какво става дума на място. Още, когато пристигнала обаче директорите са изразили готовност да подадат оставки. Затова тя ги определи като \"мъже, които знаят как се носи отговорност при пряко неизпълнение на възложени функции и задачи\". \"Чакам да приключи работата на комисията която работи в момента - до 12 април. Нека да се изяснят фактите. За мен от видяното вчера при прегледа на записите от камерите, има престъпна небрежност по отношение изпълнение на задължения. Какви конкретно - това трябва да се установи в хода на разследването. За мен до момента е необяснимо как при режима, правилата, заповедите за вещи, които са разрешени за ползване, и двете лица са се оказали въоръжени. Особено единият - Пелов, който е с огнестрелно оръжие. Не мога да кажа категорично как е станало. Не трябва да се работи с хипотези, а с факти\", категорична бе тя. \"Въпросът за пробойните в Главна дирекция Изпълнение на наказанията, териториалните структури и областните структури е изключително сложен. Първо поради огромното текучество. Към миналото лято - повече от 460 незаети бройки в системата. В момента текат конкурси. Около 200 са незаетите места. но текучеството е толкова голямо, че хора, които са започнали работа след 1-2 месеца се отказват и започват работа в други сектори. Не става дума само за финансови средства. Знаете те бяха отпуснати след среща с министър председателя. Става въпрос и за организация на работния процес и за човешкия фактор- изпълнение на на конкретните наредби, които явно не са били изпълнени, за да се стигне до този груб случай. В момента вече трябва да е представен новият временно изпълняващ длъжността г-н Миладинов, който е от системата на Главна дирекция \"Охрана\", това е заместник директора. Имах разговор с него и като заявих, че държа да разбера какво е необходимо в две посоки - човешки фактор и така наречената надзирателно-охранителна техника. Какво още трябва да се направи извън съществуващите, за да се случи посред бял ден, бягство на две изключително опасни лица\", каза още правосъдният министър. \"Бягството се случва след момент на предаване на вещи, които предварително са заявени. Личен контакт с посетители не е установяван към този момент. Пратката е получена от служители на затвора, които след като са я прегледали са я предоставили на тези лица. Проверката ще покаже конкретни имена. Пелов е заяви електронна игра \"Тетрис\". Електронните игри в такъв вид не са забранени. Въпреки, че специалистите казват, че тя е изключително остаряла като техника. Другият беглец е заявил бързовар. Имах повод по-рано днес да обявява, че само един от постовете - номер едно е въоръжен. Съгласно наредбите всички други служители, които са разположени на различни постове и са в затвора, нямат право на никакви помощни средства. Само с увеличаване на заплатата нещо, което е абсолютно необходимо и належащо, не биха се решили нещата, ако те не разполагат със съответната техника. Всичко от кадрите е шокиращо. В рамките на минута и половина от Софийския затвор въоръжено лице през главния вход, физическо съприкосновение с пост номер едно, съборен на земята, произведен изстрел. Няма нещо, което да не е шокиращо за мен в този случай\", заключи Цачева.", "date": "2018.04.05", "title": "Цачева: Плачевен е резултатът от взетите мерки да не избягат затворниците\n(Обновена)"}
{"url": "https://www.24chasa.bg/novini/article/6800691", "text": "Доналд Тръмп тези дни проведе първата си среща на върха с лидерите на балтийските държави Латвия, Литва и Естония, пише Агния Григас* от Ройтерс. На брифинга за медиите след срещата американският президент отново потвърди ангажимента на страната си за \"дълбоки и трайни приятелски отношения\" и похвали своите балтийски колеги, че са свършили \"прекрасна работа\". С оглед на растящото напрежение между Москва и НАТО тези три страни се явяват важни съюзници на САЩ - и американското правителство ще си направи услуга, ако се поучи от техния сложен опит на предната линия на руската енергийна, кибер и пропагандна война, предава БТА. В стратегически план е огромно значението на тази среща на върха, която се състоя на фона на експулсиранията на дипломати, след като Великобритания обвини Москва за отравянето на бивш руски разузнавач в Обединеното кралство, и само дни след тестовото изстрелване от Русия на новата й междуконтинентална балистична ракета \"Сармат\". Когато през 2015 г. президентът Барак Обама се срещна с лидерите на трите балтийски държави във Вашингтон, той ги нарече \"най-надеждните съюзници (на САЩ) в НАТО\". По-наскоро, по време на визита в естонската столица Талин през 2017 г., американският вицепрезидент Майк Пенс отново потвърди ангажимента на страната си към балтийските държави с думите, че САЩ стоят твърдо зад обещаната в Член 5 от договора за НАТО гаранция за взаимна защита на всички членки на алианса: \"Атака срещу един от нас е атака срещу всички ни\". Балтийските държави получиха същото послание и от Тръмп, който изрази задоволство от тяхната ангажираност в \"споделянето на товара\" по разноските за НАТО. Сега американският президент трябва да изработи внимателно политика, която да покаже подкрепата на Вашингтон за нуждите на тези страни, управлявани съответно от литовския президент Далия Грибаускайте, естонския Керсти Калюлайд и латвийския Раймондс Вейонис. Балтийските държави не са просто консуматори на сигурност, предоставяна от НАТО; те са и дейни поддръжници на външната политика на САЩ. Откакто през 2004 г. се присъединиха към алианса, балтийските страни участват в редица мисии на НАТО. Те разположиха свои военни в Афганистан в рамките на операциите под егидата на алианса и изпратиха войници в Ирак, за да воюват срещу \"Ислямска държава\". В добавка трите страни приеха на своя територия батальони на НАТО в рамките на по-широките действия за възпиране на руската агресия. Вашингтон, който вече изпрати свои военни в Норвегия и Полша, трябва да обмисли ротация през следващите години на своите части и през балтийските държави. След 2010 г. и трите балтийски държави постепенно увеличиха дела от своя брутен вътрешен продукт за отбрана. Естония беше един от само петте съюзници от НАТО, изпълнили към 2017 г. зададената цел за 2 процента от БВП за отбрана; Литва и Латвия я постигнаха тази година. През 2015 г. Литва върна наборната военна служба, докато в Естония казармата съществува още от 90-те години. След анексирането през 2014 г. на Крим от Русия и след увеличаването на военните си бюджети те планират до 2020 г. да похарчат общо около 2 милиарда долара за отбрана. Трите балтийски държави също така закупуват американско въоръжение като например противотанкови ракетни комплекси \"Джавълин\". Макар че Тръмп гръмко изразява очакването си страните от НАТО да повишат разходите си за отбрана, при положение че балтийците вече са постигнали тази цел, американското правителство сега трябва да им помогне и да очертаят по-широките си приоритети в сферата на отбраната. Вашингтон следва също да разшири сътрудничеството си с трите координационни центъра на НАТО, които се намират в тези страни. Тези институции, включващи Центъра за енергийна сигурност във Вилнюс, Центъра за изследвания и обучение в киберотбраната в Талин и Центъра за стратегически комуникации в Рига имат за задача да обучават специалисти от държавите членки и партньори на НАТО. Макар и трите центъра вече да имат свой принос за операциите на алианса, САЩ трябва да засилят участието на свои експерти в тях. Поглеждайки по' на изток, Вашингтон трябва да се обърне към балтийските си съюзници за съвет относно плановете за оказване на подкрепа за новите демокрации на изток. Балтийските държави и Полша поддържат особено тесни отношения със страни като Грузия, Молдова и Украйна в рамките на програмата \"Източно партньорство\" на ЕС; лидерите, които преди дни се срещнаха с Тръмп във Вашингтон, са сред най-добре поставените и най-добре информираните, за да поемат водещата роля в оформянето на политиката на ЕС по линия на тази инициатива. Правителството на Тръмп трябва също да получи насоки от балтийските държави, що се отнася до най-добрия начин за оптимизиране на програми като американския Фонд за предизвикателства пред новите донори, който позволява на Американската агенция за международно развитие да си сътрудничи с десет страни донори по редица програми за развитие и борба с корупцията. Балтийските държави не са само съюзници в отбранителния сектор. През 2017 г. Литва започна да внася втечнен газ от САЩ. Това, както и разширяването на полския терминал за втечнен газ и полските и литовските покупки на американски втечнен газ е сигнал за сериозно предизвикателство към руската доминираща позиция на енергийните пазари в Европа. Макар и глобализацията на газовите пазари да повишава възможностите за разнообразяване на доставките за страните вносителки, идването на американския газ в региона е със стратегическа важност. Първата среща между Тръмп и балтийските му колеги беше повече от знакова. Със засилването на руската агресия беше важно да бъде отново потвърдена подкрепата на САЩ за техните приятели на предните линии в Европа. Но това е и възможност за правителството във Вашингтон да изгради с едни често пъти пренебрегвани съюзници по-дълбоки отношения, които да излязат от полето на риториката. *Агния Григас е сътрудник на Атлантическия съвет. Изразените тук виждания са нейни лични.", "date": "2018.04.05", "title": "Сътрудник на Атлантическия съвет: Тръмп може да направи повече за балтийските държави"}
{"url": "https://www.24chasa.bg/novini/article/6800690", "text": "\"Турция представлява незаменим партньор за Германия и за ЕС\" е заявил посланикът на Германия в Анкара Мартин Ердман на среща с представители на турски медии. В разговора Ердман е подчертал значението на провелата се преди две седмици във Варна среща на върха ЕС-Турция за развитието на отношенията между Германия и Турция и между Турция и ЕС. \"Анализирайки отношенията между Германия и Турция, между Турция и Европа, се вижда, че ние представляваме незаменими един за друг партньори. Не може и дума да става за игнориране или прекъсване на тези отношения, които трудно биха се възстановили след това. Разбира се, че има трудности, но те са преодолими. Убеден съм, че след като се разрешат, ще се премине към конструктивно ниво на взаимоотношенията. В контекста на конюнктурата в настоящия момент в света, Германия и Турция нямат лукса да скъсат или да сведат до нула отношенията си, длъжни сме да си сътрудничим\", заявил Ердман, подчертавайки, че половината от външно-търговския износ на Турция е за европейските държави. Посланикът на Германия в Турция окачествил като несъстоятелни тиражираните отвреме-навреме твърдения, че Турция търси подобни алтернативи със страни като Русия и Китай, предаде БТА. \"Това са просто измислици. Турската икономика е вътрешно преплетена с Европа. Няма смисъл да се търси нещо друго. Казвам ви го съвсем отговорно, ден след като Турция и Русия стартираха строежа на първата турска атомна АЕЦ Аккую\", посочва дипломатът. В отговор на въпрос дали посещението на турския премиер Бинали Йълдъръм в Германия и освобождаването на германския журналист от турски произход Дениз Юджел са допринесли за отварянето на нова страница в двустранните отношения на Анкара и Берлин, Ердман заявява: \"Ледът върху самолета се стопи и той вече лети. Мога да кажа, че напредваме върху добра база. Макар че новосформираното правителство детайлизира политиката с Турция, убеден съм, че тази позитивна атмосфера ще продължи, ще следва конструктивна политика\". По повод антитерористичната операция на турската армия \"Маслинова клонка\" в Африн, посланик Ердман коментира, че \"Турция е в правото си да се защитава срещу терористични атаки. Превземането на Африн се преценява като част от борбата срещу тероризма. Но присъствието на турските войници на сирийска територия трябва да бъде временно, те трябва непременно да се изтеглят след приключване на операцията\". Във връзка с най-критичния проблем между Турция и ЕС той заяви, че ЕС има пътна карта от 40 точки във връзка с визовата либерализация на турските граждани. \"Повечето бяха изпълнени от турска страна, остават 6 точки. Главната е свързана с промени в Закона за борба срещу тероризма. Смятам, че резултатите ще са положителни, когато се изпълнят условията в последните точки. Трябва да се отбележи, че ЕС не е поставял допълнителни условия на Турция по този проблем\", посочва Ердман, цитиран от вестник \"Хабертюрк\".", "date": "2018.04.05", "title": "Германският посланик в Анкара за срещата във Варна: Турция е наш незаменим партньор"}
{"url": "https://www.24chasa.bg/novini/article/6800700", "text": "От началото на мандата си 44-тото Народно събрание /НС/ е приело 120 закона, 206 решения и две декларации. Това сочи справка, подготвена от парламентарния пресцентър и дирекция \"Пленарни заседания, парламентарен контрол и финални текстове\" на Народното събрание. От 19 април 2017 г. до 4 април 2018 г. в НС са постъпили 204 законопроекта, като 110 от тях са внесени от народни представители. Предложените проекти на решения са 205, от които 184 са на депутати. От народни представители са внесени 5 проекта за обръщения и декларации. От конституирането си 44-тото Народно събрание е провело 129 пленарни заседания, четири от които извънредни, предаде БТА. През третата си сесия 44-тото Народно събрание е приело 49 закона и 25 решения. Парламентът е имал 37 редовни и едно извънредно пленарни заседания. За периода от 11 януари до 4 април 2018 г. са внесени 35 законопроекта, като 19 от тях са на народни представители. Постъпили са 34 проекта за решения, от тях 30 са от депутати, както и един проект за декларация. Сред приетите от Народното събрание нови закони са Закон за ратифициране на Договора за приятелство, добросъседство и сътрудничество между Република България и Република Македония, Закон за противодействие на корупцията и за отнемане на незаконно придобитото имущество, Закон за пазарите на финансови инструменти, Закон за платежните услуги и платежните системи, Закон за мерките срещу изпирането на пари, Закон за електронните съобщителни мрежи и физическа инфраструктура и др. Парламентът е гласувал промени в Кодекса на труда, Закона за социално подпомагане, Закона за здравето, Закона за насърчаване на инвестициите, Закона за трудовата миграция и трудовата мобилност и др. Използваното време за осъществяването на контролната функция на парламента през третата сесия е 45 часа и 20 минути, като парламентарният контрол е провеждан в 11 пленарни заседания. В Народното събрание от 1 януари до 4 април 2018 г. са постъпили 543 въпроса и 25 питания. В този период е имало едно изслушване, три разисквания по питане и един вот на недоверие на Министерския съвет. Проведени са разисквания по питане относно: политиката за изграждане на електронно управление; стратегия за запазване и развитие на общинските болници; политиката в областта на ядрената енергетика. В последния ден на сесията - 5 април 2018 г., се проведоха разисквания по четвъртото питане, отправено към министъра на енергетиката Теменужка Петкова, относно политиката в областта на топлоснабдяването. За периода от 1 януари до 4 април 2018 г. членовете на правителството са отговорили на 428 въпроса и 18 питания. На най-много въпроси и питания са отговорили министърът на финансите Владислав Горанов - 104, министърът на вътрешните работи Валентин Радев - 61, министърът на здравеопазването Кирил Ананиев - 56, министърът на земеделието, храните и горите Румен Порожанов - 41, министърът на регионалното развитие и благоустройството Николай Нанков - 34, министърът на околната среда и водите Нено Димов - 24, министърът на труда и социалната политика Бисер Петков - 21, министърът на образованието и науката Красимир Вълчев - 19, заместник министър-председателят по обществения ред и сигурността и министър на отбраната Красимир Каракачанов - 13, министърът на културата Боил Банов - 12 и т.н. Най-много въпроси и питания са отправили народните представители Георги Гьоков - 39, Георги Стоилов - 38, Иван Димов Иванов - 38, Иван Валентинов Иванов - 29, Любомир Бонев - 25, Надя Клисурска-Жекова - 21, Георги Йорданов - 20, Светла Бъчварова - 19, Манол Генов - 19, Кристина Сидорова, Пенчо Милков, Илиян Тимчев - по 16, Лало Кирилов - 14, Георги Свиленски - 13 и т.н. От народни представители от ПГ \"БСП за България\" са внесени най-много въпроси и питания - 447 въпроса и 23 питания. От ПГ \"Обединени патриоти\" са отправили 42 въпроса и 1 питане, от ПГ на ДПС - 27 въпроса, от ПГ на ПП ГЕРБ - 23 въпроса и 1 питане и от ПГ на ПП ВОЛЯ - 4 въпроса.", "date": "2018.04.05", "title": "От началото на мандата си 44-тото Народно събрание е приело 120 закона, 206 решения и две декларации"}
{"url": "https://www.24chasa.bg/novini/article/6800711", "text": "Министърът на отбраната на Израел Авигдор Либерман заяви в четвъртък, че заповедите да се стреля на месо на границата на Ивицата Газа при нови провокации от палестинците остава в сила, предава AFP, като припомня, че по време на палестинските демонстрации миналата седмица израелските сили за сигурност ликвидираха 18 души и раниха още много, предава \"Фокус\". „Ако има провокации, ще отговорим възможно най-жестоко, както миналата седмица“, заяви Либерман в навечерието на новите протести на границата на Израел с Ивицата Газа. „Нямаме никакво намерение да променяме правилата“, добави още лидерът на партия на руските евреи „Наш дом Израел“, влизаща в управляващата коалиция, начело с „Ликуд“.", "date": "2018.04.05", "title": "Израел към палестинците: Ще се стреля на месо и по време на новите демонстрации"}
{"url": "https://www.24chasa.bg/novini/article/6800587", "text": "Шест дни след  ,  превозната бригада и машинистите на влака бяха наградени. Зам.-министърът на транспорта Велик Занчев им връчи плакети, управителят на \"БДЖ-Пътнически превози\" Пламен Пашаров ги награди с по 500 лв.  Получиха ги кондукторката Фатме Хюсеин, началникът на влака Константин Иванов, локомотивните машинисти Георги Бахчеванов и Иван Ръчков.   В петък, 30 април,  към 20 ч в третия вагон на бързия влак София-Бургас при гара Коньово пламва за минути огън, той се прехвърля и в четвъртия вагон. Кондукторката Фатме Хюсеин извежда пътниците, които са 80, от влака, минути преди да се разрази стихията. Тя, началникът на влака Константин Иванов и локомотивните машинисти опитват да газят огъня с пожарогасители, преди да пристигне пожарната. След това Хюсеин влезе в болница.  ", "date": "2018.04.05", "title": "Наградиха с по 500 лв. екипа на влака, спасил пътниците при пожара при гара Коньово"}
{"url": "https://www.24chasa.bg/novini/article/6800727", "text": "Днес е Велики четвъртък, най-важният ден от Страстната седмица, християните си припомнят Тайната вечеря, на която Исус дава на своите ученици последните си духовни напътствия. По време на съборната Света Василиева литургия беше осветено новото миро на Българската православна църква. Богослужението беше в патриаршеската катедрала \"Св. Александър Невски\", предаде  . \"Светата ни църква е автокефална и само автокефалните църкви имат право да варят свое миро и се радваме, затова и празнуваме тържествено днес\", каза патриарх Неофит. \"Да се радват на хубавите църковни празници, народни празници. Да бъдат убедени, че бог ни закриля и че по нашите скромни молитви ще даде щастие на българския народ\", пожела за наближаващия голям празник на българския народ той.", "date": "2018.04.05", "title": "Патриарх Неофит освети новото миро в \"Св. Александър Невски\""}
{"url": "https://www.24chasa.bg/novini/article/6800774", "text": "Военновъздушните сили на Южна Корея съобщиха, че техен изтребител Ф-15К се е разбил днес в планинска област в южните селски райони на страната, предаде Асошиейтед прес. Все още не е известно какво е причинило катастрофата и дали пилотите са успели да катапултират. Спасителни екипи са започнали издирването на пилотите, които се завръщали в базата си след неуточнена мисия, предава БТА. Повече от два часа са били нужни на десетките пожарникари и спасители да си проправят път през гъста мъгла и да достигнат останките от изтребителя, разбил се навътре в планината. Намирали се в района на катастрофата източници, пожелали анонимност, съобщават за поредица от експлозии, разтърсили околността, и потвърждават информацията за наличието на гъста мъгла. ВВС съобщиха, че нямат сведения за пострадали цивилни или за нанесени щети.", "date": "2018.04.05", "title": "Южнокорейски изтребител се разби в планински район на страната"}
{"url": "https://www.24chasa.bg/novini/article/6800777", "text": "Предизвикателствата пред сигурността на София са огромни, настоявам за повече полицейско присъствие във всички райони, включително кварталите. Сигурността за мен е водеща тема. Това каза по време на брифинг кметът на София Йорданка Фандъкова по повод опазването на обществената сигурност в София във връзка със сигурността в столицата, предаде „Фокус”. „Най-сериозният успех за миналата година е изградената Единна система за сигурност чрез свързването на всички налични системи за видео-наблюдение, както на Столична община, така и на МВР. Разширихме системата за видео-наблюдение на общината с 292 камери и свързахме всички центрове с МВР и СДВР. Това ни дава възможност, с наличния ресурс, да имаме много по-добра ефективност”, обясни Фандъкова. По думите ѝ анализите показват, че там, където има изградена система за наблюдение, престъпността спада с около 70%. „Тази година предвиждаме да продължи разширението на външното видео-наблюдение в училищата. Имаме средства да изградим такова в още 22 училища с над 300 ученици”, уточни кметът на Столична община и подчерта, че камери ще бъдат поставени и в такива зони на София, които са обозначени като рискови. „Миналата година монтирахме камери в „Красна поляна”, близо до Виетнамските общежития, в кв. „Миленков”, допълни още Фандъкова. Тя посочи още, че в „Западен парк” ще бъде разположен допълнителен конен полицейски патрул, а повод за това е констатираното незаконно рязане на дървета. Йорданка Фандъкова коментира и разпространената от БСП позиция, в която критикуват Столична община и заявяват, че сигурността не е приоритет за нея: „Крайно несериозно беше отношението на БСП. Те разпространиха предварително подготвена позиция за нещо, което не са чули”.", "date": "2018.04.05", "title": "Фандъкова: Предизвикателствата пред сигурността на София сa огромни"}
{"url": "https://www.24chasa.bg/novini/article/6800728", "text": ", видя \"24 часа\".  Жълти ленти преграждаха и тротоара, и входовете на градинката, а около паметника група полицаи се грижеха за оставените или забравени вещи.  След проверка се оказа, че няма взривни устройства и блокадата бе вдигната към 11 ч. Преминаващи граждани коментираха, че вероятно клошар е оставил \"на склад\" при паметника вещите си. ", "date": "2018.04.05", "title": "Не намериха взрив в куфара зад паметника на Стамболов, затворил градинката \"Кристал\""}
{"url": "https://www.24chasa.bg/novini/article/6800945", "text": "\"Спасяването на евреите в България\" е тема на кръглата маса с участието на президента Петър Стоянов /1997-2002/, която организират офисът на президента Стоянов и април Американският университет в Център за образование и култура \"Илиев\" в София на 10 април. Ще се дискутират въпроси около спасяването на еврейската общност по време на Втората световна война. Темите ще бъдат представени от ученици, спечелили националния конкурс за есе, който се проведе наскоро. Защо избягваме да обсъждаме или споменаваме ролята на цар Борис III? Заслужава ли Светият синод Нобелова награда за мири има ли за цел да постави в сянка ролята на Царя?  Димитър Пешев ли е наистина човекът, който е спрял Хитлер да изведе българските евреи, както твърди Габриел Нисим ? Защо \"Яд В'ашем\" и водещите специалисти по Холокост в Израел и по света разказват друга история за България?  В събитието ще участват и учители от цялата страна, преминали успешно курс по обучение на тема \"Холокост и социалната справедливост\", организиран от Института за Холокоста и човешки права \"Олга Ленгейл\"- Ню Йорк, в базата на Американския университет в България.", "date": "2018.04.05", "title": "Президентът Стоянов на кръгла маса за спасяването на евреите"}
{"url": "https://www.24chasa.bg/novini/article/6800937", "text": "„Подкрепата ни за европейската перспектива на Молдова е последователна и категорична. България беше сред първите държави членки, които ратифицираха Споразумението за асоцииране на страната ви с Европейския съюз. На гражданите в Молдова трябва да се покажат добрите примери и ползите от членството в Съюза. Трябва да им дадем ясни послания.\" Това заяви вицепремиерът и министър на външните работи Екатерина Захариева по време на срещата си със заместник министър-председателя по въпросите на европейската интеграция на Република Молдова Юрие Лянка, съобщиха от Министерство на външните работи. Захариева поздрави Молдова за постигнатия до този момент напредък по пътя на европейската интеграция. „Понякога реформите, които се изисква да правим са трудни и отнемат време, но ползите от тях се измерват в дългосрочна перспектива“, изтъкна първият ни дипломат. Тя заяви, че едно от най- хубавите неща, които са се случили на България, е приемането ни в Европейския съюз и даде пример със значително подобрените икономически показатели на страната ни. „Изключително важно е ние – ЕС - да отправим позитивни и окуражителни сигнали към тези страни, които са избрали категорично пътя си към европейската интеграция“, заяви Екатерина Захариева на съвместна пресконференция след срещата си със своя молдовски колега. Тя отбеляза, че европейската перспектива на страните от Източното партньорство е част от приоритетите на Българското председателство на Съвета на ЕС, заедно с региона на Западните Балкани. „България е много важен партньор за нас. Поздравявам ви за лидерството, което проявявате като председател на Съвета на ЕС“, изтъкна вицепремиерът Юрие Лянка и благодари на страната ни за подкрепата към Молдова. В рамките на срещата си Захариева и Лянка обсъдиха конкретни идеи за стимулирането на двустранното икономическо сътрудничество и потенциала за развитие на партньорството в областта на селското стопанство, включително на местно и регионално ниво. „Обсъдихме как да стимулираме инвестициите на бизнеса от двете страни. Имаме ръст в стокообмена от 17 %, положителни данни се наблюдават в областта на туризма, но все още има потенциал, който трябва да оползотворим“, отбеляза министър Захариева. Министър Захариева изрази благодарност към молдовското правителство за подкрепата за откриването на българско генерално консулство в Тараклия, и за безпрецедентно кратките срокове, в които това стана възможно. „Нашите амбиции са това да не бъде просто консулство, а да бъде център, който да подпомага и инвестициите и връзките между хората, така че наистина този регион да стане привлекателен и да подпомагаме с всичко, което е възможно нашата общност там“, допълни тя. Захариева и Лянка обсъдиха конкретни идеи за проекти, насочени към повишаване нивото на образованието на българската общност в Молдова. Сред тях са развиването на българския университет в Тараклия като регионален образователен център, обмен на преподаватели от висши училища и студенти. Юрие Лянка подчерта, че в интерес на двете страни е българската общност да бъде още по-добре интегрирана и образована. Той отбеляза, че за да се случи това е важно да се работи за нейната свързаност. „Трябва да осигурим качествено образование за нашите сънародници в Молдова. Договорихме се средствата, които България дава по програмата „Помощ за развитие“ да бъдат насочени освен към инфраструктурно обезпечаване и за повишаване на качеството на образованието на всички нива“, подчерта министър Захариева.", "date": "2018.04.05", "title": "Захариева: Подкрепата ни за европейската перспектива на Молдова е последователна и категорична"}
{"url": "https://www.24chasa.bg/novini/article/6800946", "text": "Условна присъда получи съдия Анелия Рашева от Районен съд – Видин заради тежко длъжностно престъпление, съобщиха от прокуратурата на своя сайт. През пролетта на 2009 г. приятел на магистрата й споделил, че има да получава дадени от него пари на заем в размер на 1000 лева от друго лице, но при консултация с адвокати разбрал , че вземането му било погасено по давност. Съдия Рашева предложила на приятеля си да му помогне, като започнала да му дава консултации за отправяне на нотариална покана, а впоследствие и за изготвяне на искова молба до Районен съд – Видин. Обещала да реши лично делото, като превърнала думите в дела – подменила протокола за случайно разпределение на делото и започнала да го разглежда. Междувременно синът на ответника по делото се разплатил с приятеля на Рашева, който поради това подал молба за прекратяване на производството и Рашева го прекратила.", "date": "2018.04.05", "title": "Условна присъда получи съдийка от Видин, фалшифицирала документ"}
{"url": "https://www.24chasa.bg/novini/article/6800967", "text": "САЩ, Китай, ЕС и Индия са най-големите замърсители на космическото пространство. Това каза доц. Алексей Стоев, директор на Филиала на Института за космически изследвания и технологии при БАН в Стара Загора, предава „Фокус“. „Това са държави и сдружения от държави, които имат космодруми и изстрелват в орбита космически спътници. Днес, голяма част от тези стартове на ракетни носители са така наречените комерчески стартове. Те са търговски и на борда си имат спътници, произведени в различни страни, включително България, която е участник в това космическо съдружие“, каза още той. „Сериозен проблем представлява задръстването на космическото пространство, защото има интересни и неинтересни орбити. Например за съобщителните спътници, които контролират средата, така наречената геостационарна орбита е много интересна, обаче тя е много малка. Плътността, с която може да бъде заредена тя с определен брой активни спътници е много малка. Държавите са сключили едно споразумение, в което спътник, на който му изтича ресурса бива насочван в специални орбити, които се считат за гробищни – депо на отработени спътници, с които ще се види какво ще се прави в бъдеще“, допълни още доцент Стоев.", "date": "2018.04.05", "title": "Експерт: САЩ, Китай, ЕС и Индия са най-големите замърсители на космическото пространство"}
{"url": "https://www.24chasa.bg/novini/article/6800980", "text": "0,6% от българите имат нагласата да платят определен процент от санирането сами. Това показват резултатите от проучване на „Екзакта рисърч груп“ за политиките на Министерството на регионалното развитие и благоустройството (МРРБ), проведено сред 1500 българи в 98 населени места. В тази връзка са любопитни нагласите на гражданите по отношение на т. нар. самоучастие, съобщиха от пресцентъра на Министерството на регионалното развитие и благоустройството. На въпрос „Какъв процент от мерките за енергийна ефективност на жилището си бихте могли да платите сами, ако държавата не ги поема“ 19,9% казват, че могат да финансират до 25% от разходите, 9,9% могат да заделят между 26 и 50%, а други 1,5% - между 51 и 99%. 8,9% са готови да поемат инвестицията изцяло, а 0,4% - на база дела си в собствеността на блока. В реално изражение – 13,5% от хората заявяват, че могат да заделят до 500 лв., 7,5% - между 501 и 1000 лв., 8,3% - между 1001 и 2000 лв., за изпълнение на мерки за енергийна ефективност в жилищата им. Отново е голяма групата на тези, които не могат да посочат конкретна сума и смятат, че разходите за саниране не са по джоба им. Такива са 56,3% от участниците в проучването. Данните от анкетата показват още, че в многофамилните жилища за поддръжка на сградите се събират предимно минимални месечни вноски от собствениците. Такъв е вариантът при 35,3% от участниците в изследването, като най-масовата месечна вноска е в размер на 5 лв. за член от домакинство. Други 33,5% казват, че при нужда от ремонти се събират допълнителни средства, а в сградите на 11,9% е създаден специален фонд за поддръжка на общите части. По данни на МРРБ към 04.04.2018 г. по Националната програма за енергийна ефективност са въведени в експлоатация 1129 санирани сгради, а в процес на строителство са 439. Според действащите правила стойността на цялата инвестиция се поема от държавата. Обмисля се обаче на следващ етап от програмата хората да участват във финансирането с определен процент предвид определения в законодателството ангажимент за собствениците да поддържат имуществото си в добро техническо състояние за тях и за околните. Вчера, 4 април, правителството прие доклад за изпълнението на Националната програма за енергийна ефективност на многофамилни жилищни сгради през 2017 г. Данните от него показват, че през миналата година, след обновяване по програмата, в експлоатация са въведени общо 49 699 жилища в 769 многофамилни жилищни сгради. Към 31 декември 2017 г. са стартирали дейности по 98,5% от всички 2022 сгради със сключени договори за целево финансиране по програмата. Предвижда се през 2018 г. да бъдат обновени още 51 010 жилища в общо 712 сгради, от което се очаква да се възползват 109 хил. души. Според данните, последните одобрени за реновиране сгради се очаква да бъдат завършени в края на 2019 г.", "date": "2018.04.05", "title": "40,6% от българите имат нагласата да платят малка сума за саниране на жилищата си"}
{"url": "https://www.24chasa.bg/novini/article/6800981", "text": "Кремъл заяви днес, че отстраняването на акаунтите във Фейсбук на редица руски медии е враждебен акт, който намирисва на цензура, предаде Ройтерс. По-рано Фейсбук обяви, че е изтрил стотици руски акаунти и страници, свързани с т.нар. \"фабрика за тролове\", обвинени от американски прокурори за разпространение на фалшиви политически и активистки постове, имащи за цел да повлияят върху изборите в САЩ през 2016 г., предава БТА.  Запитан за този ход на ръководството на Фейсбук, говорителят на Кремъл Дмитрий Песков се съгласи с представителя на една засегната от мярката руска медия, който при задаването на въпроса си нарече това \"враждебна стъпка, намирисваща на цензура\". \"Ние, разбира се, следим тези действия на Фейсбук и съжаляваме за тях\", каза Песков. Той коментира и съобщението на Ройтерс вчера, че Вашингтон смята да обяви санкции срещу руски олигарси тази седмица. \"Ще изчакаме да видим дали нещо такова ще се случи, или някакво официално съобщение\" преди да вземем отношение, посочи говорителят на Кремъл. Според съобщението на Ройтерс, която цитира \"запознати с въпроса източници\", въпросните руски олигарси ще бъдат санкционирани въз основа на закон, насочен срещу Москва заради намесата й в американските избори през 2016 г.", "date": "2018.04.05", "title": "Кремъл: Изтриването на руски сайтове от Фейсбук намирисва на цензура"}
{"url": "https://www.24chasa.bg/novini/article/6800992", "text": "Юрий Бармин оцени отношенията между Турция и Русия в ексклузивно интервю за турския ежедневник „Йени Шафак“ . Бармин е анализатор на политиката на Русия в региона на Близкия Изток и експерт към Руския Съвет за международни отношения. Той вярва, че Турция и Русия ще разширят сътрудничеството си в търговията и военното дело и че политическите игри на Запада тласкат Анкара и Москва по-близо една към друга. Връзките между двете страни се влошиха след свалянето на руския самолет през 2015 година, но напоследък се подобряват значително. През декември м.г., Турция и Русия подписаха контракт за продажбата на руски системи за ПРО С-400 „Триумф“, финализирайки сделка, задълбочаваща военните връзки между членката на НАТО Турция и Кремъл, предаде \"Фокус\". Й.Ш: С какво беше важно посещението на (руския президент Владимир) Путин в Турция? Има ли визитата по-голямо значение понеже беше първата след преизбирането му като президент на Русия? Ю.Б.: Има редица нерешени въпроси в двустранните отношения, като започнем от малкия размер на търговията, минем през визите за турските граждани и проблемите с реализирането на проекта „Турски поток“ и стигнем до съмненията на Русия за намеренията на Анкара в Северна Сирия. Така че времето беше много подходящо за среща между двамата президенти и обсъждането на тези неща. Фактът, че Путин направи първата си визита в Турция, след като бе преизбран носи знака на времената, в които живеем. Москва, разбира се, вече обяви, че се е съсредоточила върху развиването на по-силни връзки с Изтока, който поставя преди Запада. Й.Ш.: Как мислите, дали отношенията между Турция и Русия ще се развият? В кои области ще се развият връзките? Ю.Б.: Най-важни са търговските връзки, които понесоха щети от временното прекъсване на отношенията. Търговията на селскостопански стоки, облекло и машини все още има накъде да се подобрява. Трябва да бъдат премахнати бариерите. Русия иска да работи повече с турските строителни компании. Й.Ш.: В момента има криза в отношенията между Русия и западните страни. Тази криза ще се отрази ли на отношенията между Москва и Анкара. Ю.Б.: Не мисля, че отношенията на Русия със Запада или липсата на желание от тяхна страна влияе по някакъв начин на отношенията с Турция. Всъщност, виждам повече сходства между Москва и Анкара, отколкото между Анкара и Запада. Членството на Турция в НАТО, разбира се, е притеснително за руснаците, имайки предвид влиянието му върху военната сфера, но имам чувството, че Анкара споделя страховете на Путин в това отношение, заради което беше подобрено сътрудничеството между Русия и Турция в Сирия. Турция не зае позиция в последната криза в отношенията между Русия и Запада, което, разбира се, Москва оценява. Й.Ш.: Мислите ли, че взаимодействието между двете страни ще се разшири в другите страни от Близкия Изток и изобщо – в други райони? Ю.Б.: Увеличеното руско военно присъствие в Сирия, включително военните й бази там, означава, че двете страни ще трябва да намерят нови начини за координация в Източното Средиземноморие, например. Москва вече предложи идеята за създаване на Колективна система за сигурност в региона, която да включва арабите, персите, евреите и турците, но засега пред тази идея има много препятствия. Й.Ш.: Как бихте описали приятелските жестове между президента Ердоган и президента Путин? Ю.Б.: Личи си, че между тях има химия и това помага на отношенията между двете страни. Кризата в отношенията им преди две години беше един горчив епизод, нещо, което Русия не иска да й се случва с нито една страна в Близкия Изток. Така че аз вярвам, че кратката криза направи отношенията между Путин и Ердоган още по-устойчиви. Апропо и двамата чувстват, че Западът играе сложна политическа игра срещу тях, което е още един фактор, който ги сближава. Й.Ш.: Турция и Русия обявиха кога ще започнат доставките на системите С-400. Как оценявате подобно решение, взето в лицето на яростна критика от Запада и НАТО по отношение на сделката? Ю.Б.: От руска перспектива това решение е лесно за обяснение. Москва се страхува, че Анкара може да си купи системи „Пейтриът“ от САЩ, както се разбра от скорошните заявления от Анкара, така че гледа да достави С-400 по-рано. Русия гледа на Турция като на дългосрочен партньор за военно-техническо сътрудничество. Путин заяви в сряда, че Москва иска да снабди Турция и с други оръжейни системи. В този контекст, С-400 е добро начало на това сътрудничество.", "date": "2018.04.05", "title": "Експерт: Политическите игри на Запада тласкат Русия и Турция „по-близко една към друга"}
{"url": "https://www.24chasa.bg/novini/article/6801003", "text": "ООН призова днес Унгария да вземе мерки срещу \"езика на омразата\", използван от политици по адрес на малцинства и да отмени закон, позволяващ експулсиране на нелегални мигранти, без да им се даде шанс да кандидатстват за убежище, предаде Ройтерс. Комитетът по човешките права на ООН призова унгарските власти да отхвърлят законопроекта, който ще даде право на вътрешния министър да забрани неправителствени организации, които подкрепят миграцията и представляват \"риск за националната сигурност\", предава БТА. Световната организация отправи тези призиви броени дни преди парламентарните избори в Унгария в неделя, на които премиерът Виктор Орбан ще се бори за трети пореден мандат.", "date": "2018.04.05", "title": "ООН: Унгария да спре \"езика на омразата\" и да не експулсира нелегални имигранти"}
{"url": "https://www.24chasa.bg/novini/article/6801005", "text": "Бившият началник на регионалната полиция на Каталуня и други местни служители по сигурността са обвинени в противодържавна дейност заради ролята им в миналогодишните събития, довели до забранения референдум за независимост на испанската автономна област, предаде Асошиейтед прес. Според обвинението, обявено днес от съдията от испанския национален съд Кармен Ламела, бившият полицейски шеф Хосеп Луис Траперо бил част от заговорническия план да се действа за отцепване на Каталуня от Испания. Обвинени са и двама местни полицейски чиновници и служител в регионалното МВР, предаде БТА. Траперо бе провъзгласен за местен герой в Каталуния за справянето му със смъртоносните екстремистки атаки в Барселона и околностите й миналото лято. След това той бе подложен на натиск, когато централните власти настояваха регионалната полиция да прекрати провеждането на референдума на 1 октомври, забранен от испанските съдилища.", "date": "2018.04.05", "title": "Обвиниха бившия шеф на полицията в Каталуня в противодържавна дейност"}
{"url": "https://www.24chasa.bg/novini/article/6801008", "text": "81-годишна жена е открита да лежи в дома си в град Раднево с прободни рани по врата и тялото, с опасност за живота. Това съобщиха от пресцентъра на МВР. Сутринта на 4 април, гражданин сигнализирал в полицията за жена в безпомощно състояние - 81-годишната жена е била с видими наранявания и лежала в една от стаите на жилището си в Раднево. Тя била настанена в болнично заведение с нанесени повърхностни порезни и прободни рани по дланите на ръцете, врата и тялото, в състояние на травматичен шок, с опасност за живота. След извършения на място оглед стартирали и незабавни оперативни действия, в хода на които криминалистите установили, че нараняванията са причинени от 31-годишната сродница на пострадалата. Същата е прегледана и е настанена в болнично заведение в Раднево. Образувано е досъдебно производство по чл.115, във вр. с чл.18, ал.1 от НК. Работата по случая продължава.", "date": "2018.04.05", "title": "Откриха баба с прободни рани и с опасност за живота в дома й в Раднево"}
{"url": "https://www.24chasa.bg/novini/article/6801012", "text": "Министерството на образованието и науката /МОН/ предвижда да разшири възможностите за обучение в училищата чрез т.нар. фронтално обучение - чрез мултимедийни проектори и електронни дъски, така че в класните стаи да може да се използват електронно четими учебници. Това заяви министърът на образованието и науката Красимир Вълчев, цитиран от БТА. Той уточни, че към момента близо 14 000 от общо 40 000 класни стаи в училищата в страната имат възможност за мултимедийно обучение. Броят на паралелките в системата на училищното образование е 33 000. Вчера правителството одобри осигуряване на безплатен достъп на всички ученици от I до VII клас до интернет платформа, на която ще бъдат качени електронночетими учебници, които са вариант на книжните учебници. Тях деца ще могат да ползват чрез таблети или смартфони. Те са различни от електронните учебници, които към момента не са платени от държавата, уточни Вълчев. Попитан дали МОН ще отпусне средства за мултимедийни проектори за класните стаи, така че да отпадне необходимостта от носене на книжни учебници, с което реално да се намали тежестта на раниците, Вълчев заяви: \"Ние подпомагаме училищата за това да разширяват броя на класните стаи за т.нар. фронтално обучение - чрез електронни дъски или мултимедийни проектори\". \"По отношение на олекотяване тежестта на раниците ние реализираме комплекс от 6 мерки. Никоя от тях сама по себе си няма да реши проблема. Всички заедно ще помогнат до известна степен да се намали тежестта на раниците\", каза още министърът.", "date": "2018.04.05", "title": "В 14 000 класни стаи от общо 40 000 в страната има възможност за електронно обучение"}
{"url": "https://www.24chasa.bg/novini/article/6801020", "text": "Военна клетва положиха днес 36 българи, които са завършили курса по начална военна подготовка в Единния център в Плевен, съобщиха от министерството на отбраната, цитирани от БТА. Обучението им е било от 12 март до 5 април 2018 г. Били са проведени занятия по тактическа, огнева, строева и физическа подготовка. След успешно положените изпити по основните дисциплини, курсистите са получили удостоверения за завършване на началната военна подготовка. Те ще бъдат зачислени в резерва на Въоръжените сили, добавиха от МО.", "date": "2018.04.05", "title": "36 завършили курс по начална военна подготовка се заклеха в Плевен днес"}
{"url": "https://www.24chasa.bg/novini/article/6801144", "text": "Вирусна инфекция вероятно е причинила  . Минаха 48 часа от изследванията на взетите проби и можем да кажем, че няма бактериално замърсяване, няма патологична микро флора, съобщи директорът на РЗИ-Благоевград д-р Калоян Калоянов, цитиран от БТА. \"Пробите от питейната водата показаха, че е в норми, както и водата в басейна. Отрицателни са и резултатите от взетите отривки от децата, които са имали оплаквания, както и от персонала на хотела. Няма микробиологично замърсяване. Най-вероятно става дума за вирус, надявам се, че децата нямат усложнения и се чувстват добре\", допълни д-р Калоянов.", "date": "2018.04.05", "title": "Вирусна инфекция е вкарала децата от хотела в Добринище в болница"}
{"url": "https://www.24chasa.bg/novini/article/6801156", "text": "Националното антикоррупционно бюро на Украйна (НАБУ) разследва твърденията, че покойният либийски лидер Муамар Кадафи е дарил няколко милиона евро за кандидатпрезидентската кампания на Юлия Тимошенко през 2010 г. Това съобщи вчера във \"Фейсбук\" депутатът от \"Блока на Петро Порошенко\" Володимир Ариев, който оглавява украинската делегация в Парламентарната асамблея на Съвета на Европа (ПАСЕ), предадоха Ройтерс и ТАСС, цитирани от БТА. По думите на Ариев той и други депутати са отправили към НАБУ официално искане да провери тези твърдения, публикувани през февруари в панарабския вестник \"Аш Шарк ал Аусат\". Според базирания в Лондон вестник представител на Кадафи е летял до Киев с частен самолет, носейки куфарче с четири милиона евро в брой за нуждите на кампанията на Тимошенко, която впоследствие се оказва безуспешна. Пресслужбата на опозиционната партия на Тимошенко \"Баткившчина\" (Отечество) окачестви информацията като \"безсмислица\" и \"невярна\". Самата Тимошенко отрича твърденията на арабската медия, но те могат да й навредят, защото за момента тя изпреварва по рейтинг президента Петро Порошенко преди президентските избори, които трябва да са догодина. Юлия Тимошенко е била министър-председател на Украйна два пъти. Тя бе пратена в затвора по време на режима на бившия президент Виктор Янукович след съдебен процес, окачествен от западни лидери като нечестен. Тимошенко не успя да спечели президентските избори и през 2014 г., но според последно социологическо проучване тя има одобрение 18,7 на сто, а Порошенко - едва 15,6 на сто.", "date": "2018.04.05", "title": "В Украйна проучват дали Юлия Тимошенко е получила милиони евро от Кадафи"}
{"url": "https://www.24chasa.bg/novini/article/6801137", "text": " През следващото десетилетие Китай ще насърчи 250 млн. души да мигрират към големите мегаполиси на страната, съобщава Business Insider. Поднебесната империя никога не спира да изумява с мащабните начинания, които инженерите й предприемат. За да се справи с колосалната миграция, страната е инвестирала десетки милиарди долари в гигантски инфраструктурни проекти, предава  . Този месец ще бъде отворен и поредният особено амбициозен мегапроект – мост, който свързва Хонконг, Макао и южния град Джухай. Мостът ще се разпростира на 34 мили (54,4 км), с което ще бъде най-дългият на света. Той включва шест трасета и четири тунела, един от които е под водата. За изграждането му са били създадени 4 изкуствени острова. Структурата е изградена от 420 хиляди тона стомана. Благодарение на моста, хората ще могат да пътуват от Макао до Хонконг за един час.", "date": "2018.04.05", "title": "Китай открива най-големия мост на света (Видео, снимки)"}
{"url": "https://www.24chasa.bg/novini/article/6801175", "text": "Юлия Скрипал, дъщерята на бившия руски шпионин Сергей Скрипал, която заедно с него бе отровена с нервнопаралитично вещество в Солсбъри на 4 март, заявява, че с всеки ден се чувства все по-добре, предадоха световните агенции. \"Събудих се преди повече от една седмица и съм щастлива, че могат да кажа, че се чувствам все по-добре с всеки изминал ден\", казва 33-годишната Юлия в изявлението, което е разпространено от нейно име от полицията в Лондон, уточняват агенциите. \"Сигурна съм, че вие разбирате, че целият този епизод е нещо дезориентиращо и се надявам, че ще уважавате моя личен живот и този на семейството ми по време на периода на моето възстановяване\", допълва Юлия Скрипал. Това е първо изявление на Юлия Скрипал след отравянето й на 4 март, отбелязват агенциите. Британското външно министерство заяви, че е предало на Юлия Скрипал, която е в момента в болницата след опита за отравяне в Солсбъри, предложението на руското посолство за консулска помощ, но тя не е приела, предаде Ройтерс. Заявлението на британското външно министерство относно консулската помощ е публикувано скоро след пресконференция на руския посланик в Лондон Александър Яковенко, по време на която той заяви, че Русия иска консулски достъп до Юлия Скрипал. „Предадохме на Юлия Скрипал предложението на руското посолство за консулска помощ. Тя ще може да избере дали да приеме предложението, но засега не е направила така“, съобщава британското външно министерство.                     ", "date": "2018.04.05", "title": "Юлия Скрипал вече извън кома: Чувствам се все по-добре, събудих се преди повече от седмица (Обновена)"}
{"url": "https://www.24chasa.bg/novini/article/6801179", "text": "Сътрудничеството между Русия и Китай стана най-важен фактор, гарантиращ стабилността на международната арена, каза днес руският външен министър Сергей Лавров на срещата си със своя китайски колега Ван И, който е на посещение в Москва, предаде ТАСС. \"В продължение на три десетилетия руско-китайските отношения се характеризират с небивала динамика. Всеобхватното партньорство и стратегическото взаимодействие с КНР е приоритет на външната политика на Русия, и мисля, както неведнъж отбелязаха и нашите лидери, че руско-китайското сътрудничество е образец на взаимоотношения между големи държави\", посочи Лавров, предава БТА.  \"Руско-китайският тандем е един от най-важните стабилизиращи фактори в международните дела. Нашите отношения носят глобален и наистина стратегически характер, - продължи той. - Москва и Пекин дават пример за балансиран, отговорен подход към решаването на актуалните международни проблеми, ефективно си сътрудничат в различни международни формати, преди всичко в ООН, а също в Шанхайската организация за сътрудничество (ШОС), БРИКС, Г-20, източноазиатските срещи на върха\" и други формати, каза Лавров. Ван И от своя страна отбеляза, че Пекин и Москва трябва заедно да поддържат стабилността на планетата. \"Нека заедно да полагаме усилия за постигане на нови постижения в развитието на двустранните отношения, заедно да отстояваме, в условията на голяма неопределеност, стратегическата стабилност и мира на планетата\", каза той. Китайският гост добави, че двамата с Лавров щателно са обсъдили последното развитие на ситуацията на Корейския полуостров и са постигнали нови договорености. \"Ние приветстваме видимото подобряване на положението, одобряваме усилията на всички страни и в частност на Юга и Севера на полуострова\", продължи той. Според него Пекин и Москва са заинтересовани от това предстоящата среща на върха между двете Кореи, а също и възможната среща между лидерите на САЩ и КНДР, да създадат възможности за уреждане на ядрения проблем в руслото на диалога и преговорите. Ван И обърна внимание, че през последните години Китай и Русия заедно са разработили и реализират пътна карта за мирното уреждане на ядрения проблем на полуострова, приета през юли 2017 г. Двамата министри са подчертали, че политико-дипломатическото уреждане няма алтернатива. Ван И каза, че освен Корея, двамата министри са обсъдили широк кръг от международни проблеми, сред които Иран, Сирия, Афганистан, и по всички тях Китай и Русия работят активно за политическо уреждане, взаимодействат и координират усилията си в различни международни форуми и формати. \"Заедно ние станахме ярък пример за формиране на нов тип международни отношения, основани на уважение, сътрудничество и изграждане на единната съдба на човечеството\", подчерта гостът. Той съобщи, че по-късно днес ще предаде на Владимир Путин поздравително послание от китайския лидер Си Цзинпин по случай преизбирането му за президент на Русия и ще изслуша мнението му за по-нататъшното развитие на двустранните отношения. Ван И съобщи също, че китайският премиер Ли Къцян ще посети Русия в края на тази година.", "date": "2018.04.05", "title": "Лавров на среща с китайския си колега: Ние сме гаранти за международната стабилност (Снимки)"}
{"url": "https://www.24chasa.bg/novini/article/6801222", "text": "Кипър ще подаде възражение срещу строителството на първата атомна електроцентрала в Турция на няколко десетки километра от острова, предаде Асошиейтед прес. Говорителят на кипърското правителство Продромос Продрому заяви днес, че външното министерство ще протестира срещу бъдещата работа на централата на турския бряг на Средиземно море, предава БТА. Продрому каза, че Турция е пренебрегнала опасенията, изразени от мнозина, включително от Европейския парламент. Една от причините за безпокойство е, че района на Аккую, където ще се строи електроцентралата, е в земетръсна зона. Той каза, че Анкара не е взела под внимание и проучванията за възможното вредно влияние на електроцентралата върху околната среда и не се е консултирала със съседните страни. Вчера турският президент Реджеп Тайип Ердоган и руският му колега Владимир Путин участваха в церемонията по полагане на основите на АЕЦ Аккую, която се строи по руски проект. Очаква се централата да бъде завършена до 2023 г.", "date": "2018.04.05", "title": "Кипър ще протестира срещу строителството на АЕЦ в Турция"}
{"url": "https://www.24chasa.bg/novini/article/6801221", "text": "Снимка, на която се вижда как невръстно момченце пази малката си сестричка от въздушните удари в Сирия, трогна милиони хора по света. Кадърът беше разпространен в Туитър и събра хиляди коментари, и споделяния. \"Това е толкова сърцераздирателно да го видиш. Децата заслужават детство, изпълнено с любов и сигурност, а не бомби, картечници, патрони и ракети\", гласи един от текстовете под фотоса.", "date": "2018.04.05", "title": "Снимката, трогнала милиони: Момченце пази сестричката си от въздушните удари в Сирия"}
{"url": "https://www.24chasa.bg/novini/article/6801228", "text": "Президентът на Турция Реджеп Тайип Ердоган да стане почетен гражданин на Нови пазар, главния град в сръбската област Санджак, предложиха общинските съветници от Партията на справедливостта и помирението на Муамер Зукорлич, предаде Танюг, цитирана от БТА. По повод 20 април, Деня на град Нови пазар, Ердоган да получи Плакета на почетен гражданин и златния ключ на града, предложиха съветниците и внесоха предложението при кмета на Нови пазар Нихат Бишевац. В мотивите за предложението се посочва, че Ердоган е посетил два пъти населения предимно с мюсюлмани бошняци град - веднъж като премиер на Турция през 2010 г., и миналата година като президент, което показва колко уважава този град и неговите граждани. Посочва се и че тези посещения са допринесли за подобряване на положението като цяло на преобладаващото мюсюлманско население на Нови пазар.", "date": "2018.04.05", "title": "Предлагат Ердоган за почетен жител на сръбския град Нови пазар"}
