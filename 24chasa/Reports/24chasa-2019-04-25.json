{"url": "https://www.24chasa.bg/novini/article/7422138", "text": "Резистентността на структурата на катедралата \"Нотр Дам\" в Париж към силните ветрове значително е намаляла след пожара, който я опустоши преди 10 дни, заяви експертът Паоло Ванучи, цитиран от Франс прес и БТА. \"Установихме 60-процентно намаляване на устойчивостта към ветровете - каза той. - Структурата е променена. Част от нея вече не съществува. Изчезна покривът, както и част от свода. Това разрушаване на част от свода е свързано с най-големи последствия върху баланса на готическата сграда.\" Ванучи, който е експерт от университета във Версай, поясни, че е използвал цифров модел за направените от него симулации. През 2016 г. той написал доклад за рисковете от пожар в \"Нотр Дам\". Сега Ванучи констатирал, че преди пожара катедралата е можела да издържи на ветрове със скорост 222 км/ч, при едва 90 км/ч днес. Той не изключва възможността силна буря да разруши украсените с витражи горни стени на главния кораб на катедралата. Ванучи все пак отбеляза, че става въпрос за хипотези, тъй като не разполага с точни данни за състоянието на структурата.", "date": "2019.04.25", "title": "Устойчивостта на силни ветрове на структурата на \"Нотр Дам\" е намаляла"}
{"url": "https://www.24chasa.bg/novini/article/7422020", "text": "Италия отбеляза днес годишнина от края на фашистката диктатура на Бенито Мусолини, предаде Асошиейтед прес, цитирана от БТА. Италиански лидери призоваха фашисткият диктатор да не бъде възхваляван, след като вчера запалянковци на римския футболен клуб \"Лацио\" отправиха фашистки поздрави и разгърнаха транспарант с надпис \"Слава на Бенито Мусолини\" преди футболен двубой в Милано. Президентът Серджо Матарела посети паметника на Незнайния воин в Рим и призова да не се пренаписва историята. Премиерът Джузепе Конте посети Ардеатинските пещери в покрайнините на Рим, където през 1944 г. 335 души са разстреляни от германските окупационни войски в отговор на партизанско нападение, в което са убити 33 нацистки войници. Вицепремиерът Луиджи Ди Майо посети главната синагога в Рим и каза, че трябва да се направи още много в битката с расизма и антисемитизма, имайки предвид транспаранта в прослава на Мусолини, предаде Асошиейтед прес.", "date": "2019.04.25", "title": "Италия отбелязва днес годишнина от края на фашистката диктатура на Мусолини"}
{"url": "https://www.24chasa.bg/novini/article/7422037", "text": "Докато крайният срок за регистрация на политическите партии за местните избори в Албания на 30 юни изтече, опозицията на улицата реши да напусне дори изборите, както напусна и парламента, заяви днес в парламента албанският премиер Еди Рама, цитиран от агенция АТА и БТА. Коментирайки решението на опозицията да бойкотира изборите, Рама каза, че тя е избрала две \"крайни форми\", безпрецедентни и противоречащи на логиката на демокрацията, които водят до нейното самоунищожение. Той каза, че вместо борба на програми и идеи, опозицията е избрала да се бори \"със заплахи и гранати\", като подчерта, че опозиционерите не представляват своя електорат в парламента, а са решили да го изкарат от правия път на демократичната борба и да го използват като \"пушечно месо\", докато се крият зад него. Премиерът каза, че правителството няма друг изход освен да продължи напред и да произведе местните избори независимо от рисковете и заплахите на някои партии да нарушат правото на хората на избор. \"Разбирам тези, които мислят, че избори без тези партии не са нормални, но това не е наш избор или грешка. Ние направихме всичко възможно такова нещо да не се случи\", каза Рама.Докато крайният срок за регистрация на политическите партии за местните избори в Албания на 30 юни изтече, опозицията на улицата реши да напусне дори изборите, както напусна и парламента, заяви днес в парламента албанският премиер Еди Рама, цитиран от агенция АТА. Коментирайки решението на опозицията да бойкотира изборите, Рама каза, че тя е избрала две \"крайни форми\", безпрецедентни и противоречащи на логиката на демокрацията, които водят до нейното самоунищожение. Той каза, че вместо борба на програми и идеи, опозицията е избрала да се бори \"със заплахи и гранати\", като подчерта, че опозиционерите не представляват своя електорат в парламента, а са решили да го изкарат от правия път на демократичната борба и да го използват като \"пушечно месо\", докато се крият зад него. Премиерът каза, че правителството няма друг изход освен да продължи напред и да произведе местните избори независимо от рисковете и заплахите на някои партии да нарушат правото на хората на избор. \"Разбирам тези, които мислят, че избори без тези партии не са нормални, но това не е наш избор или грешка. Ние направихме всичко възможно такова нещо да не се случи\", каза Рама.", "date": "2019.04.25", "title": "Еди Рама: Опозицията върви към самоунищожение"}
{"url": "https://www.24chasa.bg/novini/article/7422045", "text": "Черногорската полиция залови голямо количество оръжие и муниции, средства за комуникация, автомобил и арестува петима души, съобщи черногорската телевизия, цитирана от БТА. Полицията претърси 22 места в Подгорица, Цетине и Даниловград, където намери оръжието. Срещу арестуваните са внесени наказателни искове и те ще бъдат изправени пред прокурор. Конфискуваните предмети ще бъдат предадени за експертиза, съобщи Управлението на черногорската полиция.", "date": "2019.04.25", "title": "Голямо количество оръжие е заловено при спецакция в Черна гора"}
{"url": "https://www.24chasa.bg/novini/article/7422071", "text": "Нови Сад ще бъде първият град в Сърбия, който ще даде на концесия държавните си аптеки, съобщи днес пред журналисти кметът на града Милош Вучевич, цитиран от Танюг и БТА. Той каза, че германската компания Феникс и още четири чуждестранни компании са проявили интерес към проекта. Феникс е предложил концесия за 15 години на обща стойност 4,3 милиона евро, което е с 362 хиляди евро повече от началната цена, определена от градските власти. \"Гордея се, че Нови Сад е първият град в Сърбия, който е изготвил такъв проект и наистина е решил стратегическия проблем на аптеките чрез концесия, вместо да дава аптеките под наем, както правят другите градове\", каза Вучевич. Говорейки за инвестициите в града, кметът съобщи, че има две оферти за строителство на общински гаражи, като една голяма китайска компания е предложила да изгради четири гаража с 1175 места за 30 милиона евро. Две чуждестранни компании ще строят фабрики в Нови Сад- швейцарската компания, производител на шоколад, и германска компания, производител на компресори. Двете инвестиции са на обща стойност 50 милиона евро", "date": "2019.04.25", "title": "Нови Сад - първият град в Сърбия, който ще даде на концесия държавните аптеки"}
{"url": "https://www.24chasa.bg/novini/article/7422081", "text": "Жертвите на атентатите, извършени миналата седмица, на католическия Великден, в Шри Ланка, са с около 100 по-малко от 359-те, за които бе съобщено. Това заяви в телефонно интервю за Ройтерс главният директор на здравните служби на Шри Ланка Анил Джасингхе, информира БТА. По думите му загиналите може да са \"250 или 260\". \"Не мога да кажа точно. Има толкова много части от тела, че е трудно да се посочи точна бройка\", каза той.", "date": "2019.04.25", "title": "Загиналите в атентатите в Шри Ланка са около 250, а не 359?"}
{"url": "https://www.24chasa.bg/novini/article/7421961", "text": "Във вторник ще ни е Министерският съвет и тези 7,5 млн. лв. ще ги гласуваме. С тези думи премиерът Бойко Борисов обеща на УНСС да го спаси от фалит заради строежа на новото крило на университета. В четвъртък той отиде в УНСС заедно с министрите на финансите, на образованието и на регионалното развитие Владислав Горанов, Красимир Вълчев и Петя Аврамова. Посещението беше провокирано от съобщението на висшето училище отпреди дни, че е пред фалит заради неплатени задължения към фирмата, която строи новия корпус. За новата сграда УНСС печели проект за 4,5 млн. лв. по Оперативна програма “Региони в растеж”. Допълнителни 7,5 млн. лв. трябва да се осигурят от държавата. “Този ангажимент, който сме поели за 7,5 млн., е валиден. Но има някои смущаващи обстоятелства в хода на проектирането и изпълнението на поръчката, които доведоха до налагане на 10% финансова корекция от страна на управляващия орган”, коментира министър Владислав Горанов. “Не може да го оставим този строеж да стои като паметник на културата в кавички в този му вид. Ако ги оставя да продължат да спорят - финанси, МРРБ, университета, да си налагат санкции, корекции и всичко останало, това ще остане така. Не един, не два, не 20 обекта съм довършил. От какво се водя? Тук учат студенти, млади хора, преподаватели, професори, има около 500 чуждестранни студенти”, аргументира решението си премиерът. “Благодаря на премиера, че обеща заедно да свършим работата. Никой от нас сам не може да се справи”, каза ректорът проф. Стати Статев. И покани Борисов на откриването на корпуса на стотната годишнина на университета догодина. “Аз отговарям само за ГЕРБ. От ГЕРБ всички до един подадоха отвсякъде оставки. За другите партии си отговарят другите.” Така Борисов отговори на въпроса ще поиска ли оставката на министъра на отбраната Красимир Каракачанов. Той добави, че Николина Ангелкова в нищо не са я уличили. Ние не гоним така урбулешката, защото така трябва, категоричен бе Борисов.", "date": "2019.04.25", "title": "Борисов обеща 7,5 млн. лв. на УНСС (Обзор)"}
{"url": "https://www.24chasa.bg/novini/article/7422103", "text": "Френският президент Еманюел Макрон заяви днес, че започнатите след избирането му реформи трябва да продължат въпреки кризата, провокирана от демонстрациите на \"жълтите жилетки\", предаде Франс прес, цитирана от БТА. Макрон заяви това на пресконференция, на която изложи предложенията си, формирани след националния дебат, започнал след антиправителствените протест. Обръщението му към французите по тези въпроси бе планирано за миналата седмица, но бе отложено заради пожара в парижката катедрала \"Нотр Дам\". Според Макрон реформите на правителството отговарят на стремежите на френския народ. \"Мисля, че текущите и бъдещите реформи в нашата страна не трябва да бъдат спирани, тъй като те в много голяма степен отговарят на стремежите на нашите съграждани. Предприетите мерки през тези първи две години в много отношения бяха справедливи\", въпреки че вероятно невинаги бяха \"достатъчно бързи, радикални и хуманни\", отбеляза френският президент. Протестите на \"жълтите жилетки\" продължават от месеци, като демонстрантите настояват правителството да промени икономическата си политика.", "date": "2019.04.25", "title": "Макрон: Реформите на правителството ни ще продължат въпреки кризата с \"жълтите жилетки\""}
{"url": "https://www.24chasa.bg/novini/article/7422118", "text": "Говорителката на руското външно министерство определи като скандален гласувания днес от украинския парламент закон, засилващ използването на украински език за сметка на руския, предаде Франс прес, цитирана от БТА. \"Това е един скандален закон, не може да бъде наречен другояче\", каза пред журналисти Мария Захарова за закона, който разширява и квотите за украински език в радиото и телевизията. \"Имаме работа с решение, което само изостря разделението в украинското общество и отдалечава перспективата за уреждане на украинската криза\", добави говорителката, критикувайки текста, който според нея нарушава украинската конституция и \"редица международни правни норми\". По същество това е закон за принудителна украинизация, на практика - тотална. В него се предвиждат значителни ограничения, а в много случаи и пряка забрана за използване на руския език, на езиците на националните малцинства в различни сфери на обществения живот, подчерта Захарова, цитирана от ТАСС. По-нататъшното развитие на руско-украинските отношения ще зависи от практическите стъпки на новото ръководство в Киев, отбеляза говорителката на външното ведомство. \"Перспективите на двустранните отношения ще зависят от практическите стъпки, които ще предприеме Киев, от готовността на новото украинско ръководство да носи отговорност за взетите решения, от изпълнението на международните споразумение, включително уреждането на кризата в Донбас въз основа на приетия в Минск и одобрен от Съвета за сигурност на ООН комплекс от мерки\", каза тя. Улесняването на процедурата за издаване на руски паспорти на жители на Донецка и Луганска област бе взето поради липсата на изгледи положението им да се подобри. Това решение не е взето за един ден, при него сме изходили от реалното положение на място, каза Захарова. Езиковият въпрос е болезнен в Украйна, която е била част от Руската империя, а после от СССР, където употребата на украинския е била ограничавана, а на моменти и забранена. Макар украинският да се използва все повече след разпадането на Съветския съюз през 1991 г., а още повече след 2014 г. и началото на кризата в отношенията с Русия, в страната с близо 45-милионно население продължава да живее значителна рускоезична общност, съсредоточена в Източна и Южна Украйна, припомня АФП.", "date": "2019.04.25", "title": "Москвa: Новият закон на Киев, засилващ употребата на украински, е скандален"}
{"url": "https://www.24chasa.bg/novini/article/7419890", "text": "Системата “Бонус малус” ще бъде основно прекроена, преди да бъде обявена пак за обществено обсъждане, научи “24 часа”. Три ще са основните промени, по които се работи, твърдят запознати. Първата ще задължи собствениците да вписват в полицата имената на всички хора, които имат право да шофират колата, на чието име е застраховката. Крайната ѝ цена ще зависи от водача с най-много малус точки. Обмисля се също дали глобите за водачите при нарушения на пътя изобщо да участват в оценката, или не. Аргумент за изваждането им е, че застрахователите не покриват плащането им, поради което няма основания да участват в ценообразуването. Работи се и по възможността да се съкрати времето за достигане до бонус точките, т.е. до най-голямата ценова отстъпка, за да може системата да предлага не само наказание за нарушителите, а и реален стимул за добрите водачи от сегашните 12 до 4-5 години. Предлаганият и оттеглен за преработване вариант предвиждаше цената на полицата да зависи от малус точките на колата, максималната отстъпка от стандартната цена да е до 25%, а оскъпяването - до 300%. За разработването на промените са предвидени допълнително 2 млн. лв. за консултанта “Ърнст енд Янг”, който подготви първия вариант на системата. Междувременно полицата може да поскъпне заради наложения мониторинг над Национално бюро “Зелена карта”, предупреждават от бранша. Изискването към нас е до 15 май т.г. да покажем договор с презастраховател. Преговори с водещи чужди компании определили цена от 9 млн. евро. Много от големите компании обаче отказали да правят двойно покритие на рисковете от пътни произшествия в чужбина със застраховани при тях коли, защото си имали собствени договори с презастраховател. Ако до 15 май нашата “Зелена карта” не покаже такъв договор, ще ни бъде наложена месечна глоба от 108 000 евро. Разходите по нея ще бъдат покрити от цената на полиците, категорични са хора от бранша.", "date": "2019.04.25", "title": "Вадят глоби от цената на полицата \nс  “Бонус-малус”"}
{"url": "https://www.24chasa.bg/novini/article/7421789", "text": "Двама души са загинали при стрелба в парк в близост до метростанция \"Новие Черемушки\" в Москва,  \"Два тела са намерени с огнестрелни рани. По предварителна информация стрелбата е станала по време на конфликт между двама мъже\", каза източник на РИА Новости. Той добави, че служителите на правоохранителните органи проучват възможни очевидци на инцидента, поискали са видео от камери за наблюдение.", "date": "2019.04.25", "title": "Стрелба в парк в Москва, двама загинали"}
{"url": "https://www.24chasa.bg/novini/article/7421852", "text": "Позицията на Китай по въпроса за Косово не се променя и подразбира подкрепа за териториалната цялост и суверенитета на Сърбия, заяви днес в Пекин президентът на Сърбия Александър Вучич след разговори с китайккия президент Си Цзинпин, предаде Танюг. Китай много добре разбира и подкрепя Сърбия по въпроса за Косово, каза Вучич пред сръбските журналисти. Това разбиране и подкрепа от страна на Китай ни помогна много, когато ставаше въпрос за желанието на Косово да стане член на Интерпол, на Юнеско и на други международни форуми, информира БТА. Пекин винаги ще има подкрепата на Сърбия по въпроса на Тайван и в други области, каза Вучич.", "date": "2019.04.25", "title": "Вучич: Китай е до Сърбия по въпроса за Косово"}
{"url": "https://www.24chasa.bg/novini/article/7421879", "text": "Угандийката Мериам Набатанзи трудно отглежда сама своите 38 деца, всички от които са близнаци - родени по две, три и четири, предаде Ройтерс, цитирана от БТА. Мериам Набатанзи родила близнаци година след като се омъжила на 12-годишна възраст. След това последвали 5 раждания на близнаци, 4 на три близнаци и отново 5 на четири близнаци, но някои от бебетата не оцелели. Преди три години 39-годишният й угандийски съпруг я изоставил, като тя трябвало да се грижи сама за оцелелите 38 деца. Това е поредният неуспех в живота на Набатанзи, която живее заедно с децата си в 4 тесни дома с ламаринени покриви в селище, обградено от кафеени плантанции, на 50 км северно от столицата Кампала. След като първата двойка близнаци се появила на бял свят, Набатанзи отишла на лекар, който й казал, че яйчниците й са необичайно големи. Той я уверил, че методите за предпазване от нежелна бременнст, като вземане на противозачатъчни, могат да предизвикат здравословни проблеми. В резултат ражданията следвали едно след друго. Семействата са най-многочислени в Африка. Според данни на Световната банка, в Уганда нивото на плодовитист е сред най-високите на континента - 5,6 деца на жена, т.е. надвишава повече от 2 пъти средните показатели за света - 2,4 деца на жена. Но дори в Уганда семейството на Набатанзи е изключително голямо. Последната бременност на Набатанзи преди две години и половина е съпроводена с усложнения. Тя ражда шестата си двойка близнаци, но едното бебе умира. Това е шестото й умряло при раждането дете.", "date": "2019.04.25", "title": "Угандийска майка отглежда сама 38-те си деца, живеят трудно (Снимки)"}
{"url": "https://www.24chasa.bg/novini/article/7421921", "text": "Непилотираният космически апарат \"Хаябуса 2\" успя да направи кратер на астероида на 340 милиона километра от Земята, потвърди японската космическа агенция, цитирана от ДПА и БТА. Потвърждението беше направено 20 дена след като сондата изстреля снаряд към 900-метровия астероид Рюгу, за да образува кратер, от който да вземе проби от по-голяма дълбочина. \"Беше голямо предизвикателство и първият подобен опит в света. С голямо удоволствие потвърждаваме, че наистина е образуван кратер\" - каза Юичи Цуда, мениджър на проекта от японската Агенция за изследване на космическото пространство (ДЖАКСА). \"Хаябуса 2\" ще се върне при астероида, за да събере проби от кратера. През февруари апаратът кацна на Рюгу и събра мостри от повърхността. По план \"Хаябуса 2\" трябва да се завърне с пробите през 2020 г.", "date": "2019.04.25", "title": "\"Хаябуса 2\" успя да направи кратер на астероида Рюгу (Видео)"}
{"url": "https://www.24chasa.bg/novini/article/7421952", "text": "Избраният за президент на Украйна Володимир Зеленски обвини Централната избирателна комисия, че бави оповестяването на официалните резултати от изборите, за да не му позволи \"дори да мисли\" за разпускане на Върховната рада (парламента), предаде ТАСС. \"Сега се случват много смешни неща: ЦИК бави официалното обявяване на резултатите. Защо ли? За да може Върховната рада да протака определянето на датата за встъпване в длъжност (на президента), така че встъпването в длъжност да е след 27 май, така че президентът да няма възможност дори да мисли за разпускане на Радата\", каза Зеленски във видеообръщение на страницата си във Фейсбук, предаде БТА. Зеленски изтъква, че това е \"несправедливо\" и заявява, че президент, който има доверието на 73 на сто от избирателите си, има право най-малкото да помисли за разпускане на парламента и има право да получи такава възможност. \"Системата се страхува. Ние ще победим всички!\", подчертава той. Според закона сегашният парламент не може да бъде разпуснат в последните шест месеца от мандата му. Депутатите от настоящия парламент са положили клетва на 27 ноември 2014 г., което значи, че президентът може да се възползва от правото си да разпусне Радата най-късно на 27 май. Ако дотогава Зеленски не успее да встъпи в длъжност, няма да може да разпусне и парламента и ще бъде принуден да работи със сегашния му състав, в който няма свои представители, до 27 октомври, когато би трябвало да се състоят редовните парламентарни избори.", "date": "2019.04.25", "title": "Зеленски: ЦИК бави обявяването на официалните резултати от изборите. Защо ли?"}
{"url": "https://www.24chasa.bg/novini/article/7417812", "text": "Много хора, които имат парализа на долните крайници, се изправят. Роботът ги вдига, като преди това заключва през 3 точки костната им система, така че човек сам да разчита на нея, а не на устройството. Иновацията се казва “омнибот” - роботизирано помощно средство за хора с увреждания.  идва от омнимуув система за движение (свободно движение), и  от робот. Зад изобретението стои Любомир Василев, вдъхновен от лична история. Жена му е инвалид, след инцидент тя остава прикована в количка. С Василев работи и неговият съмишленик Димитър Ортаков-Омрето. Мъж, запален по високите скорости, който е бил главен механик в рали Дакар 2012. Към екипа на изобретателите се присъединява и Данаил Иванов, софтуерен инженер. Рамо до рамо с тримата са и специалисти по дизайн, психолози, социални работници и други. Изобретението на Европейския панаир за социални предприемачи в Пловдив в края на март. “Омнибот е 2 пъти по-лек от останалите вертикализиращи устройства, с 4x4 движение, може да се движи странично и е с нулев радиус на завъртане”, обяснява Василев. Колегата му Ортаков разказва как работи. “Устройството заключва анатомично тялото, защото хората, за които е предназначено, нямат нервна чувствителност и не могат да владеят крайниците си. Това е страшно голям проблем за тяхното вертикализиране! В случая технологията е патентована преди нас, ние я ползваме и надграждаме”, казва той. На практика Той става сам от инвалидна количка или легло с помощта на 2 газови пружнини. “Предназначено е за ползване в помещения, в които има равен под. Навън също става, в момента разбратоваме новия модел, който е със значително по-големи колела”, казва Ортаков. Омнибот не позволява човек с увреждания да получи наранявания при употребата му, уверяват изобретателите. И добавят, че устройството може да се ползва не само от хора с параплегия, но и от трудноподвижни или хора с проблеми с баланса. С него те могат спокойно да стигнат до най-високия рафт с чинии или да измият прозорците в хола. “7 г. минимум се съкращава животът, ако си седнал, дори и да не си човек с увреждания”, казва Василев. Застояването води до възпаления на отделителната система, декубитални рани и дихателни заболявания. Омниботът работи с акумулаторна батерия, която се зарежда. Според инженера в групата тя може да издържи до 5-6 ч на ден. При останалите подобни устройства траела до 2 ч. Изобретението било тествано от 19 души, никой след това не искал да си тръгне без него. Направата на прототипа струвала 300 хил. евро. Василев и колегите му очакват през 2021 г. омниботът да стъпи на световния пазар.", "date": "2019.04.25", "title": "Робот вдига на крака инвалиди с газови пружини"}
{"url": "https://www.24chasa.bg/novini/article/7420843", "text": "Вчера в Пекин бе обявено създаването на Комитета за сътрудничество на международните мозъчните тръстове „Един пояс,един път\", организиран от Изследователския институт на агенция Синхуа заедно с 15 китайски и чуждестранни институции. На церемонията по откриването участваха над 200 учени от около 130 мозъчни тръстове от 59 страни и две международни институции, информира  Председателят на Изследователския институт на агенция Синхуа посочи, че комитетът представлява механизъм за отворен академичен обмен и сътрудничество, в който участие ще вземат главно мозъчни тръстове, медийни институции, както и международни организации, научни институти и известни учени. Целта му е да стимулира изследванията и обмена на идеи, иновациите, споделянето на резултати, разпространението на знания и персоналния обмен.", "date": "2019.04.25", "title": "Създадоха Комитет за сътрудничество на международните мозъчни тръстове „Един пояс, един път\""}
{"url": "https://www.24chasa.bg/novini/article/7421482", "text": "Движението по цялото трасе на новия бул. \"Левски\" във Варна бе пуснато за Великденските празници, въпреки че в момента съоръжението е на акт 15. При изненадващото си посещение в морската столица премиерът Бойко Борисов обходи целия маршрут и заяви, че е доволен от видяното. Той обяви, че е поканил Виктор Орбан във Варна във връзка с честванията на Владислав Ягело. Премиерът сподели, че самият той не е вярвал, че булевардът ще бъде готов в тези срокове. \"Всеки ден ми пращаха снимки и гледах как се движат нещата\", обясни Борисов. Варненският и Великопресравски митрополит Йоан благодари лично на премиера: \"Благодарни сме, че насочихте задълбочен поглед към Варна, което е важно за нас. Благодаря за изключителната помощ за новостроящия се храм \"Св. Прокопий Варненски\" от 300 000лв. и за другите 200 000 лв., които отпуснахте за ремонт на покрива на Катедралата, която е емблематична за Варна и е втория по големина храм в България след \"Св. Александър Невски.\" \"Наравили сме го за варненци и за гостите на града. Зная какво съм виждал преди година и половина - бяха едни дървета, бари, тиняк и какво ли не. Тук сме се подготвили дори при огромно наводнение да се изкара целия дебит. Пускаме булеварда най-вече за Великденските празници, за да може да поеме целия трафик. Исках да видя и тази спорна елипса, която, според варненци, ако не е кръг, няма да могат да карат. Така говореха и за Белокопитово, че ще се объркат хората, но никой не го е направил досега, гледаш си табелите и си караш. Това, което съм поел като ангажимент към Варна, съм го свършил. Предложили сме и публично-частно партньорство за втори Аспарухов мост. Съвсем друго изглежда града. Сега виждам садят дръвчета, ще има цветя, ще стане красиво. Важно е, че булевардът е отворен по празниците\", каза премиерът. Най-мащабният проект за Варна за последните 30 години, е на обща стойност 113,3 млн. лв. От тях 80,5 млн. лв. бяха отпуснати от правителството, а останалата част от сумата бе осигурена от общината. Целта бе булеварда да стане директна връзка от най-южната част на града до изхода към североизточната част и курортните комплекси. По трасето на новия участък бяха изградени 7 мостови съоръжения, велоалеи, и пасарелки за пешеходците. При строителството бе подменена подземната инфраструктура. Наложи се да бъдат отчуждени 135 частни имота, чиито собственици бяха обезщетени с 25,2 млн. лв.", "date": "2019.04.25", "title": "Бойко Борисов обяви, че е поканил Виктор Орбан във Варна (Обновена)"}
{"url": "https://www.24chasa.bg/novini/article/7421631", "text": "Докладчикът на ООН за спазването на правото на личен живот Джо Канатачи се срещна днес в затвора в Лондон с основателя на \"Уикилийкс\" Джулиан Асанж . Асанж чака изслушване по искането на САЩ за екстрадирането му и за произнасянето на присъдата по делото за нарушаване на съдебна гаранция, предадоха ДПА и БТА. Канатачи, специален пратеник на върховния комисар на ООН за спазването правото на личен живот, се срещна с него в затвора Белмарш, където Асанж е държан, след като беше признат за виновен в нарушаване на условията на гаранцията си по дело, свързано с по-ранно искане на Швеция да бъде екстрадиран. Радваме се, че ООН продължава чрез специалните си механизми да се занимава със случая на Асанж, каза след посещението Дженифър Робинсън, адвокатка на Асанж. Дълбоко безпокойство буди фактът, че Еквадор изгони Асанж от посолството, преди да може да се състои насроченото посещение на представител на ООН, добави тя. Робинсън имаше предвид намеренията на Канатачи да посети Асанж в еквадорското посолство в Лондон. На 11 април полиция извлече 47-годишния австралийски гражданин Асанж от еквадорското посолство, където той прекара седем години, за да избегне арестуването си. Президентът Ленин Морено заяви, че Еквадор отменя предоставеното убежище на Асанж, защото той нееднократно е нарушил международните конвенции и сайтът \"Уикилийкс\" е заплашвал Кито. Министерството на правосъдието на САЩ заяви, че е обвинило Асанж в заговор с бившия аналитик от военното разузнаване на САЩ Челси Манинг за изтичане на класифицирани документи през 2010 г. Другата седмица се очаква да започне британското изслушване по искането за екстрадиране. През 2016 г. Работната група на ООН за произволните задържания - комисия от независими учени от сферата на правото, реши, че след арестуването си в Лондон през 2010 г. във връзка с твърдения за изнасилване и сексуално посегателство в Швеция Асанж е бил подложен на произволно задържане.", "date": "2019.04.25", "title": "Докладчикът на ООН за правото на личен живот посети Асанж в затвора"}
{"url": "https://www.24chasa.bg/novini/article/7421642", "text": "Китайският президент Си Дзинпин даде днес зелена светлина за военнотехническо сътрудничество между Китай и Сърбия, съобщи сръбският президент Александър Вучич пред журналисти в Пекин, предаде Танюг. Вучич уточни, че Сърбия ще може да купува от Китай необходимото й въоръжение при изгодни условия. Той добави, че Белград няма да бърза да купува от Китай, защото вече е похарчил доста пари за тази цел миналата и тази година, но в бъдеще ще се обърне към Пекин за радари и въоръжение за наличните самолети и хеликоптери и за друго съвременно оборудване, предава БТА. Вучич каза, че Сърбия вече е договорила два безпилотни самолета, а обмисля и покупка на китайски ракети със среден обсег земя-въздух. Сръбският президент е на посещение в Китай, където ще участва във форума \"Един пояс - един път\".", "date": "2019.04.25", "title": "Си Дзинпин даде зелена светлина за военно сътрудничество със Сърбия"}
{"url": "https://www.24chasa.bg/novini/article/7421648", "text": "Министерството на отбраната започна спешно разрушаване на оградата убиец в Хасково, съобщи  . Събарянето е възложено на хасковска фирма, въпреки че според последната информация от министерството не са събрани достатъчно оферти за събаряне на опасните постройки. В четвъртък бяха премахнати малко повече от 60 метра от оградата. Преди дни от Община Хасково започнаха разчистване на други опасни огради на обекти, които са тяхна собственост.", "date": "2019.04.25", "title": "Бутат оградата, която се срути и уби мъж в Хасково"}
{"url": "https://www.24chasa.bg/novini/article/7421671", "text": ", вече е открита. Тя е жива и здрава, написа нейната сестра Галинда във Фейсбук. Симона Георгиева живее със семейството си в баварския град Аугсбург. На 17 април, около 19.20 ч. момичето излязло от жилището си в квартал Оберхаузен Норд, за да си купи дюнер, и следите й се изгубили.", "date": "2019.04.25", "title": "Откриха изчезналата в Германия Симона, жива и здрава е"}
{"url": "https://www.24chasa.bg/novini/article/7421684", "text": "Законопроектът за езика, приет днес от Върховната рада (украински парламент), не мина през достатъчно широко обществено обсъждане и е трудно да се прогнозират последиците от него за страната, заяви победителят на президентските избори в Украйна Володимир Зеленски. Според одобрения законопроект сега всички граждани са длъжни да използват украинския език във всички области на живота. За спазването на закона ще следят \"езикови инспектори\", които ще могат да присъстват на заседания на всякакви държавни органи, да изискват документи от обществени организации и политически партии, а също да определят размерите на глобите, предаде ТАСС, цитирана от БТА. \"Законът беше приет без предварително, достатъчно широко обществено обсъждане. В законопроекта са внесени над 2000 поправки, което говори за липса на съгласие по отделните му положения дори в Радата. Днес е трудно да се прогнозират последиците от приемането на този закон. Окончателният му текст, с всички взети предвид поправки, засега е недостъпен\", написа в страницата си във Фейсбук Зеленски. Новоизбраният президент обеща след встъпването си в длъжност да анализира внимателно закона, за да се убеди, че в него са спазени конституционните права и интереси на всички граждани на Украйна, а след това \"да реагира в съответствие с всички конституционни пълномощия на украинския президент\". Същевременно Зеленски отбеляза, че украинският език \"е единственият държавен език и с този факт не може да има никакви компромиси\". Въпросът е в методите за осъществяване на зададения стратегически курс. Моята принципна позиция е, че държавата трябва да съдейства за развитието на украинския език чрез създаване на стимули и положителни примери, а не чрез забрани и наказания, усложняване на бюрократичните процедури и умножаване на чиновниците вместо намаляване на броя им, заяви новоизбраният президент. Той призова също да се предлагат и приемат закони и решения, които обединяват, а не разделят обществото. Съветникът на Зеленски по въпросите на сигурността Иван Апаршин заяви днес, че украинската армия ще бъде освободена от несвойствените й функции, а контролът върху разходите й ще се осъществява от обществеността. Ще избавим въоръжените сили от несвойствени функции. Военното имущество, което не се използва по предназначение, ще бъде предадено за управление на централните или местните органи на властта, на други органи, упълномощени да управляват държавно имущество. Ще бъде осигурена откритост на финансовата информация в сектора на сигурността и отбраната и достъп на обществеността до контрола върху ефективното използване на всяка копейка от финансовите ресурси, се казва в документ за \"военната доктрина\" на избрания президент, предоставен от съветника му на редакцията на украинското издание \"Новое время\". Половината от бюджетното финансиране, отпуснато за украинската армия, ще бъде предоставено за издръжка на въоръжените сили, 20 процента - за подготовка и обучение, а 30 процента - за покупка на ново въоръжение и модернизация, се казва още в документа. Относно превъоръжаването се посочва, че приоритет ще имат разузнаването, противовъздушната отбрана и радиоелектронната борба. \"Ще осигурим прозрачност на държавните поръчки в областта на отбраната и ще създадем конкурентни условия за частния бизнес и държавните предприятия\", се казва в текста.", "date": "2019.04.25", "title": "Зеленски: Трудно е да се прогнозират последиците от езиковия закон в Украйна"}
{"url": "https://www.24chasa.bg/novini/article/7420850", "text": "Публикувано наскоро в Китай проучване показва, че над 70% от анкетираните хора в страните от обхвата на „Един пояс, един път\" смятат, че перспективата на инициативата е обещаваща, информира  73.6% от анкетираните смятат, че способността на Китай за справяне с международни и регионални дела е висока, 71.6% считат, че Китай е отговорна голяма държава, а 70% одобряват предложените от страната инициативи за „Китайската мечта\", изграждането на „общност на споделената съдба\" и „Един пояс, един път\". Анкетата показва, че подкрепата на народите от тези страни се засилва. 72.5% са на мнение, че инициативата е глобален публичен продукт с широки перспективи, около 60% смятат, че напредъкът и резултатите надхвърлят очакванията. В същото време 64.3% смятат, че при изграждането на „Един пояс, един път\" ще срещнат много трудности и предизвикателства. Проучването е проведено в 17 държави в обхвата на инициативата, сред които Русия, Казахстан, Полша, Сърбия, Чехия, Сингапур, Тайланд, Виетнам, Малайзия, Филипините, Пакистан, Румъния, Индия, ЮАР, Кения, Египет и Бразилия.", "date": "2019.04.25", "title": "Над 70% от анкетираните държави смятат, че перспективата на „Един пояс, един път\" е обещаваща"}
{"url": "https://www.24chasa.bg/novini/article/7421676", "text": "Руският президент Владимир Путин пристигна в Китай, където утре и вдругиден ще участва в международния форум \"Един пояс - един път\", предаде ТАСС. Путин пристигна в Пекин от Владивосток, където се срещна със севернокорейския лидер Ким Чен Ун, припомня БТА. Работната програма на посещението му в Китай започва утре. Той ще направи изявление с китайския президент Си Цзинпин на церемонията по откриването на форума в националния конгресен център в Пекин и ще проведе двустранни срещи с лидери на други страни, сред които Азербайджан, Сърбия, Египет и Кипър, а също с външния министър на Мианма. За същия ден има планирана двустранна среща между Путин и Си. Вдругиден са предвидени три работни заседания на форума. Руският президент се очаква да говори на едно от тях.", "date": "2019.04.25", "title": "Путин пристигна в Китай за участие във форума \"Един пояс - един път\" (Снимки)"}
{"url": "https://www.24chasa.bg/novini/article/7421690", "text": "Хиляди хора в Босна присъстваха днес на погребението на известен бизнесмен и критик на правителството, който бе убит тази седмица, предаде Асошиейтед прес. Убитият бизнесмен Славиша Крунич, който е собственик на няколко компании, включително на частната охранителна фирма Sector Security, бе погребан днес в родното му село недалеч от град Баня Лука, предава БТА. Бодигардът на Крунич и един от нападателите също бяха убити при престрелката.", "date": "2019.04.25", "title": "Хиляди изпратиха в последния му път убития бизнесмен Славиша Крунич"}
{"url": "https://www.24chasa.bg/novini/article/7421712", "text": "Двама мъже от Казанлък са задържани за изнудване. Пламен и Мирослав искали от 34-годишен мъж от с. Бузовград сумата от 20 000 британски паунда, заплашили го с убийство и унищожаване на имуществото му, съобщи . Изнудваният мъж от дълги години работил в Англия. На 24 април провел среща с изнудвачите, на която предал на обвиняемите наличните в него 2400 лв. и 200 британски паунда. За нея информирал и прокуратурата. Пламен и Мирослав са заловени с белязаните пари. И двамата са с постоянна мярка за неотклонение. Според магистратите има възможност да повлияят на свидетелите по делото. Те са заплашени от присъда \"лишаване на от свобода\" до 8 години. Мярката подлежи на обжалване.", "date": "2019.04.25", "title": "Задържаха изнудвачи от Казанлък, искали 20 000 паунда от гурбетчия в Англия"}
{"url": "https://www.24chasa.bg/novini/article/7422006", "text": "Две от косовските жени, които в събота бяха върнати от Сирия, са настанени в инфекциозна болница със съмнения за малария, предаде Танюг. Прищинският в. \"Газета експрес\" съобщи, че от понеделник двете жени са хоспитализирани и вчера не са могли да присъстват на изслушването в съда, цитиран от БТА. Подробности за здравословното им състояние не са известни, но са им направени изследвания, чиито резултати още не са съобщени. Жените, за които има съмнения, че са болни от малария, са от групата от общо 110 граждани на Косово, върнати в събота от Сирия с американски самолет.", "date": "2019.04.25", "title": "Две от косовските жени, върнати от Сирия, вероятно са болни от малария"}
{"url": "https://www.24chasa.bg/novini/article/7421573", "text": "Почти всички бебета императорски пингвини в една от най-големите колонии от вида са мъртви вследствие на топенето на хабитата им през последните три години, сочат резултатите от изследване, цитирани от Франс прес и БТА. Колонията императорски пингвини в залива Хали в морето Уедъл досега бе втората най-голяма в света. Тя включваше до 25 000 двойки, които всяка година идваха тук, за да се размножат. Спътникови снимки, изследвани от учени от Британския антарктически институт, обаче показаха, че през особено топлата 2016 г. ледът, върху който императорските пингвини отглеждат малките си, се е стопил. Това e причинило смъртта на почти всички пингвичета. Феноменът е наблюдаван също през 2017 и 2018 г. В резултат въпросната колония почти е изчезнала. \"Изследвахме популацията на тази и други колонии в района през последните 10 години, като използвахме спътникови снимки с висока резолюция - заяви Питър Фретуел от института. - Снимките ясно показват катастрофален колапс в размножаването на този обект през последните три години.\" Учените отбелязват, че е налице увеличаване на популацията на съседна колония. Това навежда на мисълта, че много птици от залива Хали са мигрирали на по-сигурно място. \"Невъзможно е да се твърди, че топенето на леда в залива Хали несъмнено е свързано с климатичното затопляне - поясни Фил Тратън от екипа. - Но провалът в размножаването на този обект е безпрецедентен.\"", "date": "2019.04.25", "title": "В Антарктида е регистрирана масова смърт на бебета императорски пингвини"}
{"url": "https://www.24chasa.bg/novini/article/7421413", "text": "Срещата между руския президент Владимир Путин и севернокорейския лидер Ким Чен Ун във Владивосток днес премина в приятелска атмосфера, със сърдечни ръкостискания и размяна на учтиви приветствия, предаде Асошиейтед прес, цитирана от БТА. Преди началото на първата им среща Ким и Путин проведоха непринуден разговор, като и двамата бяха седнали широко разкрачени. Наблюдателите на Северна Корея обикновено обръщат голямо внимание на всяка дума и жест на нейния лидер при публичните му изяви, като срещите на върха не правят изключение. Това, което привлече вниманието на външните наблюдатели днес, беше не обстановката, а звукът от шумното дишане на Ким. В Туитър бяха разпространени клипове от началото на срещата, много от които придружени с коментари за ясно доловимото задъхване на севернокорейския лидер. Според южнокорейски медии това може да е признак, че Ким не е в добро здравословно състояние. Той има наднормено тегло и е известен като заклет пушач, припомня АП. Но когато двамата с Путин направиха встъпителните си изказвания в началото на същинския им разговор, Ким изглежда беше преодолял каквито и проблеми да е имал. Експерти отбелязаха, че при първата среща между севернокорейския лидер и американския президент Доналд Тръмп двамата почти са се допрели един в друг с протегнати напред ръце за ръкостискане. Те на няколко пъти са се съревновавали да се покажат в позицията на доминиращия мъжкар при контактите с ръцете и са внимавали да не отвръщат поглед, за да не създадат впечатление за подчинено положение. При втората им среща, която се състоя в Ханой преди два месеца, Ким и Тръмп се стремяха да се държат по-предразполагащо един към друг, което беше знак за уважение и сътрудничество, а не за агресия. Първият поздрав между Ким и Путин повече приличаше на представянето на севернокорейския лидер в Ханой, но беше малко по-скован, донякъде наподобявайки срещите от съветско време, с известна нотка на официалност. Ким и Путин се приближиха един към друг с неподвижни усмивки и се ръкуваха продължително пред камерите. Това често е неудобен момент, дори за най-опитните политици, но двамата лидери изглеждаха спокойни или може би просто добре се преструваха на такива, както и по време на началната част от срещата, която беше предавана на живо по телевизията. За разлика от доста по-високия Тръмп, Путин е с почти същия ръст като Ким, което навярно беше от помощ. Здравословното състояние на севернокорейския лидер е било повод за спекулации и преди. При първата си среща на върха с южнокорейския президент Мун Дже Ин, през април миналата година, Ким изглеждаше задъхан, когато се разписваше в книга за посетители след кратка разходка. Той също така беше показан по телевизията със зачервено лице по време на банкет, вероятно поради изобилието от напитки на събитието. Ким обаче успя да се справи досега с десетина срещи на върха. Срещите му с Мун в частност бяха добре приети в Южна Корея и бяха възприети като израз на искрена сърдечност и желание за подобряване на отношенията. Остава да се види доколко Ким ще успее да се справи със санкциите, наложени на страната му заради програмата й за ядрени оръжия. Но ако не друго, той поне показва изненадваща увереност при срещите си с някои от най-големите играчи на световната сцена, отбелязва Асошиейтед прес. Южнокорейският президент Мун Дже Ин смята, че срещата на върха между Русия и Северна Корея ще изиграе \"градивна роля\" в усилията за постигане на пълна денуклеаризация и траен мир на Корейския полуостров, предаде Асошиейтед прес, цитирана от БТА. В изявление на неговата канцелария се казва, че Мун се надява днешната среща между руския президент Владимир Путин и севернокорейския лидер Ким Чен-ун да \"създаде основа за възобновяване на преговорите между Северна Корея и САЩ и насърчаване на процеса на денуклеаризация на Корейския полуостров\". На среща със секретаря на руския Съвет за сигурност Николай Патрушев в Сеул южнокорейският президент похвали усилията на руския си колега за решаване на ядрения въпрос по дипломатически път и отправипокана към Путин да посети Южна Корея. В отговор Патрушев отбеляза, че Русия и Южна Корея споделят общата цел за денуклеаризация и мир на Корейския полуостров.", "date": "2019.04.25", "title": "Ким дишал тежко на срещата с Путин, еднаквият им ръст спомогнал добрия тон"}
{"url": "https://www.24chasa.bg/novini/article/7421532", "text": "\"Булгартрансгаз\" ЕАД обяви днес открита процедура по реда на Закона за обществените поръчки за на изграждане на компресорни станции \"Расово\" и \"Нова Провадия\", съобщиха от дружеството. Станциите ще са част от разширението на газопреносната инфраструктура на \"Булгартрансгаз\" ЕАД, паралелно на северния (магистрален) газопровод до българо-сръбска граница. Основните дейности, включени в обществената поръчка, предвиждат изработване на инвестиционен проект, доставка на материали и оборудване и строително-монтажно работи, допълниха от \"Булгартрансгаз\". За КС \"Расово\" ще бъдат инсталирани три газотурбокомпресорни агрегати (ГТКА) в конфигурация две работещи ГТКА и един резервен ГТКА с номинална мощност 12 MW всеки. За КС \"Нова Провадия\" се предвиждат 4 ГТКА в конфигурация 3 работещи ГТКА и един резервен ГТКА с номинална мощност 10 MW всеки. За да бъдат свързани новите компресорни станции с газопреносната мрежа на \"Булгартрансгаз\" ЕАД ще бъдат проектирани и изградени входящи и изходящи шлейфи и оптична кабелна линия, а за присъединяването им към мрежите на техническата инфраструктура - проектиране и изграждане на пътни връзки, електрозахранване, водоснабдяване и канализация и др., уточниха от \"Булгартрансгаз\". Прогнозната стойност на обществената поръчка е в размер на 351 635 657.46 лева без ДДС, се посочват в съобщението. Срокът за подаване на оферти за участие в откритата процедура е до 10 юни 2019 г.", "date": "2019.04.25", "title": "\"Булгартрансгаз\" започна процедура за изграждане на две компресорни станции"}
{"url": "https://www.24chasa.bg/novini/article/7421491", "text": "Японският премиер Шиндзо Абе заяви днес, че е поискал от лидерите на Вишеградската четворка помощ в дългогодишния спор със Северна Корея за отвличанията на японски граждани преди няколко десетилетия, предаде Асошиейтед прес. Абе каза, че е поискал \"разбиране и подкрепа\" по въпроса, който е \"много важен\" за Япония. Според Япония през 70-те и 80-те години на миналия век Северна Корея е отвлякла 17 японски граждани, за да обучи в познания по японския език и култура агенти, които индиректно да шпионират Южна Корея. Пхенян призна, че е похитил само 13 от тези хора, предаде БТА. Днес японският премиер се срещна с колегите си от Словакия, Чехия и Полша и с министъра на финансите на Унгария (страните от Вишеградската четворка). Посещението в Словакия е част от обиколката на Абе в Европа и Вашингтон.", "date": "2019.04.25", "title": "Шиндзо Абе поискал от лидерите на Вишеградската четворка помощ в спора със Северна Корея"}
{"url": "https://www.24chasa.bg/novini/article/7421231", "text": "Турският президент Реджеп Тайип Ердоган днес се срещна с председателя на основната опозиционна Народнорепубликанска партия (НРП) Кемал Кълъчдароглу за първи път след нападението срещу опозиционния лидер миналата седмица, съобщи турската телевизия НТВ. Двамата се срещнаха на церемония по повод 57-ата годишнина от основаването на Конституционния съд на Турция. Ердоган се здрависа с лидера на НРП и поговори с него няколко минути. Турският президент тази седмица осъди нападението срещу Кълъчдароглу и изтъкна, че е против всякакъв вид насилие и тероризъм, предава БТА. Кълъчдароглу бе нападнат в неделя от група мъже в град Чубук (окръг Анкара). Той бе атакуван по време на погребална церемония на турски войник, убит в сблъсъци с признатата за терористична организация Кюрдската работническа партия (ПКК). Полицията задържа девет души, включително мъжа, нанесъл юмручни удари по Кълъчдароглу. Всички задържани, включително Осман Саръгюн, ударил лидера на НРП, бяха освободени. Саръгюн бе член на управляващата Партия на справедливостта и развитието (ПСР), но след нападението членството му във формацията бе анулирано.", "date": "2019.04.25", "title": "Ердоган се срещна с Кълъчдароглу на церемония за Конституционния съд на Турция"}
{"url": "https://www.24chasa.bg/novini/article/7421280", "text": "„Битката при Варна има огромно общоевропейско значение. И това е така, защото европейските, в това число и балканските народи, със своя отпор и мъченичество заслониха европейския свят от османската експанзия и спасиха неговата цивилизация“, отбеляза в своята реч вицепремиерът Марияна Николова по време на конференцията “Варна - щитът на християнството“ в унгарския парламент.  Това съобщиха от правителствената пресслужба. Тя подчерта, че съвместното отбелязване на годишнината от Варненската битка е безспорно доказателство, че са живи чувствата на признателност пред саможертвата на всички, участвали в нея. „А също така и че историческото българо-унгарско приятелство надхвърля строгите междудържавнически рамки“, каза още Николова. През 2019 г. се навършват 575 години от Варненската битка. Конференцията се провежда под патронажа на председателя на унгарския парламент д-р Ласло Кьовер и българският заместник министър-председател по икономическата и демографска политика Марияна Николова. Вицепремиерът обяви, че през есента България ще бъде домакин на честванията на Деня на българско-унгарското приятелство, които ще отбележат годишнината от Варненската битка. В рамките на визитата си вицепремиерът Марияна Николова ще проведе работна среща и с Жолт Немет - председател на Комисията по външна политика в унгарския парламент.", "date": "2019.04.25", "title": "Марияна Николова участва в конференция за 575-годишнината от Варненската битка (Снимки)"}
{"url": "https://www.24chasa.bg/novini/article/7421288", "text": "Северна Корея трябва да се ползва с гаранции за сигурността и суверенитета си от страна на международната общност в замяна на денуклеаризацията, заяви днес руският президент Владимир Путин, цитиран от Франс прес и ТАСС. \"Северна Корея се нуждае от гаранции за сигурността и суверенитета си\", каза Путин пред журналисти след първата си среща със севернокорейския лидер Ким Чен Ун, която се проведе във Владивосток и продължи пет часа. Той изтъкна необходимостта да се направят първите стъпки към повишаване на доверието, предава БТА. Кризата около ядрената програма на Пхенян ще се реши при зачитане на международното право, а не на правото на по-силния, каза руският президент, отбелязвайки, че за тази цел заинтересованите страни са длъжни да уважават взаимно интересите си и да се откажат от юмручното право в международните работи. \"Най-важното е да се възстанови (и ние днес говорихме за това в хода на преговорите) силата на международното право, да се върнем към положението, когато международното, а не юмручното право определя ситуацията в света. Ако го постигнем, това ще е първата, най-важната крачка по пътя към решаването на подобни сложни ситуации като тази на Корейския полуостров, подчерта Путин.", "date": "2019.04.25", "title": "Владимир Путин: Пхенян се нуждае от гаранции за сигурността си"}
{"url": "https://www.24chasa.bg/novini/article/7421276", "text": "Плевенски полицаи задържаха двама след преследване и нападение над служител на реда, съобщиха от МВР. Вчера в района на село Лепица служители на Специализираните полицейски сили при ОДМВР – Плевен подали сигнал за спиране към водачите на товарен и лек автомобил. Те не изпълнили полицейското разпореждане и продължили по пътя към село Чомаковци. На входа на населеното място, въпреки подадените сигнали от втори екип, шофьорите отново не се подчинили и продължили. Последвало преследване и на кръстовище в селото товарният автомобил намалил скоростта и от двете предни врати скочили водачът и спътникът му. Единият побягнал, проникнал в двора на частен имот, укрил се за кратко в колибата на кучето, след което е задържан. Водачът, който слязъл от превозното средство въоръжен с дръжка от брадва, нападнал единия от полицаите и му нанесъл удари. Това наложило да бъде произведен предупредителен изстрел със стоп патрон в безопасна посока. Макар че нападението продължило, агресивният мъж е задържан, след което е прегледан от медицински екип. Полицейският служител е със средна телесна повреда. Междувременно, лекият автомобил бил последван до земен път в района на село Чомаковци, където водачът скочил по време на движение и се укрил. Задържан е спътникът му. Двата автомобила са иззети. При проведените процесуално–следствени действия е установено, че те са натоварени с общо 3 куб. м дърва за огрев. По случая е образувано досъдебно производство за престъпление по чл.235, ал.2 от НК под надзора на районната прокуратура в Червен бряг, работата по което продължава.", "date": "2019.04.25", "title": "МВР задържа двама след екшън и нападение с дръжна на брадва над полицай"}
{"url": "https://www.24chasa.bg/novini/article/7421287", "text": "Окръжният съд в Добрич за трети път остави без уважение молбата на мъж от село Лозенец за изменение на наложената му мярка за неотклонение „задържане под стража“ в по-лека. 34-годишният П.М. е привлечен като обвиняем за това, че на 21 срещу 22 юни 2018 г. умишлено е умъртвил 69-годишен мъж от Добрич, като деянието е извършено при условията на опасен рецидив. Обвиняемият поиска по-лека мярка за неотклонение с мотив, че е влошено здравословното му състояние, поради което му е било проведено и болнично лечение. Окръжният съд прецени обаче, че към момента не са настъпили обстоятелства, които да налагат промяна на вече взетата спрямо мъжа мярка за неотклонение. Все още е налице обосновано подозрение за съпричастността на обвиняемия към разследваното тежко умишлено престъпление, за което се предвижда наказание лишаване от свобода от 15 до 20 години, доживотен затвор или доживотен затвор без замяна. Реална остава и опасността при по-лека мярка той да се укрие или да извърши друго престъпление. От представените пред съда медицински документи става ясно, че задържаният действително е имал здравословни проблеми, свързани с негово хронично заболяване. Състоянието му обаче е било овладяно в болнични условия, мъжът е бил изписан и му е била назначена поддържаща медикаментозна терапия. Съдът счете, че поддържащото лечение би могло да се провежда и в затвора във Варна, където мъжът се намира сега, а при необходимост той отново би могъл да получи специализирана медицинска помощ или да бъде настанен в затворническа болница.", "date": "2019.04.25", "title": "Обвиняем за убийство на мъж в Добрич остава в ареста"}
{"url": "https://www.24chasa.bg/novini/article/7420823", "text": "На 25 април в Пекин ще бъде открит вторият форум на високо равнище за международното сътрудничество по „Един пояс, един път\", предава  По време на мероприятието за първи път ще се проведе среща на предприемачите. На проведената вчера пресконференция на срещата, заместник директорът на Комитета за стимулиране на търговията Чън Джоу заяви, че мащабната среща е на високо равнище и е привлякла близо 900 представители. Чън Джоу заяви, че срещата се състои от четири части: общо събрание, церемонии по подписване на споразумения, разговори между китайски и чуждестранни предприемачи и церемония по закриването. Той каза още, че чуждестранните предприемачи идват от 88 държави и региона. В същото време, сред участващите компании 90 са от най-силните 500 в света. В срещата ще се включат и 100 държавни и над 200 частни компании от сферите на енергетиката, финансите, земеделието, инфраструктурата и транснационалната електронна търговия.", "date": "2019.04.25", "title": "Близо 900 представители ще участват в срещата на предприемачите в Пекин"}
{"url": "https://www.24chasa.bg/novini/article/7421309", "text": "Заявление за гласуване в чужбина за европейските избори на 26 май ще може да се подава до 30 април. Това заяви днес пред журналисти говорителят на ЦИК Александър Андреев. 318 ще са общо участниците в тазгодишните избори. За миналата година те са били 313, обясни още Андреев. И припомни, че вчера официално бе изтеглен жребият за номерата, под които ще се явят партиите, коалициите и независимите участници в бюлетината. Досега общо 20 жалби и пет сигнала са постъпили в ЦИК. Един от сигналите пък е бил свързан със злоупотреба с лични данни. Той обаче е препратен към Комисията за защита на личните данни, допълни Андреев. Машинно гласуване пък ще има във всички райони на страната. Секциите вече са определени с решение на ЦИК, което ще бъде публикувано на сайта на комисията в 140 стр. Срокът за доставка на машините в България е до 10 май, а за инсталирането на софтуерите - от 11 до 15 май. Крайният срок за доставката им в секциите е 25 май.", "date": "2019.04.25", "title": "До 30 април българите в чужбина могат да подават заявление за гласуване"}
{"url": "https://www.24chasa.bg/novini/article/7421319", "text": "След повече от 45 години политическа кариера бившият вицепрезидент на САЩ Джо Байдън днес официално се включи в надпреварата за Белия дом, разчитайки на своя имидж на умерен и обединител и на високата си популярност, въпреки неотдавнашните полемики за твърде фамилиарните му жестове на симпатия към жени, предаде Франс прес. \"На карта са заложени фундаменталните ценности на тази нация, мястото ни в света, самата ни демокрация, всичко, което е направило Америка това, което е. Затова обявявам кандидатурата си за президент на САЩ\", написа в Туитър 76-годишният Байдън, предаде БТА. Благодарение на голямата си известност бившият вицепрезидент на Барак Обама от месеци вече води в допитванията кой е фаворит за получаване на партийната номинация на демократите за президентските избори в Съединените щати през 2020 г. Байдън става 20-ият претендент за номинацията на Демократическата партия за изборите през ноември догодина, отбелязва Франс прес. След два неуспешни опита на президентските избори от 1998 и 2008 г. и след отказ да се кандидатира през 2016 г. заради смъртта на един от своите синове, Байдън сега изчака няколко месеца преди да обяви официално кандидатурата си. Последните седмици в това изчакване бяха помрачени от свидетелствата на няколко жени, които го обвиниха, че силно ги е притеснил с известните си фамилиарни жестове на симпатия като целувки по главата или слагане на ръце на раменете. Байдън обеща \"повече да внимава\", но не се извини за поведението си. Други жени пък се изказаха в негова защита и въпреки спора той остава начело в допитванията за кандидат-президент на демократите с 29,3 процента, следван от левия сенатор Бърни Сандърс с 23 процента, според усреднените от сайта РиълКлиърПолитикс данни за периода 5-21 април. Далеч зад тях са сенаторката Камала Харис с 8,3 процента, кметът Пийт Бутиджидж със 7,5 процента, сенаторката Елизабет Уорън с 6,5 процента и бившият конгресмен от Тексас Бето О'Рурк с 6,3 процента.", "date": "2019.04.25", "title": "Джо Байдън официално се включи в надпреварата за президент на САЩ"}
{"url": "https://www.24chasa.bg/novini/article/7421338", "text": "Японският престолонаследник Нарухито, най-големият от синовете на император Акихито и императрица Мичико, ще се възкачи на Хризантемения трон на 1 май. Нарухито, който е роден на 23 февруари 1960 г., стана наследник на престола през януари 1989 г. след смъртта на дядо си император Хирохито. Той официално бе провъзгласен за престолонаследник на церемония през февруари 1991 г. Нарухито се дипломира от катедрата по история в Университета \"Киокушин\" в Токио през 1982 г., а година по-късно се записва в Колежа \"Мъртън\" в Университета в Оксфорд, като учи там още три години. Той е завършил още първата част на докторантура в областта на хуманитарните науки в следдипломния институт на Университета \"Киокушин\" през 1988 г. През 1993 г. Нарухито влезе във водещите новини по света, когато императорският дворец оповести дългоочаквания му годеж с Масако Овада - дипломат от кариерата, завършила Харвардския университет, специалност икономика. Брачната церемония се състоя през юни същата година. Нарухито и принцеса Масако имат 17-годишна дъщеря - принцеса Аико, родена през 2001 г. - осем години след сватбата им. Тъй като Мичико страда от предизвикано от стрес психическо разстройство, причиняващо проблеми с адаптацията, и премина лечение, Нарухито, за разлика от мнозинството японски бащи, изигра активна роля в отглеждането на дъщеря си. Облечени в обикновени дрехи, Нарухито и Масако посетиха засегнатите райони след земетресенията, наводненията и вълните цунами, които причиниха аварията в АЕЦ \"Фукушима\" през 2011 г., и разговаряха с пострадали хора. \"Бих искал да изпълнявам задълженията си като символ на държавата, като винаги съм на разположение на японците, и бъда с тях в радост и скръб \", както са правили император Акихито и императрица Мичико, каза престолонаследникът на пресконференция през февруари. Нарухито е известен още с научната си дейност в областта на водните ресурси и е изнесъл множество речи на конференции по целия свят. Престолонаследникът е любител на тениса, джогинга и планинското катерене, а също така свири на виола и е изнасял концерти пред публика. За да помогне за насърчаването на двустранните отношения, Нарухито е пътувал също до няколко страни, включително до Малайзия през 2017 г. за отбелязване на 60-годишнината от установяването на дипломатически отношения между Токио и Куала Лумпур. \"Смятам, че добрата воля в международните отношения и свързаният с нея обмен на визити са важна част от официалните ни задължения. Това ми даде възможност да посетя повече от 30 държави и да се срещна с чуждестранни гости, представители на младежта и лауреати на международни награди, които идват в Япония\", каза принцът през февруари. \"Ще съм благодарен, ако подобни възможности допринесат за приятелството и добрата воля между Япония и други страни. Радвам се, че този опит ми помогна също да разширя виждането си за света и да задълбоча своите интереси\", допълни той. Докато премиерът Шиндзо Абе омаловажава военновременните жестокости и военни престъпления на Япония, което обтегна отношенията с други азиатски държави, по-конкретно с Китай и Южна Корея, престолонаследникът очевидно предложи алтернативен подход. \"Трябва да погледнем към миналото със смирение и по правилен начин да преодолеем трагичния опит от войната, чрез осъзнаване на хода на историята\", каза принцът на пресконференция през февруари 2015 г. /БТА/", "date": "2019.04.25", "title": "Кой е наследникът на японския престол \nпринц Нарухито?"}
{"url": "https://www.24chasa.bg/novini/article/7421334", "text": "На Велики четвъртък омбудсманът Мая Манолова заедно с над 250 деца от 10 столични училища и 5 детски градини боядисаха 1 000 яйца на площад „Света Неделя“. Събитието бе част от Националната кампания „Великден за всеки – дари празник на баба и дядо“, която общественият защитник организира за четвърта поредна година в подкрепа на българските пенсионери. „Идеята е децата да се научат да вярват и да правят добро, защото това е християнството“, каза Мая Манолова, цитирана от пресцентъра й. По-късно, с литийно шествие вече готовите яйца бяха занесени от учениците до социалната кухня в двора на църквата „Св. Св. Кирил и Методий“, където от 17 декември м.г. до Великден, институцията на омбудсмана, заедно с много партньори даваше топъл обяд на средно 700 души. „Това са социално слаби хора, които са изпаднали в беда. Това са предимно възрастни хора. Днес децата дадоха знак, че добротата, съпричастността и любовта са част от нашето ежедневие. Важно е да възпитаваме децата си именно по този начин, да правят добро, да вярват в доброто, да бъдат заедно, да се чувстват от една общност, да уважават и да обичат възрастните хора. Да са готови да подадат ръка на човек, който е в беда“, каза омбудсманът. Боите, с които се нашариха яйцата, са дарение от фирма „Весаче“ ЕООД за каузата „Спаси икона“, чрез която малчугани от неделните училища помагат на свои онкоболни връстници. Яйцата предостави безвъзмездно фирма „Джиев“ АД, партньор на институцията на обществения защитник в редица благородни инициативи. А за доброто настроение през цялото време се грижи обичаният от малчуганите Бате Енчо. ", "date": "2019.04.25", "title": "Манолова и над 250 деца боядисаха 1000 яйца, подариха ги на възрастни и социално слаби хора"}
{"url": "https://www.24chasa.bg/novini/article/7421314", "text": "Състезателка по бойни изкуства повали мъж на плажа в Рио де Жанейро, защото започнал да маструбира пред нея, пише Metro. Джойс Виейра току-що се е снимала по бански с приятелка, когато 26-годишен мъж им попречил да си довършат фотосесията. Тъкмо започнал да си \"играе със себе си\" и боркинята го прекъснала и съборила на земята. Виейра го видяла, че ходи по шорти на пътека, където много хора и деца минават. „Той беше видимо възбуден, издаваше шум и стенеше“. твърди Виейра. В мрежата се появиха снимки, в които жената удря извършителя заради  неприличното му поведение на плажа. По-късно мъжът е арестуван от органите на реда. След като той е направил изявление, отрече престъплението, е освободен. За боркинята това пълен абсурд: \"Ние се чувстваме безпомощни\". Човекът живее в същия град и всеки можеше да го срещне по пътя си по всяко време, според нея. По думите на Виейра това е и причината много жени в подобни ситуации да не подават жалба срещу човек с непристойно поведение, защото от самото начало знаят, че нарушителят ще бъде незабавно освободен. \"Мисля, че наказанието за тези случаи трябва да бъде по-строго\", сподели Виейра. Състезателката заяви, че първо се е опитала да говори с мъжа, преди тя да го повали на земята. Полицията заяви пред репортери, че по думите на мъжа той е уринирал на плажа в момента, в който жената го е нападнала. Сега делото ще продължи да се разглежда в наказателния съд.", "date": "2019.04.25", "title": "ММА състезателка повали мастурбиращ мъж на плажа в Рио. Той: Уринирах (Снимки)"}
{"url": "https://www.24chasa.bg/novini/article/7421384", "text": "По-малко от 40 на сто от европейците знаят, че изборите за Европейски парламент ще се състоят през май, а едва 5 процента могат да посочат точните дати - между 23 и 26 май, показва проучване на института за политически анализи и сондажи \"Кантар пюблик\", цитирано от Франс прес. Според допитването, публикувано днес от Европейския парламент, 38 процента от европейците (извън Великобритания) са знаели в края на февруари през кой месец ще са изборите. В седем страни, сред които и Италия, този процент е бил над 50, а във Франция - 34, предава БТА. В четири държави (Дания, Холандия, Швеция и Белгия) над половината запитани са казали, че със сигурност ще гласуват (между 58 и 65 процента от анкетираните). Французите, които са сигурни, че ще гласуват, са 44 на сто, което е над средното европейско равнище (35 процента) и с 10 процентни пункта повече спрямо предишното допитване от септември-октомври миналата година. Според Еди Вотрен-Дюмен от \"Кантар пюблик Франс\", цитиран в комюникето на ЕП, избирателната активност във Франция се очаква да е близка до тази от 2014 г. (42,4 процента), въпреки че прогнозата е \"деликатна\" - от една страна това ще е първият изборен тест за президента Еманюел Макрон, а от друга френските избиратели \"може да бъдат изненадани от липсата на познати за тях имена сред водачите на листи, което е възможно да бъде изтълкувано като белег, че френската политическа класа отдава по-малко значение на тези избори\". Основните въпроси, които безпокоят европейците, си остават икономиката, борбата с безработицата сред младите хора и имиграцията. Общо 44 на сто смятат, че имиграцията трябва да е приоритет в кампанията, при 50 процента през септември-октомври. Все по-важни за европейците обаче стават климатичните промени и опазването на околната среда, посочени от 43 процента от анкетираните (при 40 процента преди). Борбата с тероризма също е сред най-често назоваваните приоритети. Във Франция участниците в допитването определят като главен приоритет безработицата сред младежите (57 на сто), следван от климатичните промени (52 процента) и тероризма (50 процента). Имиграцията губи седем пункта в сравнение с есента, посочена от 32 на сто от запитаните. Според този пролетен \"барометър\" голяма част от европейците (средно 61 процента в 27-те страни без Великобритания) - подкрепят присъединяването си към ЕС - небивало високо равнище от рухването на Берлинската стена през 1989 г. и приемането на Договора от Маастрихт през 1992 г. При все това \"нивото на несигурност се повишава, както показва делът от 27 процента на европейците, които смятат, че ЕС не е \"нито нещо хубаво, нито нещо лошо\", като увеличение на този процент е отчетен в 19 страни\", отбелязва \"Кантар пюблик\". Проучването е осъществено между 19 февруари и 4 март в 28-те страни членки. В него са участвали 27 973 души на възраст над 15 години.", "date": "2019.04.25", "title": "Проучване: Под 40% от европейците знаят, \nче изборите за Европейски парламент са през май"}
{"url": "https://www.24chasa.bg/novini/article/7421404", "text": "Граничната полиция на летището в Сараево откри днес при редовна проверка гражданин на Сирия, който се опитал да се вмъкне нелегално в самолета за Виена, предаде агенция Фена. Мигрантът е поставен под надзор. Пътниците в самолета са били евакуирани и е била извършена подробна проверка, вследствие на която е установено, че няма пречки за излитане, предава БТА. Пилотът потвърдил пред пътниците, че известни лица са заобиколили бариерите за сигурност и поради това полетът закъснява. Самолетът излетял с два часа закъснение.", "date": "2019.04.25", "title": "Мигрант опита да се вмъкне нелегално в самолет на летището в Сараево"}
{"url": "https://www.24chasa.bg/novini/article/7421417", "text": "Окръжната прокуратура в Благоевград привлече като обвиняеми бившия зам.-министър на икономиката Александър Манолев и Ана Димитрова за престъпление, засягащо финансовите интереси на Европейския съюз, извършено от двамата в съучастие и при условията на продължавано престъпление, съобщиха от пресцентъра на прокуратурата. Наказателната отговорност на Манолев и Димитрова е ангажирана за това, че в периода от началото на месец януари 2013 г. до 14.10.2015 г. в гр.София, гр.Сандански и гр.Благоевград, в съучастие - Манолев като подбудител и помагач, а Ана Димитрова в качеството й на търговец - ЕТ „Агротрейд - Ана Димитрова“ гр.Сандански като извършител, са представили пред Държавен фонд „Земеделие“, Областна дирекция „Земеделие“ гр. Благоевград и Дирекция „Оторизация на плащанията по прилагане на мерките за развитие на селските райони“, Отдел „РРА“ гр. Благоевград неверни сведения в Заявление за подпомагане за изграждане на жилищна сграда за гости в местността „Чинар куши“, землището на гр. Сандански и приложени към него документи и в Заявка за плащане от 14.10.2015 г. и приложени към нея документи. Неверните сведения са представени, за да получи търговецът - ЕТ „Агротрейд - Ана Димитрова“ средства от фондове, принадлежащи на ЕС – „Европейския земеделски фонд за развитие на селските райони – Европа инвестира в селските райони“ в размер на 391 160 лева. На Ана Димитрова е взета мярка за неотклонение гаранция в пари в размер на 2 000 лева, а на Александър Манолев – гаранция в размер на 100 000 лева. Продължават действията по събиране на доказателства, разпити на свидетели и назначаване на експертизи. От ДФЗ са изискани и получени и всички други заявления за директни плащания от ЕТ „Агротрейд - Ана Димитрова“, финансирани със средства на Европейския съюз. Получените субсидии, както и декларираните данни по тях също са предмет на разследване.", "date": "2019.04.25", "title": "Александър Манолев вече е обвиняем, гаранцията му е 100 000 лева"}
{"url": "https://www.24chasa.bg/novini/article/7421408", "text": "Към 1 октомври 2018 г. учебни занятия се водят в 1955 общообразователни училища в страната, от които 131 начални, 1173 основни, 68 обединени, 115 гимназии и 468 средни училища. В сравнение с предходната година общообразователните училища намаляват с 14 заради закриване или преобразуване. Това съобщават от Националния статистически институт. Учениците са били 581 300 към 1 октомври 2018 г., от които 86 100 са записани в училища в селата. В една паралелка в дневните общообразователни училища се обучават средно по 21 ученици. През учебната 2017/2018 година 16 300 ученици са напуснали общообразователните училища, от които 13 900 са се обучавали в основното образование. Най-голям е относителният дял на учениците, които са заминали в чужбина - 7500, или 46,1 на сто, следван от дела на напусналите по семейни причини - 6500, или 39,6 на сто, и на напусналите поради нежелание да учат - 8,8 на сто. През 2018 г. основно образование в общообразователните училища са завършили 71 800 ученици, а средно образование - 26 500 ученици. Относителният дял на децата в общообразователните училища, изучаващи чужди езици в началните класове - първи-четвърти клас е 85,2 на сто, като от тях най-голям е делът на изучаващите английски език - 91,9 на сто. Към 1 октомври 2018 г. в страната функционират 78 частни общообразователни училища, от които 4 начални, 31 основни, 18 гимназии и 25 средни училища. В тях са записани общо 10 113 ученици, или 1,7 на сто от общия брой на учениците в общото образование. Професионалното образование и обучение през учебната 2018/2019 година се осъществява в 21 училища по изкуствата, 25 спортни училища, 359 професионални гимназии и 25 професионални колежа с прием след средно образование. Общият брой на учащите в тях е 136 200. В професионалното образование преобладават момчетата, които са 60,1 на сто от общия брой на учениците в тази образователна степен. През 2018 г. средно образование в училищата по изкуствата, в спортните училища и професионалните гимназии с диплома са завършили 23 000 ученици.", "date": "2019.04.25", "title": "16 300 ученици са напуснали училищата през 2017/18 година"}
{"url": "https://www.24chasa.bg/novini/article/7421422", "text": "Испанската полиция арестува съпруга на германка, чието тяло е намерено в пещера на остров Тенерифе, предава Би Би Си. Телата на жената и на 10-годишния ѝ син са открити с белези от побой. Телата на двете жертви са открити, след като другия син на жената е намерен да се лута в планината край град Адехе. 6-годишното момче е било само и е плачело, разказват местни жители, които са го открили и са сигнализирали властите. Търсенето е продължило дълго, тъй като местността е хълмиста и има много пещери, предава  . Испанският вестник \"Ел Паис\" съобщава, че майката е пристигнала на Тенерифе с двете деца в понеделник. Тримата са пътували до Канарските острови, за да посетят бащата, който е местен гражданин.", "date": "2019.04.25", "title": "Намериха телата на жена и 10-годишният й син в пещера на остров Тенерифе"}
{"url": "https://www.24chasa.bg/novini/article/7421056", "text": "Министърът на финансите Владислав Горанов назначи Александър Георгиев за председател на Държавната комисия по хазарта, считано от днес. Александър Георгиев e роден през 1971 г., има висше юридическо образование от СУ \"Св. Климент Охридски\". От май 2017 г. до момента е зам.-директор на Националната агенция за приходите, посочват от Министерството на финансите. Георгиев има дългогодишен опит в системата на приходната администрация, където постъпва през 2000 г. През 2008 г. е назначен за заместник-директор на дирекция \"Обжалване и управление на изпълнението\" на НАП София, а от 2009 г. оглавява структурата.", "date": "2019.04.25", "title": "Александър Георгиев е новият председател на Държавната комисия по хазарта"}
{"url": "https://www.24chasa.bg/novini/article/7421067", "text": "Споразумение за политическо партньорство подписаха днес ГЕРБ и ПП Български демократически форум. Подписи под документа положиха председателят на ГЕРБ Бойко Борисов и председателят на Български демократически форум Жаклин Толева. В споразумението се посочва, че двете партии отчитат необходимостта от обединяване на усилията на демократичните политически организации за продължаване на европейската интеграция на България и утвърждаване на принципите на демокрацията и правовата държава. „Като отчита новите предизвикателства пред Европейския съюз и призива за единство от председателя на ЕНП г-н Жозеф Дол, ПП Български демократически форум подкрепя кандидатите от листата на ГЕРБ за членове на Европейския парламент на предстоящите европейски избори на 26 май 2019 г.“, се посочва още в подписаното споразумение между двете формации.", "date": "2019.04.25", "title": "ГЕРБ се споразумя с Български демократически форум за евроизборите"}
{"url": "https://www.24chasa.bg/novini/article/7421052", "text": "Трети избори за по-малко от четири години, пробив на крайната десница, каталунска криза: ето пет неща, които трябва да се знаят за Испания, където в неделя ще бъдат произведени предсрочни парламентарни избори. Това е третият път за близо четири години, когато испанците ще отидат отново до урните, а рискът от политическа безизходица изглежда все така голям. Макар и допитванията да отреждат победа на сегашния премиер Педро Санчес, неговата социалистическа партия остава далеч от абсолютното мнозинство. Затова се очаква той да сключи съюзи с крайнолявата партия \"Подемос\", подкрепата за която е спаднала, и с регионални партии, сред които вероятно ще са каталунските сепаратисти. Хипотезата за съюз с либералите от \"Сиудаданос\" обаче изглежда се изключва, тъй като те подават ръка на дясната Народна партия (НП). Засега мнозинство, съставено от НП, \"Сиудаданос\" и крайнодясната партия \"Вокс\", изглежда малко вероятно, според данните от допитванията. Нестабилността възникна след изборите през декември 2015 г., които сложиха край на двупартийния модел в страната с пробива на \"Подемос\" и \"Сиудаданос\" и се стигна до политическа безизходица. През юни 2016 г. бяха произведени нови избори и консерваторът Мариано Рахой стана премиер през октомври. Това е новото на тези избори. В Испания нямаше парламентарно представена крайна десница след смъртта на диктатора Франко през 1975 г., но в следващия испански парламент може да влезе ултранационалистическата партия \"Вокс\", сред чиито кандидати има генерали от резерва, защитници на франкизма. Според допитванията \"Вокс\" ще има около 30 от общо 350 депутати. Несъществуващата в допитванията едва преди година формация предизвика трус на регионалните избори през декември в южната област Андалусия, където взе близо 11 процента от гласовете и помогна на НП и \"Сиудаданос\" да прогонят социалистите от управлението на историческата им крепост. След загубата на предишните избори, на които получи само 84 депутатски места - най-слабият резултат на социалистите в съвременната им история - Педро Санчес успя да оглави правителството през юни м. г. благодарение на подкрепен от \"Подемос\", каталунските сепаратисти и баските националисти вот на недоверие срещу Мариано Рахой, чиято НП беше осъдена при един мегапроцес за корупция. Година и половина след опита за отцепване на Каталуня през октомври 2017 г. - най-тежката политическа криза в Испания от 40 години - каталунският въпрос остава централна тема на обсъждане. Няколко дни след началото на историческия процес на бившите им ръководители, каталунските сепаратисти накараха през февруари Педро Санчес да свика предсрочни избори, като отказаха да подкрепят предложения от него бюджет. Социалистът, който би искал да не му се налага да разчита на тях за сформиране на евентуално мнозинство, неотдавна потвърди, че отхвърля всякакъв референдум за самоопределение, но обеща повече автономия. Десницата и крайната десница, които обвиняват Санчес в предателство заради опита му да води диалог със сепаратистите, превърнаха нападките срещу каталунските \"превратаджии\" в един от лайтмотивите на кампанията си. След като Испания преживя тежка рецесия и няколко години драстични бюджетни икономии, нейната икономика рязко се съживи с три години растеж над 3 процента от 2015 до 2017 г. Този растеж обаче се забавя (2,6 процента през 2018 г. и очаквани 2,2 процента за 2019 г.), а безработицата, която е 14,45 процента - второто най-високо равнище в Европа след Гърция - остава главен повод за тревога за испанците. /БТА/", "date": "2019.04.25", "title": "5 неща за предсрочните парламентарни избори в Испания в неделя"}
{"url": "https://www.24chasa.bg/novini/article/7421058", "text": "Дейността на върховния представител на ЕС по въпросите на външната политика и сигурността Федерика Могерини нанесе големи вреди на Балканите и Европейския съюз, заяви днес премиерът на Косово Рамуш Харадинай по телевизия Т 7, предаде ТАСС. \"Тя причини много щети на ЕС и Балканите. За малко не ни върна в миналото. Вместо да се фокусира върху признаването на Косово, тя поде темата за размяна на територии. Не вярвам, че от Могерини може да се очаква каквото и да било решение\", заяви Харадинай. Коментирайки предстоящата в Берлин на 29 април среща за Косово, Харадинай каза, че митата върху сръбските стоки няма да бъдат отменени на тази среща.", "date": "2019.04.25", "title": "Рамуш Харадинай: Могерини нанесе много щети на ЕС и Балканите"}
{"url": "https://www.24chasa.bg/novini/article/7421074", "text": "Бившата кандидатка на Демократическата партия за президент на САЩ Хилари Клинтън посъветва конгресмените да не бързат с процедура за импийчмънт на президента Доналд Тръмп след публикуването на редактирания доклад на специалния прокурор Робърт Мълър за руска намеса в президентските избори през 2016 г., предадоха ДПА и БТА. В статия във в. \"Вашингтон пост\" Клинтън препоръчва двупартиен подход. Дебатът как да се отвърне на руската \"широкообхватна и системна\" атака сега \"е сведен до лъжлив избор: незабавен импийчмънт или нищо\", пише тя и добавя, че историята предлага \"по-добър начин да се обмислят предстоящите варианти на избор\". Клинтън казва, че докладът оставя някои въпроси без отговор отчасти заради \"редакциите и словесни еквилибристики\" на министъра на правосъдието Уилям Бар. Тя обаче определя този доклад като пътна карта, която може да се използва, за да се прецени дали има основания за импийчмънт на Тръмп. Клинтън приканва Конгреса да предложи на страната \"проницателен патриотизъм, а не инстинктивна партизанщина\", и казва, че без значение дали това се харесва на някои хора или не, републиканците споделят отговорността да бъде защитена страната и да се запълнят празнините в доклада. \"Интересите на страната ще бъдат обслужени най-добре, като се оставят настрана партийните и политическите съображения и се действа обмислено, справедливо и безстрашно\", казва тя и приканва Конгреса да организира обстойни изслушвания. В статията Клинтън отбелязва също, че когато е била държавен секретар, е седяла срещу руския президент Владимир Путин и знае \"от първа ръка, че той се стреми да отслаби\" САЩ.", "date": "2019.04.25", "title": "Хилари Клинтън съветва да не се избързва \nс процедура за импийчмънт на Тръмп"}
{"url": "https://www.24chasa.bg/novini/article/7421118", "text": "Румънският президент Клаус Йоханис подписа днес указ за организиране на национален референдум на 26 май, едновременно с изборите за Европейски парламент, предаде агенция Аджерпрес, цитирана от БТА. Румънците ще трябва да отговорят с \"да\" или \"не\" на два въпроса: 1. Съгласни ли сте със забрана на амнистията и помилването за корупционни престъпления? и 2. Съгласни ли сте със забрана на извънредните правителствени постановления в сферата на престъпленията, наказанията и съдебната организация и с разширяване на правото за атакуване на такива постановления директно в Конституционния съд?, съобщава частната телевизия Диджи 24. Съгласно закона въпросите трябва да бъдат написани на отделни бюлетини. В момента извънредните правителствени постановления могат да бъдат оспорени в Конституционния съд само от адвоката на народа, напомня Диджи 24. Съгласно действащото законодателство, за да бъде признат за валиден даден референдум, в него трябва да участват 30 процента от гласоподавателите, вписани в постоянните избирателни списъци. За да се узакони резултатът от референдума, броят на бюлетините с отговор \"да\" или \"не\" трябва да надхвърля 25 процента, пояснява информационният сайт Зиаре. Допитването се организира от правителството. Опозиционните Национално-либерална партия и Съюз за спасение на Румъния подкрепиха инициативата на президента, докато управляващите Социалдемократическа партия и Алианс на либералите и демократите са против с мотив, че подобен референдум има консултативен характер и така или иначе не задължава парламента с нищо.", "date": "2019.04.25", "title": "Клаус Йоханис подписа указ за референдум за правосъдието на 26 май"}
{"url": "https://www.24chasa.bg/novini/article/7421146", "text": "През 2019 г. се предвижда от България за Китай да бъдат изнесени 40 тона шафранови луковици, за следващата година 200 тона, а през 2021 г. 400 тона. Общата стойност на шафрановия минзухар, който ще бъде експортиран за Китайската народна република /КНР/, възлиза на 6,5 млн. евро. Това е съобщил министърът на земеделието, храните и горите Румен Порожанов на срещата си с Дун Сяоцзюн, извънреден и пълномощен посланик на КНР, предадоха от МЗХГ. По думите на министъра това предвижда тригодишният план за развитие на шафран в България за периода 2019-2021 г., изработен след подписаното тристранно споразумение между Центъра за насърчаване на сътрудничеството в областта на селското стопанство между Китай и страните от централна и източна Европа, Българската национална асоциация на производителите на шафран и биологични шафранови продукти и \"Джъцзян Янтйен за земеделие, наука и технологии Ко\" ООД. В действие е работата по изграждането на първия Демонстрационен парк в подкрепа на сътрудничеството със селскостопански стоки по инициативата 16+1 между Китай и страните от Централна и Източна Европа /ЦИЕ/ край Пловдив. Целта на парка е да подпомага търговията със земеделски стоки, както и организирането на изложби, обучения, конференции и семинари за земеделските и хранителните предприятия. \"В работата по експозиционния парк за сътрудничество са взели участие около 20 китайски предприятия с инвестиции за 60 млн. евро\", е обяснил посланик Сяоцзюн. В проекта участват също и Аграрен университет гр. Пловдив, земеделска кооперация \"Единство\", като общите обработваеми площи възлизат на 17 000 декара. Според него, селското стопанство е един от най-блестящите акценти в сътрудничеството между България и Китай. От МЗХГ напомнят, че на 12 април т.г. в Дубровник, в рамките на Осмата среща на държавните и правителствени ръководители на КНР и страните от ЦИЕ, министър Порожанов и министърът на Генералната митническа администрация на Китай Ни Юефън подписаха протокол за санитарните и фитосанитарните изисквания за износ на български шрот от слънчогледово семе.", "date": "2019.04.25", "title": "България изнася за Китай 40 тона шафранови луковици през 2019-а"}
{"url": "https://www.24chasa.bg/novini/article/7421157", "text": "Мощна бомба периода на Втората световна война избухна в германския град Регенсбург, съобщиха световните медии. Устройството е било открито в южните части на града. Това е станало по време на ремонтни дейности. Специални екипи веднага са пристигнали на място. Оказало се обаче, че бомбата не може да бъде обезвредена. Това е наложило и контролиран взрив. Устройството е тежало 250 килограма. Заради експлозията са били евакуирани намиращите се в близост сгради.", "date": "2019.04.25", "title": "250-килограмова бомба от Втората световна война избухна в Регенсбург"}
{"url": "https://www.24chasa.bg/novini/article/7419969", "text": "Възможността за раздаване на европари за къщи за гости у нас по Програмата за развитие на селските райони стартира през втората половина на 2008 година. Тогава са изготвени наредбите за трите мерки по програмата, по които става финансирането. А пет години преди това - през 2003 г., е изготвена наредбата с условията, според които се определят селските райони.  Според наредбата селски са районите, на чиято територия няма град с население над 30 000 души и гъстотата на населението е под 150 души на кв. километър. От общо 265 общини в България, 231 са определени за селски. Именно в тези селища можеше да се строят къщи за гости. Правилата за европарите се разписват от държавата, в която се прилагат. След това се изпращат на Европейската комисия за одобрение. Ако такова се получи, се публикуват наредбите към правилата. В българския опит през първите две години на програмата именно финансирани с пари от селската програма. “В началото беше достатъчно да е селска община, без да се взема предвид, че в нея има и национални курорти. Банско по принцип е селска община, затова в началото е можело там да се финансират къщи за гости. След това се прави приложение, в което се включват национални курорти, и пропускът е оправен. Дотогава обаче бенефициенти са се възползвали”, обясни експерт пред “24 часа”. Сключените договори за къщи за гости в периода 2007-2013 г. са 1062 и са на обща стойност 299 млн. лв. Окончателно приключени и платени са 746 проекта на стойност 202 млн. лв. 300 договора са прекратени по искане на бенефициентите или неподаване на заявка за плащане. 15 проекта на стойност 4,3 млн. лв. са отказани на етап заявка за плащане поради установени несъответствия с нормативните изисквания. Кандидатите да развиват селски туризъм можело да кандидатстват по две мерки. Едната е за насърчаване на неземеделските дейности, създаване на възможности за заетост и повишаване на доходите в селските райони, както и развитието на интегриран туризъм в селските райони. Финансовата помощ е в размер до 70% от одобрените разходи, Дейностите, които са били допустими, са изграждане, реконструкция или ремонт на сгради или помещения. А също и купуването на транспортни средства за неземеделски дейности, пряко свързани с дейността, включително чрез финансов лизинг. Одобрените кандидати е можело да се сдобият с машини, съоръжения и оборудване, включително и компютърен софтуер и специализирана техника. Признават се разходи, свързани с консултации, хонорари за правни услуги, архитекти, инженери. Също и такива за разработване на продукти, разработване и въвеждане на системи за управление, за рекламни материали, придобиване на патентни права и лицензи. По мярката е било разрешено дори закупуване на коне за неземеделска дейност. Насърчаване на растежа и създаване на нови работни места в микропредприятия за неземеделски дейности в селските райони и развитие на интегриран туризъм са целите на другата мярка. При нея помощта и допустимите дейности са същите като първата. Според методиката за санкции кандидатите подлежат на мониторинг в период от 5 години. Ако през този период например се установи, че не са спазени параметрите, заложени в одобрения бизнес план по отношение на устойчива заетост - не са били разкрити нови работни места или не е бил запазен броят им, се налага санкция от 10% от стойността на договора. Ако подобно нарушение се допусне повторно или не бъде оправено вече откритото, той трябва да върне 100% от парите, които е получил. Третата мярка с пари за къщи за гости е била за стратегии за местно развитие. Допустими кандидати са били местни инициативни групи , които са юридически лица с нестопанска цел и публично-частни партньорства с общинско участие. Те трябва да имат седалище и адрес на регистрация на територията на селска община. Стратегиите трябва да се прилага на територията на селски район с население до 10 000 души. Минималният размер за финансирането е 1 млн. евро, а максималният - 2 млн. евро. Покриват се до 25% от общите разходи. Безвъзмездната финансова помощ се отпуска след завършване на всички дейности по проекта.", "date": "2019.04.25", "title": "Парите за къщите потекли с грешка  -  в селски райони,  но може и в курорти (Инфографика)"}
{"url": "https://www.24chasa.bg/novini/article/7420816", "text": "В детска градина в Синдзян-уйгурския автономен район еднометров робот помага на учителите в обучението, игрите и дори приспиването на децата, предава Той се казва Сяопин и е разработен от пекинската компания за интелигентни роботи „Evolver\". Това е универсален робот, който е с архив от пет вида учебни програми, сред които по изкуства, за емоционален коефициент и научни експерименти. Негова цел е да облекчи натиска върху учителите от повтарящи се задължения, за да може те да имат повече време да следят за емоционалното състояние и здравето на децата, каза директорът на операционния център на компанията в Синдзян. Сяопин е оборудван с прожекционен апарат на гърба и табла на гърдите, предназначена за сервирането на чай и храна. Той действа не само като учител, но и като партньор в игрите. Родителите приветства проекта като отбелязват, че децата са по-спокойни в часовете, защото роботът привлича вниманието им и им преподава материала по лесен и достъпен начин. През последните години Синдзян-уйгурският автономен район въведе различни програми за обучение на деца с изкуствен интелект. Детският център за обучение „Санлян\" в Урумчи например предлага часове по роботика и програмиране за деца на възраст между 4 и 16 години, каза директорът му Джан Дзин.", "date": "2019.04.25", "title": "Робот помага на учителите в детска градина в Синдзян"}
{"url": "https://www.24chasa.bg/novini/article/7421185", "text": "Несъобразени изкопни дейности от страна на строителна фирма повредиха кабел средно напрежение, собственост на ЧЕЗ Разпределение България, и оставиха без електрозахранване за половин час близо 3500 клиенти на дружеството в община Ловеч. Аварията настъпи в 11.38 часа в Ловеч, Радювене, Изворче, Катунец. Благодарение на бързата реакция на екипите на ЧЕЗ Разпределение електрозахранването бе възстановено в рамките на 32 минути. ЧЕЗ изготвя констативен протокол за причинената от фирмата авария и ще предяви претенции за нанесени имуществени щети. „Със затопляне на времето се активизират изкопните строително-ремонтни дейности. Липсата на навременно съгласуване предизвиква чести аварии по електроразпределителната мрежа и смущава комфорта на бизнеса и битовите клиенти. Вчера жителите на софийския квартал ж.к. „Младост“ 4 часа стояха без електрозахранване“, каза Васил Василев, директор „Експлоатация и поддържане“ в „ЧЕЗ Разпределение България“ АД. ЧЕЗ призовава за стриктно и навременно съгласуване на изкопните дейности, за да бъдат предотвратени подобни неудобства в бъдеще. Информация за стартиращи изкопни дейности трябва да се подава на имейл klienti@cez-rp.bg или телефон 0700 10 010.", "date": "2019.04.25", "title": "Строителнa фирмa остави 3500 жители от община Ловеч без ток"}
{"url": "https://www.24chasa.bg/novini/article/7421187", "text": "Аварирал е камион на магистрала \"Хемус\".  Поради това движението при км 14 на АМ \"Хемус\" в посока София в района на Елешница се осъществява в изпреварващата лента. Това съобщиха от пресцентъра на Агенция \"Пътна инфраструктура\" (АПИ). От агенцията призоваха шофьорите да се движат с повишено внимание.", "date": "2019.04.25", "title": "Аварирал камион затапи АМ \"Хемус\""}
{"url": "https://www.24chasa.bg/novini/article/7419094", "text": "Холдингът „Теклас-България“ подписа договор с кмета на Враца Калин Каменов за изграждането на нов завод край града. Според генералния директор на турската компания за кayчyкoви вoдни и плacтмacoви издeлия зa aвтoмoбилocтpoeнeтo Неби Анъл в завода във Враца ще бъдат разкрити поетапно над 1000 нови работни места. Предвижда се до началото на другата година производствената база в града да бъде завършена, като инвестицията е в размер на над 22 млн. лв., а първоначалният брой на заетите лица ще е 500. Инвеститорът коментира, че средната работна заплата на служителите на фирмата в България е 1500 лева. Холдингът е с над 20-годишна история и работи с редица световни марки автомобили. Почти цялата продукцията е предназначена за Европа, Азия и Северна Америка. Има бази и логистични центрове в шест държави в света, а най-голямото предприятие се намира в България, с ангажирани 2500 души в производството. Заводът край Враца е шестият на компанията у нас. Koмпaниятa вeчe пpитeжaвa чeтиpи зaвoдa в Kъpджaли и eдин в Kpyмoвгpaд, кaтo e нaй-гoлeмият paбoтoдaтeл в peгиoнa. Зa \"Teклac\", кoятo oткpи пъpвaтa cи дeйнocт y нac пpeз 2004 г., paбoтят нaд 2 100 дyши.", "date": "2019.04.25", "title": "Изграждат още един завод край Враца с 1000\nработни места"}
{"url": "https://www.24chasa.bg/novini/article/7421195", "text": "Готвейки се да гласуват на изборите с най-неясен резултат от десетки години, испанците със сигурност могат да предскажат едно нещо, независимо от политическите си пристрастия - че следващият им премиер ще бъде млад, космополитен бял мъж. Сред главните претенденти в неделя липсва разнообразие, което изправя части от електората пред риск да се усещат непредставени, казват политическите коментатори. Проучванията сочат, че до 4 от всеки 10 избиратели все още не са направили избора си и нито една партия не е близо до спечелване на мнозинство. Прави впечатление липсата на жени в изборните листи, както и на всякакви личности, които се идентифицират директно с бързо застаряващите райони в селска Испания - част от електората, която бързо се топи, защото хората в трудоспособна възраст изоставят фермите и селата и отиват в градовете. \"Превръщаме се в нещо като каталог на \"Корте Инглес\", каза консултантът по политически комуникации Луис Аройо, визирайки прочутата испанска верига от универсални магазини. Един предаван по телевизията предизборен дебат в понеделник вечерта не можа да разсее това впечатление. Не се очерта ясен победител, а снимки на тримата главни кандидати - социалистът Педро Санчес и десните Пабло Касадо и Алберт Ривера, облечени в практически еднакви тъмносини костюми - се появиха в много домашни и международни медии. Представителят на крайната десница от \"Вокс\" Сантяго Абаскал, изключен от дебата, защото неговата партия все още не е представена в парламента, публикува в Туитър след края му снимка на редица от пъстри синьо-жълти опашати папагали с надпис: \"Открийте разликите\". Досегашният премиер Санчес, който води в анкетите с около 30 процента от гласовете, си спечели прозвището \"Педро Красавеца\", още в началото на своята кариера заради рядкото си качество на млад новак в йерархията на социалистите сред тълпа от застаряващи политици. Испанският политически пейзаж обаче постепенно се разчупи през последните пет години и все повече се пълни с млади, съвременни мъже. Със своите 47 години Санчес сега е най-възрастният от кандидатите. Предишният път, когато бе кандидат за премиерския пост, през 2016 г., той загуби от консерватора Мариано Рахой, тогава 61-годишен. Неговият явен консервативен опонент този път е 38-годишният Касадо, докато Ривера, лидерът на десноцентристката \"Сиудаданос\" (\"Гражданите\") - изваян по същия калъп и със същия избор на костюми - е с една година по-възрастен. Дори крайнодесният Абаскал от \"Вокс\", на 43 години, има университетско образование, грижливо оформена и подрязана брада и често е с вратовръзка. Само връзващият косата си на конска опашка Пабло Иглесиас, чиято крайнолява партия \"Подемос\" бе изстреляна в парламента от вълната на гняв срещу строгите мерки за икономии през 2015 г., се облича по-неофициално. Но като чест гост по телевизията, той се стреми да се появява в изискан вид. В понеделник вечерта не беше с костюм. Докато по-младите градски хора с добри професии могат да видят себеподобни образи в тази лъскава редица (от кандидати), хората в по-малко напредналите технологично и по-слабо населени части от страната може и да имат проблем. \"Те са представители на онова поколение, мнозина от чиито представители са учили в държавни университети и са завършили магистратура, - каза Аройо. - Другата Испания - по-селската и която така бързо се топи - не се вижда представена по никакъв начин.\" Жители на обезлюдяващите се райони организираха миналия месец шествие в Мадрид и призоваха за \"мирен бунт\", изразявайки опасенията на една демографска група, която чувства, че е забравена. Въпреки видимата смяна на поколенията, малко са испанските жени, успели да стигнат до политическата фронтова линия. Що се отнася до баланса между половете, определено има много място за подобрение\", каза анализаторът от Евразия Федерико Санти. Санчес нарича своето правителство, в което повечето министри са жени, \"феминистко\", а \"Подемос\" смени името на парламентарната си група на \"Обединени (в женски род на испански - Unidas) Подемос\" за тази кампания, за да подчертае ангажимента си към правата на жените. Две партии имат изявени жени говорителки: Инес Аримадас от десноцентристката \"Сиудаданос\" води битката на своята партия срещу независимостта на Каталуния, докато Ирене Монтеро е известна депутатка от \"Подемос\". Нито една от двете обаче не е партиен лидер и, що се отнася до партиите като цяло, жените в повечето случаи играят второстепенни роли, каза Санти. Липсата на расово разнообразие сред кандидатите обаче безпокои малцина, защото Испания е сравнително хомогенна в етническо отношение - само около 10 процента от живеещите в страната имат чужда националност. /БТА/", "date": "2019.04.25", "title": "Който и да спечели изборите в Испания, \nследващият й премиер ще бъде млад, \nбял и изискан космополит"}
{"url": "https://www.24chasa.bg/novini/article/7421201", "text": "Германия и Франция, които са членове на \"Нормандската четворка\" за мирния процес в Украйна, осъдиха решението на Русия да облекчи процедурата по издаване на руски паспорти за жителите на Източна Украйна, предаде Франс прес. \"Заедно с Франция осъждаме руския указ, с който се улеснява даването на руско гражданство на населението в част от Източна Украйна\", се казва в изявление на германското министерство на външните работи. В текста се подчертава, че \"тези области са част от украинската територия\", предаде БТА. \"Съобщението на Русия е в разрез с духа и целите на Минските споразумения\" за възстановяването на мира в Източна Украйна, казва германското външно министерство. \"Това е обратното на онова, от което спешно се нуждаем за. . . деескалация\", се отбелязва в текста. Европейският съюз обвини Москва, че изостря напрежението с Киев с решението си да улесни издаването на руски паспорти за жителите на Източна Украйна. Това е \"нова атака срещу суверенитета на Украйна от Русия\", заяви говорителка на шефката на дипломацията на ЕС Федерика Могерини. \"Очакваме Русия да се въздържа от действия, които противоречат на Минските споразумения и възпрепятстват пълното реинтегриране в Украйна на нейните територии, които не са под украински контрол\", добави говорителката на Могерини, цитирана от ТАСС.", "date": "2019.04.25", "title": "Германия, Франция и ЕС критикуват опростеното издаване на руски паспорти за \nукраинци"}
{"url": "https://www.24chasa.bg/novini/article/7421207", "text": "На 22 април 2019 г. служители от дружествата на ЧЕЗ в България в София организираха благотворителна „Закуска с кауза“. Целта на събитието бе свързана с подкрепа на „ВеликДен за дете в риск“, кампания на Фондация „За нашите деца“. Това бе първото от събитията, част от „Закуска с кауза“ – инициатива на „ЧЕЗ Електро България“ АД за организиране и провеждане на благотворителни събития, свързани с подкрепата на проекти, кампании и програми за подпомагане на общностите; опазване на природните ресурси и защита на околната среда чрез енергийна ефективност; доброволчество. За един час, от продажбата на приготвени от служители на ЧЕЗ закуски, бяха събрани 1 324 лева. Днес, на „Закуска с кауза“, служители на ЧЕЗ в Плевен подкрепиха благотворителната кампания с още 530 лева. Заедно със сумите, събрани по време и на други събития от инициативата, които се провеждат в населени места на територията, обслужвана от компанията, те ще бъдат предоставени на Фондация „За нашите деца“ за подкрепа на деца и семейства в риск, за удовлетворяване на специфичните потребности на децата с проблеми в развитието и предоставянето на шанс да разгърнат своя пълен потенциал. Фондацията предоставя професионални, социални услуги за най-уязвимите деца в ранна възраст чрез насърчаване на постоянните, сигурни и развиващи семейни отношения. От създаването си през 1992 г. до момента неправителствената организация е подкрепила над 12 800 деца и семейства в риск. Компаниите на ЧЕЗ в България прилагат дългосрочна стратегия за корпоративна социална отговорност, в която основен приоритет е и устойчивото развитие на общностите. Чрез реализиране на проектите от стратегията си, компаниите подпомагат различни сфери на социалния и обществен живот в регионите. За 12 години ЧЕЗ в България е реализирала повече от 120 обществено полезни инициативи на стойност над 900 000 лева.", "date": "2019.04.25", "title": "Служители от дружествата на ЧЕЗ в България подкрепиха “Великден за дете в риск“"}
{"url": "https://www.24chasa.bg/novini/article/7420769", "text": "Момче на 19 години пострада след катастрофа в Русе. Инцидентът е станал вчера около 19:20 часа в Русе. Пътните полицаи, изпратени на мястото на катастрофата, са установили, че лек автомобил \"Форд Фиеста\", управляван от неправоспособен водач на 17 г., при движение с несъобразена скорост /с характера и интензивността на движението/ се е отклонил вляво по посоката си, блъска се в предпазна метална преграда, намираща се в разделителната ивица, навлязъл е в платното за насрещно движение, където се е блъснал в движещ се лек автомобил \"Сеат Толедо\", съобщават от ОДМВР-Русе. В резултат е пострадал 19-годишен пътник, който се е возил отзад във форда. Той е прегледан в болница, откъдето е освободен с контузно-разкъсна рана на главата и порезна рана на ръка. Двамата водачи не са употребили алкохол.", "date": "2019.04.25", "title": "17-годишен е със сцепена глава и рана на ръката, след като катастрофирал в Русе"}
{"url": "https://www.24chasa.bg/novini/article/7420834", "text": "Европейският съд по правата на човека (ЕСПЧ, Съда) определи вчера привременни мерки на българското правителство по силата на чл. 39 от Правилника на Съда по отношение на 16 лица, роми, бивши жители на с. Войводиново, повечето от които деца, които бяха прогонени от домовете си на 6 януари 2019 г. Тези лица са част от общо 55 лица от Войводиново, жалбоподатели по делото Пакетова и други срещу България (жалба щ 17808/19). Определените на българското правителство мерки от Съда са в три посоки: 1. да предприеме необходимото за алтернативно настаняване на жалбоподателите, като гарантира, че тези от тях, които са деца, няма да бъдат излагани на условия, които са нечовешки/унизителни в нарушение на чл. 3 от Европейската конвенция за правата на човека (Конвенцията); 2. да предприеме мерки за разглеждане на техните молби за общински жилища, които те са подали в средата на февруари до кмета на общ. Марица, обл. Пловдив, но на които не са получили отговор досега, въпреки че с искането им са сезирани също областният управител на Пловдив и министърът на труда и социалната политика; 3. да информира съда по най-бърз начин за изпълнението на тези мерки. В случай, че правителството не изпълни тези мерки, Съдът ще намери нарушение на чл. 34 от Конвенцията. По отношение на останалите 39 лица, жалбоподатели по делото, Съдът не указва привременни мерки, но дава приоритет на жалбата, което означава, че тя скоро ще бъде комуникирана на българското правителство. Жалбоподателите по делото получават правна помощ от Българския хелзинкски комитет.", "date": "2019.04.25", "title": "Страсбург: България да осигури алтернативно настаняване на част от ромите от Войводиново"}
{"url": "https://www.24chasa.bg/novini/article/7420833", "text": " беше освободен под гаранция, след като му беше повдигнато обвинение за нарушаване на обществения ред, съобщи Европа прес. Испанската агенция уточни, че задържаният е българин, без да даде подробности за неговата възраст или самоличност, предава БТА. Бомбената заплаха беше отправена на 16 април и наложи евакуацията на небостъргача, в който се помещават посолствата на няколко страни. Вчера Франс прес съобщи, че мъжът е отговорен и за друга фалшива заплаха, отправена на 11 април - за бомба в посолството на Еквадор в испанската столица. Задържаният е известен на органите на реда и във връзка с \"фалшива заплаха срещу германска фондация, намираща се в Мадрид\", посочи агенцията, без да уточни неговата националност.", "date": "2019.04.25", "title": "Испания: Българин бе задържан за фалшива бомбена заплаха срещу \"Торе Еспасио\""}
{"url": "https://www.24chasa.bg/novini/article/7420870", "text": "Френският президент Еманюел Макрон ще разкрие днес дългоочаквания си план, насочен към уталожване на 5-месечните протести на \"жълтите жилетки\", които навредиха на управлението му, предаде Асошиейтед прес. Макрон ще произнесе реч в Елисейския дворец, въз основа на 3-месечния национален дебат, който имаше за цел да отговори на недоволството на демонстрантите чрез срещи в кметства и събиране на оплаквания по интернет, предава БТА. Очаква се френският президент да отговори на безпокойствата, свързани с намаляването на покупателната способност, посредством намаляването на данъците за домакинствата с ниски доходи и мерки за повишаване на пенсиите и за подпомагане на самотни родители. Той може освен това да улесни инициирането на местни референдуми от обикновените хора, отбелязва АП. Протестиращите смятат, че центристът Макрон отдава предпочитание на богатите, и настояват за по-голямо равенство в доходите. Френският президент първоначално възнамеряваше да обяви мерките миналата седмица в понеделник, но отложи речта си заради пожара същия ден в парижката катедрала \"Нотр Дам\".", "date": "2019.04.25", "title": "Макрон днес предлага решения за исканията на \"жълтите жилетки\""}
{"url": "https://www.24chasa.bg/novini/article/7420894", "text": "Настоящата група (https://www.facebook.com/groups/382671339255280/) е естествено продължение на  Проектът Oбразование 4.0 се осъществява в партньорство с Министерство на образованието и науката, Столична община и Дигитална национална коалиция. Добре дошли в групата са както учители, ученици и родители, така и хора, които се интересуват от образованието днес и неговото бъдеще, представители на НПО, предприемачи и други организации, развиващи дейност в областта на образованието. Приветстваме дискусия, споделяне на мнения, обмяна на добри практики и показване на успешни примери по всички теми, свързани с дигитализацията на образователната система в България. Стартът на инициативата Образование 4.0 бе даден с голяма откриваща конференция в Международния ден на детето – 1 юни през 2018 година. В поредица от кръгли маси с всички заинтересовани страни – родители, учители и ученици, споделиха експертиза, добри практики и обмеяниха идеи пред широк кръг от държавни и общински институции, НПО, представители на бизнеса и медиите. Благодарение на ползотворните дискусии, на обобщаваща конференция през февруари 2019 г. беше представена т.нар. Пътна карта за дигитализация на образованието в България.", "date": "2019.04.25", "title": "„Образование 4.0“ създаде фейсбук група за мнения, идеи и предложения"}
{"url": "https://www.24chasa.bg/novini/article/7420885", "text": "Екипите на ОДМВР- София подпомагат и контролират трафика по основните пътни артерии в областта през празничните дни. Шофирайте концентрирано и без опасни маневри, застрашаващи Вашата безопасност и тази на останалите участници на движението, съобщиха от пресцентър на  Движението по автомагистралите „Тракия“, „Хемус“ и главните пътища на територията на областната дирекция към момента се осъществява нормално, като към 11.30 часа вече е налице леко повишаване на интензивността. По трасетата са разположени допълнителни полицейски екипи, които следят за безопасността на движението и недопускане на автомобилни колони в участъците с въведена временна организация на движението поради ремонтни дейности, като имат готовност за регулирането му при необходимост. Напомняме, че днес от 16 до 20 часа се забранява движението на камиони над 12 тона по автомагистралите и следните участъци от републиканската пътна мрежа: • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Същата забрана ще важи и в последния почивен ден 29 април (понеделник) за времето от 14 до 20 часа. Във връзка с въведените ограничения поради извършването на ремонтни дейности водачите могат да използват и следните алтернативни маршрути: на АМ „Тракия“ в посока Бургас Подбалканския път I-6, а на АМ „Хемус“ в посока Монтана и Видин - прохода „Петрохан“ и Искърското дефиле. ОДМВР- София вече привежда в изпълнение създадената организация и планирани мерки за контрол, подпомагане и регулиране на движението във връзка с очаквания интензивен трафик преди, по време и след край на поредицата празнични дни. Служителите, работещи по контрол на пътното движение, ще бъдат ангажирани приоритетно към подпомагане и регулиране на движението, контрол на водачите с рисково поведение /неправилно изпреварване, неправилни маневри, отнемане на предимство/, както и на водачите с опасно и демонстративно управление без необходимата дистанция, които извършват рискови маневри, изпреварване или преминаване от една лента в друга, създавайки непосредствена опасност за останалите участници в движението. Засилен ще е контролът и по отношение спазването на скоростните режими, управлението на МПС след употреба на алкохол и от неправоспособни водачи. • Обръщаме внимание на водачите, че санкцията за движение в аварийната лента при първо нарушение е в размер на 1000 лева и 3 месеца лишаване от правоуправление спрямо водача. • Санкцията за нарушаване на забраната за движение на МПС над 12 тона е в размер на 300 лева и 1 месец лишаване от правоуправление спрямо водача и спиране на МПС от движение за 1 месец спрямо собственика. ОДМВР- София пожелават спокойно и безаварийно пътуване, светли и благословени празнични дни!", "date": "2019.04.25", "title": "Трафикът на \"Тракия\" и \"Хемус\" вече е по-интензивен"}
{"url": "https://www.24chasa.bg/novini/article/7420895", "text": "През 2018 година са унищожени 12 милиона хектара тропически гори или по 30 футболни игрища в минута, - съобщи Институтът за световните ресурси, - от които 3,64 милиона са първични тропически гори и от съществено значение за климата и биоразнообразието, предадоха Франс прес и Ройтерс. Данните са от годишния доклад за 2018 на \"Глобъл форест уоч\" - организация, която наблюдава горите от 2001 година. Миналата година е четвъртата най-страшна за обезлесяването, след 2016 (когато обезлесената площ е 17 милиона хектара), 2017 и 2014 година, предава БТА. Най-засегнатите страни са Бразилия, Индонезия, Демократична република Конго, Колумбия и Боливия. Площта на унищожените през миналата година тропически джунгли е равна на територията на Никарагуа, а унищожените първични джунгли са колкото Белгия. \"Това са горите с най-голямо въздействие върху въглеродните емисии и върху биоразнообразието\", изтъкна Микаела Вайсе от Института за световните ресурси,тъй като това са големи дървета - те поглъщат най-много CO2 и е трудно да бъдат възобновени. Опазването на все още оставащите гори е от жизнена важност - те са дом на много застрашени представители на флората и фауната. Разрушителното темпо е особено обезпокоително в ДР Конго, докато в Индонезия то се е забавило с 63% в сравнение с пика през 2016 година. В Колумбия през 2018 г. има увеличение на обезлесяването с 9% спрямо 2017 г. По обезлесена площ първа е Бразилия, а Гана и Кот д'Ивоар са загубили през 2018 г. първична джунгла, представляваща съответно 60% и 26% от тяхната територия.", "date": "2019.04.25", "title": "12 милиона хектара тропически гори са унищожени миналата година"}
{"url": "https://www.24chasa.bg/novini/article/7420893", "text": "Договорът за изграждането на новия учебен корпус на Университета за национално и световно стопанство е сключен през 2016 г. и към момента сградата е изградена на груб строеж. Има спиране на изпълнението на строителството - с акт 10. Финансовата корекция, която е направена от Управляващия орган е в размер на 10 процента, и това от общата стойност на договора е около 450 000 лева, каза министърът на регионалното развитие и благоустройството Петя Аврамова, след като заедно с премиера Бойко Борисов и с министрите на финансите и на образованието - Владислав Горанов и Красимир Вълчев, разгледаха строителството на новия корпус на УНСС, предаде БТА. Новият учебен корпус на УНСС е предвидено да се изгради с 4,5 милиона лева от ОП \"Региони в растеж\" и със съфинсиране от 7,5 милиона лева от Министерството на финансите чрез Министерството на образованието и науката - по 2,5 милиона лева са били предвидени за 2017, 2018 и 2019 г. Всички нарушения, които ги е имало при изпълнението на целия инвестиционен процес, се следят стриктно и се налагат финансови корекции, заяви министър Аврамова. До момента договорът се изпълнява, съгласно условията, при които е сключен и 4,5 милиона лева от общата стойност на договора, който е за 11 милиона лева, са предоставени от ЕС, а останалата част е националния бюджет, обясни заместник-министърът на регионалното развитие Деница Николова. Тя добави, че е изграден корпусът на центъра, до груб строеж - до акт 14, предстои да бъдат изпълнени и оставащите дейности, за да се приключи успешно проектът. Той трябва да бъде финално разплатен - и със средствата от ЕС, и със средствата от националния бюджет, каза Николова. Ако възложителят е сключвал други анекси и е възлагал други дейности, то те са изцяло негово решение, заяви министър Аврамова, попита дали средствата ще стигнат за изпълнението на проекта за учебния център на УНСС.", "date": "2019.04.25", "title": "Петя Аврамова: Договорът за новия корпус на УНСС е сключен през 2016 г."}
{"url": "https://www.24chasa.bg/novini/article/7420883", "text": ", се призна за виновен по обвинението на Окръжна прокуратура - Русе. Съдът прецени, че самопризнанията му се подкрепят от доказателствата по делото и допусна съкратеното съдебно следствие, след което му наложи наказание от 15 години лишаване от свобода, което намали с една трета и постанови окончателно наказание от 10 години лишаване от свобода при първоначален строг режим. Това съобщиха от прокуратурата. Делото приключи на първа инстанция с осъдителна присъда. С присъда от 24.04.2019г. на Окръжен съд – Русе призна подсъдимият и Ю. Х. – на 34 години /внук на пострадалата/ за виновен за това, че на 18.08.2018 г., в русенското село Голямо Враново, извършил умишлено убийство на 82-годишната Х. К. Още в началото на съдебното заседание той призна изцяло фактите в обвинителния акт на прокуратурата и поиска провеждането на съкратено съдебно следствие.  Присъдата подлежи на обжалване в 15-дневен срок пред Апелативен съд – Велико Търново.", "date": "2019.04.25", "title": "10 г. затвор за внука, убил баба си в Русенско"}
{"url": "https://www.24chasa.bg/novini/article/7420907", "text": "За повече смирение призова ГЕРБ в навечерието на Великден. \"Преди тези светли празници да разберем къде сме сбъркали, защото всеки бърка. Да се разкаяме истински и да не повтаряме грешката си. Ние живеем със съзнанието, че сме грешни и това е в съзнанието на всеки християнин.\" Това заяви депутатът Тома Биков в декларация от парламентарната трибуна. Той поздрави всички християни за празника, но се обърка, като им пожела \"светло посрещане на Рождество Христово\". Биков обясни, че ГЕРБ има силна ангажираност към християнската религия, която е в центъра на българската национална идентичност. Тя беше онова, което съхрани българската нация през последните 1000 г. Единственото, което ни вдъхваше светлина, че държавата ни може да възкръсне, обясни депутатът. И допълни, че в основата си българската държавност е изградена от хора, които днес наричаме светци. Даде за пример делото на светите братя Кирил и Методий.", "date": "2019.04.25", "title": "За Великден от ГЕРБ признаха, че са грешни и се разкаяха"}
{"url": "https://www.24chasa.bg/novini/article/7420915", "text": "Британският принц Уилям се срещна днес по време на визита в Нова Зеландия с полицаи и медици, притекли се първи на помощ на жертвите на атаката срещу две джамии в град Крайстчърч миналия месец, предадоха световните агенции, цитирани от БТА. Преди да пристигне в Крайстчърч, той посети болница в Окланд, където разговаря с 4-годишно момиче, което беше тежко ранено при нападението и се събуди от кома едва тази седмица. Британският принц сподели в социалните мрежи кадри от срещата с детето, на което разказа, че също има дъщеря - принцеса Шарлот - и тя е на нейната възраст. Той разговаря и с бащата на малката Ален Асалти, който също беше ранен при атаката. Утре в Крайсчърч принц Уилям ще има среща с оцелели при нападението срещу джамиите.", "date": "2019.04.25", "title": "Принц Уилям посети в болницата момиченце, \nоцеляло при атаките в Крайстчърч (Снимки,видео)"}
{"url": "https://www.24chasa.bg/novini/article/7420930", "text": "Богатият българин, който купи имението в Бевърли Хилс за 35 милиона долара, строи производствена база в Пловдив. Оръжейният търговец Христо Христов инвестира в града чрез фирмата си „Сейдж технолоджис“ ООД, където е мажоритарен собственик. Той вече е построил модерна сграда на Околовръстното съвсем близо до разклона за Прослав. Базата е огромна, на 4 етажа, но още не е пусната в експлоатация. И вчера на терена имаше бригада, която работеше, предава \" \". Според Търговския регистър предметът на дейност на дружеството е изработка на машинни елементи, агрегати и електронни устройства. В началото на годината „Сейдж технолоджис“ ООД е започнало спорадично да търси персонал с обяви за работа в онлайн търсачките. Набирали са се конструктори по електроника, машинен оператор на CNC струг, счетоводител, специалист логистика и др. В бизнес средите Христо Христов обаче е по-известен с другата си фирма -„Сейдж консултантс“, през която търгува с оръжия, боеприпаси и стоки с възможна двойна употреба. Дружеството работи с продукция на заводите в Червен бряг и Провадия. В борда на директорите на компанията освен Христо Христов присъства и Генчо Христов, съпруг на Дора Праматарова. Чрез фирмата си „Прайм-ДС“ преди доста години семейството разбуни имотния пазар в Пловдив. През есента на 2007 година теренът на някогашната Сточна гара - земя и сгради, беше продадена на „Прайм-ДС“. Сделката беше парафирана от министъра на регионалното развитие и благоустройството Асен Гагаузов, който отговаряше за държавната собственост. На търга с тайно наддаване се явиха общо 11 компании, но \"Прайм-ДС\" успя да пребори конкуренцията. Впоследствие теренът бе апортиран в ново дружество - „ТПЦ Тримонциум Център Пловдив“. Две години по-късно цялата фирма е придобита от Einkaufs-Center Plovdiv, регистрирана в Хамбург, а в края на 2017 година 36 декара от зоната на Сточна гара минаха в ръцете на Nepi Rockcastle. Цената на придобиване е около 17 милиона лева. Както е известно, южноафриканският фонд ще строи четвъртия мол в града под тепетата. Сега Праматорова и Генчо Христов са сред сериозните инвеститори на имотния пазар в София.", "date": "2019.04.25", "title": "Българинът с имение в Бевърли Хилс строи производствена база в Пловдив"}
{"url": "https://www.24chasa.bg/novini/article/7420935", "text": "Президентският кандидат на коалицията на управляващите партии в Северна Македония - Социалдемократическия съюз на Македония и Демократичния съюз за интеграция - Стево Пендаровски призова гражданите да подкрепят масово интегрирането на Северна Македония в НАТО и ЕС на втория кръг от президентските избори на 5 май, съобщи телевизия Сител, цитирана от Танюг и БТА. Вярвам, че и гражданите, които са гласували за /опозиционната/ ВМРО-ДПМНЕ, не искат да се върнат тези времена. /Бившият премиер Никола/ Груевски ще се върне само, за да изтърпи наказанието си със затвор. С масово гласуване на 5 май ние най-накрая след десет години ще имаме президент на държавата, заяви Пендаровски. Той добави, че масовото гласуване на втория кръг на изборите ще допринесе за това никога повече в държавата да не се върне режимът на Никола Груевски и неговото семейство. От друга страна кандидатката на опозиционната ВМРО-ДПМНЕ Гордана Силяновска-Давкова заяви, че продължава президентската надпревара, борейки се за колебаещите се гласоподаватели. Тя каза, че властите са станали нервни след резултатите от първия изборен кръг. Резултатът е тревожен и е предупреждение, което може би в друга страна би довело до насрочване на предсрочни избори, изтъкна кандидатката на ВМРО-ДПМНЕ. Вторият кръг на президентските избори в Северна Македония ще се състои на 5 май. В първия кръг кандидатът на управляващата коалиция спечели 323 892 гласа, а кандидатката на опозиционния ВМРО-ДПМНЕ спечели 319 363 гласа или само с 4528 гласа по-малко.", "date": "2019.04.25", "title": "Пендаровски призова за подкрепа, Давкова ще се бори за колебаещите се избиратели"}
{"url": "https://www.24chasa.bg/novini/article/7420948", "text": "Предвид натрупването на почивни и празнични дни в края на периода за подаване на годишната декларация по чл. 15 от Закона за здравословните и безопасни условия на труд и за облекчаване на работодателите Изпълнителна агенция \"Главна инспекция по труда\" ще счита за подадени в срок всички декларации, които постъпят в Агенцията до 3 май . Това съобщават от пресцентъра на ГИТ. Задължение да подават декларации имат новосъздадени през 2018 г. предприятия, както и такива, при които към 31 декември на предходната година имат промяна в обстоятелствата, подлежащи на деклариране. ГИТ напомня, че за неподаване на декларация се носи административнонаказателна отговорност. С цел облекчаване на административната тежест за бизнеса, по инициатива на Инспекцията по труда, от 2018 г. отпадна задължението за подаване на уведомления при липса на промяна в обстоятелствата, които вече са декларирани в Агенцията.", "date": "2019.04.25", "title": "Декларациите за условията на труд ще могат да се подават до 3 май"}
{"url": "https://www.24chasa.bg/novini/article/7420960", "text": "Съдът постанови Красимир Пешовски да бъде пуснат под гаранция от 3000 лв. Първоинстанционният Софийски районен съд е надценил обществената опасност на самото престъпление. Според тях задържането под стража е прекомерно, съобщи . Съдебното заседание започна с искане на адвоката на задържания делото да се гледа при закрити врата с мотивите, че клиентът му работи в секретно поделение на МВР. Съдът обаче не уважи това искане.", "date": "2019.04.25", "title": "Баретата, поискал откуп за джип, излиза под гаранция"}
{"url": "https://www.24chasa.bg/novini/article/7420949", "text": "Янко Граховски, петият благоевградски полицай, осъден за смъртта на Ангел Димитров-Чората, пристигна от Германия на летището в София, за да влезе в затвора. Миналия петък ВКС осъди окончателно на по 7 г. затвор Мирослав Писов, Иво Иванов, Георги Калинков, Борис Механджийски и Янко Граховски за това, че са причинили смъртта на Димитров по време на задържане при полицейска акция срещу наркотиците и сводничеството на 10 ноември 2005 г. Четирима от полицаите се предадоха доброволно, а Граховски, който от няколко години живее в Германия пристигна с полет на летище София и бе откаран в затвора в Бобов дол. Във фейсбука на сина му Марио бяха публикувани разтърсващи снимки от летището на Граховски с жена му и сина. В социалните мрежи се надигна кампания в защита на полицаите, направена бе и група \"Полицаите не са убийци\" с хиляди последователи. ", "date": "2019.04.25", "title": "Петият полицай, осъден за Чората, пристигна от Германия да се предаде, плаче на летището (Снимки)"}
{"url": "https://www.24chasa.bg/novini/article/7420959", "text": "Близо 170 млн. деца по света са пропуснали първата ваксина срещу морбили. Данните са за периода 2010 - 2017 г., съобщи  .  През първите три месеца на 2019 г. по света са регистрирани 110 хиляди случая. Това представлява 300-процентно увеличение спрямо същия период на миналата година.  В Съединените щати потвърдените случаи от началото на годината са близо 700, което е рекордно високо ниво. По данни на УНИЦЕФ и Световната здравна организация броят на заразените продължава да расте и в няколко европейски страни, сред които е и България.", "date": "2019.04.25", "title": "Към 170 млн. деца по света са пропуснали първата ваксина срещу морбили"}
{"url": "https://www.24chasa.bg/novini/article/7420807", "text": "Китай ще насърчи международното сътрудничество в космическата сфера, за да допринесе за постигането на определените от ООН цели за устойчивото развитие, заяви представител на Китайското национално космическо управление (CNSA). „Китай ще изгради нов тип сътрудничество и печеливши отношения с другите космически агенции и международни организации, за да засилят заедно ролята на космическата индустрия в подпомагането на устойчивото развитие\", каза заместник-директорът на CNSA У Янхуа по време на форум между Китай и ООН за намирането на космически решения за реализирането на целите на устойчивото развитие, предава  През годините използването на космоса бе признато като един от ключовите компоненти за успешното постигане на целите в Програмата за устойчивото развитие до 2030 г. на ООН, каза Симонета ди Пипо, директор на службата на ООН по космическите въпроси. За да се определи количественото въздействие, в началото на 2018 г. бе проведено специално проучване, което показа, че около 40% от 169-те цели в Програмата са се възползвали от сателитите са геолокация и наблюдение на Земята, допълни тя. Китай изгражда коридор за космическа информация и споделя сателитите си, за да служи по-добре на страните в инициативата „Един пояс, един път\", каза У Янхуа. Той добави, че страната му насърчава развитието на космическата икономика и търговия като напредва с комерсиализацията на космическите технологии. У Янхуа каза също, че Китай ще започне мониторинг и проучвания на измененията в климата, като се възползва от сателитите, за да постигне целите в Парижкото споразумение. Насърчавайки международното сътрудничество в космоса, Китай се ангажира да положи съвместни усилия за справянето с глобални проблеми като бедността, глада, природните бедствия и замърсяването на околната среда, добави У Янхуа. От 2016 г. Китай отбелязва 24 април като Ден на космоса. Тема на тазгодишните чествания бе „Преследване на мечтите за космоса за печелившо сътрудничество\".", "date": "2019.04.25", "title": "Китай ще насърчава международното сътрудничество в космическата сфера"}
{"url": "https://www.24chasa.bg/novini/article/7420994", "text": "Следващото заседание на Народното събрание ще бъде на 8 май /сряда/ от 9.00 часа, обяви председателстващият днешното пленарно заседание Емил Христов. Депутатите излязоха във Великденска ваканция. Светли и топли празници, да се вгледаме сами в себе си и да се върнем малко по-добри, пожела в края на заседанието Христов.", "date": "2019.04.25", "title": "Следващото пленарно заседание на Народното събрание ще бъде на 8 май"}
{"url": "https://www.24chasa.bg/novini/article/7420645", "text": "– Убедих се, че етапът на занаятчийството е останал в миналия век. През последните две десетилетия инженерните решения в областта на техниката минаха на много по-високо равнище. Във фирмата се стремим да прилагаме всички новости в произвежданите от нас машини, защото те оптимизират производствените процеси, включително енергийно. Но все пак в основата на фундаменталните знания си остава теорията. Решително се развиха компютърната и електронната форма на обучение с предвидени нови програми за чертане, нов софтуер. Затова поисках чрез задочното обучение да съчетая практическия си опит с най-новите научни технологични достижения, за да съм в крак с новостите. Отлично подготвените преподаватели в катедра „Топлотехника” на ТУ – Варна ми дават възможност да осъществя по най-добрия начин това си желание. – Професионалната специализация в областта на топлотехниката е много актуална днес и има широко поле за действие с изпълнението на разнообразни поръчки при толкова мащабно строителството на сгради, магазини, хотели, жилищни блокове, ресторанти, покривни системи и пр. Колкото до удовлетворението от труда, минавам, примерно, покрай даден жилищен блок, поглеждам към извършеното от фирмата и си казвам: „Ето тук, на тези десетки живущи в сградата, сме дали топлина и уют”. Другата причина за ориентацията ми към тази професия е свързана с баща ми, който беше конструктор в Института по вентилационна техника в Бургас. В тамошния завод от малък имах възможност да опозная машините, производството и това ми се стори много интересно. – Да, заедно с монтажна фирма създадохме за пицарията вентилационните системи над топлите точки и конвектоматите, компенсиращата вентилация. Съобразихме сеченията на въздуховодите с работата на готвачите. Получи се комфортно пространство, безшумно и за клиентите, и за работещите в заведението, с добри хигиенни условия. По съответен начин сме обслужвали и веригите за закуски „Бай Бисер”, „Чочо”, „Изгрев”, различни обекти по Черноморието. Също на територията на ТУ - Варна е позиционирана и „Топ Принт” - най-голямата рекламна фирма във Варна за широкоформатен дигитален печат върху билбордове, калкани на сгради, транспаранти и пр. Чрез монтираните съоръжения за вентилация на „Вълев“ ЕООД се обират редица вредности от различните химични субстанции и багрила в огромните производствени халета на печатницата. В Университетската болница „Света Марина”, същов близост до ТУ – Варна, климатизирахме и вентилирахме със създадена от фирмата техника зали със специални условия в онкологията за откриване на ракови клетки. – Да, изпълнявали сме обекти в София, Пловдив, Бургас, Сливен, Банско и много други места в страната. – Мисля, че разликата е в мотивацията. Днес в повечето специалности студентите се записват почти безпроблемно, без конкуренция. Според мен това им действа демобилизиращо. Отразява се и на подбора при тези завишени бройки за прием. Защо ленивият и неспособния млад човек да не си поживее леко четири години в университета, вместо да работи някъде? Обаче процесът е двустранен – от значение е не само какво ти се дава като знания, а и какво искаш или можеш да усвоиш. Хубавото е, че все пак голяма част от студентите, които сега са ми колеги в специалността и искат, и могат, и ще станат добри специалисти. Някои от тях, чиито възможности и амбиции оцених, с убеденост бих поканил на стаж във фирмата или бих назначил на работа. – В теоретичната част на студентите се дава отлична подготовка, благодарение на преподаването при включени най-съвременни учебни програми, тенденции и изисквания по отношение на базовите знания. Би било добре да се наблегне повече на придобиването на по-голям практически опит. За целта особено полезни са студентските стажове. Имам и съответно предложение към катедрата в това отношение. Изискванията ми, когато наемам дипломиран млад човек на работа във фирмата, са първо той да премине през всички етапи на производството, но не като общ работник, а за да опознае работните процеси. Така по-добре ще внедрява най-добрите технологични решения в проектите си, за да са те по-приложими, по-монтажно способни, по-ефективни. На второ място младият специалист трябва, разбира се с помощта на технолога и конструктора на обекта, да усвои и изработването на първичната документация, от която тръгва производството. Както вече казах, има студенти, които са готови да се справят с всичко това.", "date": "2019.04.25", "title": "Успешен предприемач стана отново студент в ТУ – Варна"}
{"url": "https://www.24chasa.bg/novini/article/7421002", "text": "Френски криминалисти и разследващи експерти започват оглед на катедралата \"Нотр Дам\" за първи път след опустошителния пожар миналата седмица, предаде Асошиейтед прес, цитирана от БТА. Полицейски служител съобщи, че екипи от три различни полицейски служби ще влязат днес в църквата, която е културен паметник, за да вземат проби и да търсят улики, свързани с причините за пожара. Миналата седмица полицията направи предварителен оглед, но не успя да извърши внимателно проучване, тъй като конструкцията на катедралата все още не бе обезопасена. Според представители на властите пожарът вероятно е причинен от късо съединение, свързано с ремонтни работи в катедралата преди избухването на пожара. Парижката прокуратура съобщи, че се проучват всички потенциални улики. Катедралата ще остане затворена за посетители с години, след като пожар разруши покрива й и причини срутване на стреловидната кула, отбелязва АП.", "date": "2019.04.25", "title": "За първи път след пожара френската полиция ще прави оглед на \"Нотр Дам\""}
{"url": "https://www.24chasa.bg/novini/article/7421009", "text": "Днес в 17 часа изтича крайният срок, в който лидерът на ДОСТ Лютви Местан трябва да плати паричната си гаранция по делото за катастрофата край село Загорско, съобщи  . При нея загина 6-месечно бебе. Мярката, наложена от окръжната прокуратура в Кърджали, е 10 000 лева. Тя беше отменена от съда с мотив, че няма данни за имотното състояние на Местан и неговите доходи. Прокуратурата обаче наложи повторно мярката след като събра и предостави нужната информация. Местан обжалва, но съдът този път потвърди наложената му парична гаранция. Вчера съдът в Кърджали отмени забраната Местан на напуска страната, а прокуратурата отново постанови отнемане на шофьорската му книжка.", "date": "2019.04.25", "title": "В 17 ч. изтича срокът на Местан да плати паричната си гаранция от 10 000 лева"}
{"url": "https://www.24chasa.bg/novini/article/7421004", "text": "С 60 процента беше намален приемът на студенти в професионалното направление \"Икономика\", спрямо приема през 2015 г. Това стана вчера, след като на Министерския съвет беше предложен и приет приемът на студенти за новата 2019/2020 учебна година, каза министърът на образованието и науката Красимир Вълчев. Той заедно с премиера Бойко Борисов и с министрите на финансите и на регионалното развитие - Владислав Горанов и Петя Аврамова, разгледаха строителството на новия учебен корпус на УНСС, предава БТА. Приемът в професионалното направление \"Икономика\" е \"нулиран\" в шест или седем държавни висши училища, като най-малко е намалението в УНСС, защото правим намалението въз основа на комплексната оценка за качеството на обучението и научните изследвания, и за реализацията на завършилите студенти. В УНСС показателите за реализация, за научна дейност и за акредитация са по-високи от другите висши училища, обучаващи в професионалното направление \"Икономика\", обясни министър Вълчев. Той уточни, че въпреки това и в УНСС приемът е намален с над 20 процента спрямо 2015 г. Дългосрочно системата на висшето образование ще работи с по-малко студенти и тя трябва да се настрои към това, включително УНСС ще работи с по-малко студенти, прогнозира образователният министър. Той уточни, че по-малко ще са студентите занапред в социалните, стопанските и правните науки, защото има много такива кадри. Заради големия очакван недостиг в бъдеще сме извели приоритетни професионални направления и стимулираме приема на студенти в техническите, инженерните, природоматематическите и в аграрните професионални направления. А от 2017 г. - дори и в хуманитарните професионални направления, защото ще имаме очакван недостиг в тези професионални направления. Такова е и професионалното направление \"Енергетика\", има и много малко инженери по водно строителство в УАСГ, информира министър Вълчев. Той каза, че три са начините за привличане на студенти в приоритетните професионални направления, като чрез тях трябва да се обвърже пазарът на образование с пазара на труда. Затова се предоставят допълнителни стипендии за студентите в приоритетните професинални направления, имаме и по-голям прием на студенти в тях, както ще има и допълнително финансиране. Предвиждаме след приемането на промените в Закона за висшето образование, които са подготвени, да предложим в осем професионални направления обучението на студенти да е без заплащането на такси, съобщи министър Вълчев. Той добави, че се обмислят и допълнителни стимули, като е важно учениците с най-добри резултати да се включват в професионалните направления, където държавата има най-голяма нужда в общественото и икономическото си развитие. \"Важно е добрите ученици да стават икономисти, юристи, политолози, социолози и други професионалисти, но много по-важно е да стават и учители, и инженери\", коментира министър Вълчев. Затова се обмисля за догодина да има допълнителни стимули, които да бъдат заложени в бюджета за 2020 г., за да може най-добрите ученици да се изберат определени професионални направления в университетите. Вероятно това ще стане със стипендии, информира образователният министър.", "date": "2019.04.25", "title": "Вълчев: В 6 или 7 университета е \"нулиран\" приемът за студенти в специалност \"Икономика\""}
{"url": "https://www.24chasa.bg/novini/article/7421008", "text": "Над 46 милиона чуждестранни туристи са посетили Турция през миналата година. По данни на турското министерство на културата и туризма през 2018 г. е регистриран 25-процентов ръст в посещенията на чуждестранните туристи в страната. Според агенция Ажанс прес, която анализира статистическите данни за туризма в периода 2003-2018 г., посещенията на чуждестранните туристи през миналата година са достигнали най-голям връх. През 2003 г. Турция е била посетена от 13,2 млн. чуждестранни туристи в сравнение с над 46 млн. през 2018 г., предава БТА. В същото време обаче средностатистическият турист харчи по-малко по време на почивката си в сравнение с 2003 г., се посочва в анализа на Ажанс прес. През 2018 г. средната похарчена сума е била 647 долара на турист - най-ниската за последните 15 години. За сравнение се посочва, че през 2003 г. тази сума е била 850 долара - най-високата през разглеждания период.", "date": "2019.04.25", "title": "Туристите в Турция се увеличават, но харчат по-малко"}
{"url": "https://www.24chasa.bg/novini/article/7421033", "text": " вече имат ток, след като 34 дена стояха на тъмно. До щастливата развръзка се стигна, след като от етажната собственост са успели да платят малка част от натрупаните задължения в размер на 51 000 лв.  В тази сага 200 души останаха на тъмно и студено заради натрупания дълг към енергото, информира  . Част от семействата бяха принудени да напуснат домовете си и потърсиха подслон при близки. Други обявиха жилищата си за продажба. Трети взеха квартири под наем и предплатиха хиляди левове за година напред. Само малка част от собствениците останаха в апартаментите си в очакване казусът да се разреши. Докато беше спрян тока, крадци изтръгнаха захранващия елекрически кабел на блока. В свое съобщение и от електроразпределителното дружество уточняват, че и след великденските празници ще продължат разговорите с домоуправителя на етажната собственост за разсрочване и заплащане изцяло на натрупания дълг за електроенергия в най-кратки срокове.", "date": "2019.04.25", "title": "След 34 дни пуснаха тока на блока в Русе"}
{"url": "https://www.24chasa.bg/novini/article/7421043", "text": "Парламентът прие на първо четене проект на Закон за маслодайната роза с 88 гласа \"за\", 8 \"против\" и 2 гласа \"въздържал се\". Целта е да се създаде единна национална регламентация за производство и преработка на маслодайна роза, която да гарантира качеството на българското розово масло. Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят. Със законопроекта се регламентира, че земеделските стопани ще отглеждат насаждения само от сертифициран посадъчен материал. Ще се регламентират взаимоотношенията между производители и преработватели, чрез сключването на договори за изкупуване на цвят от маслодайна роза. Предвидено е в Министерството на земеделието, храните и горите да бъде създаден публичен електронен регистър на розопроизводителите, розопреработвателите и обектите за производство на продукти от маслодайна роза. За първоначална регистрация ще се изисква проверка на място на заявените площи и обекти. Разписани са изискванията към производството и етикетирането на продуктите от маслодайна роза и производството на продукт със защитено географско указание \"Българско розово масло\". Предвидено е и създаването на Консултативен съвет по маслодайната роза към министъра на земеделието, храните и горите. Йордан Апостолов /\"Обединени патриоти\"/ коментира, че е абсолютно належащо приемането на такъв закон за розата, но не и в такъв вид. Нарушен е политическият диалог между ГЕРБ и \"Обединени патриоти\" като участници в това управление, посочи той. Апостолов поиска законопроектът да бъде оттеглен, поправен и балансиран. \"В момента този закон защитава шепа хора преработватели, без да се отчете какво искат розопроизводителите\", коментира той. Председателят на парламентарната комисия по земеделието и горите Десислава Танева възрази, че не може да се съгласи с него за отношението на ГЕРБ към коалиционния му партньор. Тя посочи, че законопроектът може да бъде коригиран между първо и второ четене. Христиан Митев /\"Обединени патриоти\"/ също не се съгласи с изказването на Апостолов. Не посочихте конкретни недостатъци и слабости на закона, обърна се той към колегата му. Бюрхан Абазов /ДПС/ коментира, че законопроектът е роден във връзка с проблема с изкупуването на розовия цвят миналата година. Той вижда две хубави неща - че се задължават изкупвачите и преработвателите да купуват розов цвят само от производители, с които имат договори, и че се регламентира ползването на емблемата \"Българско розово масло\". Абазов обаче посочи, че с регистрите се въвежда допълнителна административна тежест за бизнеса. Той предложи Консултативният съвет по маслодайната роза да може да предложи отнемане на лиценз на дестилерия, която не плати на розопроизводител, както и да се създаде гаранционен фонд за такива случаи. Абазов призова да се направи закон за етерично-маслените култури, за да не се налага да се приема за всяка една поотделно. В хода на дискусията имаше коментари за евентуален закон за лавандулата, за ментата и дори за картофа. Междувременно законопроектът за трюфелите беше оттеглен от вносителите му от \"Обединени патриоти\".", "date": "2019.04.25", "title": "Парламентът прие на първо четене \nзаконопроект за маслодайната роза"}
{"url": "https://www.24chasa.bg/novini/article/7421041", "text": "Парламентът на Украйна прие днес предизвикал полемика закон, който има за цел да засили употребата на украинския език в медиите и държавната администрация в една страна, където и руският се използва масово, предадоха световните агенции. Върховната Рада одобри текста с 278 гласа \"за\" при необходими 226. Използването на руския език в Украйна се превърна в сериозен повод за недоволство през 2014 г., когато проруските сепаратисти поеха контрола върху райони в източната част на страната, отбелязва АП. Избраният за президент на Украйна Володимир Зеленски, който говори руски, каза, че подкрепя украинския за официален език. Той обаче призова хората да бъдат насърчавани, а не да бъдат принуждавани да използват украинския, предаде БТА. Досегашният президент Петро Порошенко, който ще остане на поста до края на следващия месец, каза, че ще подпише приетия днес от парламента нормативен акт - последната необходима стъпка за влизането му в сила.", "date": "2019.04.25", "title": "Украйна прие закон, който да засили употребата на украинския език в медиите"}
{"url": "https://www.24chasa.bg/novini/article/7421050", "text": "Министерството на труда и социалната политика настоява за по-съществено увеличение на разходните стандарти за социални услуги, особено за резидентна грижа в бюджета за 2020 г. Това съобщи в Перник министърът на труда и социалната политика Бисер Петков. По думите му нарастването е необходимо, за да се осигури достойно заплащане на работещите в сферата на социалните услуги и да се повиши атрактивността на този вид дейност, предава БТА. В тазгодишния бюджет държавата е заделила за държавноделегирана дейност над 260 млн. лв., каза още Петков. Той посочи, че парите са с 30 млн. лв. повече от 2018 г. Ръстът е над 10 процента, но той не е достатъчен, смята Петков. В над 100 центъра от семеен тип в цялата страна са обхванати деца и младежи с увреждания, каза още министърът. По думите му с изпълнението на оторизираната стратегия \"Визия за деинституционализация\", записана и в Закона за социалните услуги, и в неговите преходни разпоредби, до края на 2021 г. реално процесът на деинституционализация за грижите за деца ще приключи. Бисер Петков посети днес Дома за деца с умствени увреждания в пернишкия квартал \"Драгановец\". Социалното заведение се обитава от 14 деца и младежи с увреждания на възраст от 13 г. до 27 г. Те получават 24-часова грижа от 13-членен екип, 8 от които са детегледачи.", "date": "2019.04.25", "title": "Петков: Настояваме за увеличение на разходните стандарти за социални услуги"}
{"url": "https://www.24chasa.bg/novini/article/7421200", "text": "От утре участниците в изборите трябва да подават в Сметната палата данни за предизборната си кампания, съобщиха от палатата. Единният регистър по Изборния кодекс /ЕРИК/ в Сметната палата ще е отворен от началото на предизборната кампания утре, 26 април 2019 г., за подаване на информация от участниците в изборите за членове на Европейския парламент. Целта на ЕРИК е да осигурява на гражданите възможност да се информират за приходите, разходите и дарителите за предизборната кампания, включително и в нейния ход. За това съгласно Изборния кодекс участниците в изборите - партии, коалиции от партии и инициативни комитети, са длъжни да представят в Сметната палата в 5-дневен срок от откриване на предизборната кампания, т.е. до 2 май 2019 г., следните данни за включването им в ЕРИК-\" обстоятелствата за вписване в регистъра на Софийски градски съд (по чл. 17 от Закона за политическите партии), наименованието на коалицията и наименованието на инициативния комитет и имената на лицата, които ги представляват, наименованието на партията, която е определена от коалицията да отговаря за приходите, разходите и счетоводната й отчетност, имената на лицето или лицата, които отговарят за приходите, разходите и счетоводната отчетност, имената на дарителите, видът, целта, размерът или стойността на направените дарения, имената на кандидатите и на членовете на инициативните комитети, които са предоставили средства, и размерът на средствата, имената на физическите лица, предоставили за безвъзмездно ползване вещи или услуги за предизборната кампания, срокът на ползването, видът и описанието на предоставените за ползване вещи и видът на услугите, декларациите за произхода на дарените средства, декларациите за произхода на средствата на кандидатите и на членовете на инициативните комитети и декларациите на физическите лица за собственост на предоставените за безвъзмездно ползване вещи, наименованията на социологическите агенции и на рекламните агенции, както и на агенциите за осъществяване на връзки с обществеността, с които партиите, коалициите и инициативните комитети работят. За вписване в ЕРИК по време на кампанията трябва да се подава всяка следваща нова информация от изброените групи, като срокът за това е до 7 дни от възникването й. Подробни указания и образци на документи са публикувани на интернет страницата на Сметната палата, раздел \"Контрол - избори\", подраздел \"Подаване на информация за Единния регистър по Изборния кодекс\". Съгласно Изборния кодекс за неподаването на задължителната информация за включване в ЕРИК на лицето, което представлява партията или инициативния комитет, или на лицата, които представляват коалицията, се налага глоба от 3000 до 10 000 лв.", "date": "2019.04.25", "title": "От утре участниците в изборите трябва да подават в Сметната палата данни за предизборната си кампания"}
{"url": "https://www.24chasa.bg/novini/article/7421192", "text": "Липса на пари е причината, поради която 26-годишната Галя, е изоставила 4-месечния си син Мехмед на паркинг в Пловдив. Жената е просела около Централна гара в града, затова е избрала и този район да подхвърли бебето си. Това съобщиха на брифинг районният пркурор на Пловдив Чавдар Грошев и шефът на полицията Атанас Илков. Галя оставила пеленачето направо върху асфалта между две паркирани коли заедно с шишенце мляко. Пред разследващите е обяснила, че отишла до своя приятелка да вземе пари за пътни до родното и село Обручище, Старазагорско. Преди да потегли към него, Галя се върнала на паркинга, където зарязала детето си, но видяла много полиция и се скрила. Открита е в Обручище днес сутринта. Бащата на бебето - 28-годишният Григор, е бил задържан в сряда в Кричим. Там бил при роднини. Мъжът твърдял, че от няколко дни не е виждал Галя и сина си. Кълнял се, че иска да се грижи за него и не е знаел за намеренията на майката. Детето е било разпознато по снимката му от мъж, който познава Григор и Галя. Човекът съобщил в четвърто районно управление в Пловдив, че родителите на Мехмед са от пловдивската Аджисан махала. Там полицията открила бабата на Мехмед, а от нея разбрали къде са родителите му. \"Мехмед ще бъде настанен в приемно семейство, тъй като Галя няма капацитет да се грижи за него. Това е потвърдила и собствената й майка в село Обручище, където тя отглежда по-голямото й дете - на 5-6 години\", коментираха от \"Социално подпомагане\" в Пловдив. Срещу Галя е образувано досъдебно производство. Грозят я до 3 години лишаване от свобода.", "date": "2019.04.25", "title": "Майката на изоставеното бебе в Пловдив няма пари да се грижи за него"}
{"url": "https://www.24chasa.bg/novini/article/7421169", "text": "Учени от Калифорнийския университет в Сан Франциско разработват начин за преобразуване на мозъчните сигнали в компютърно синтезирана реч чрез виртуален гласов апарат, предаде Ройтерс. С помощта на електроди, имплантирани в речевите центрове на мозъка на петима доброволци, учените успели да декодират сигналите и да ги превърнат в компютърно-симулирана реч. Виртуалният гласов апарат - устни, челюсти, език и ларинкс - преобразувал мозъчните сигнали на всеки участник в реч. Оказало се, че по-дълги звуци като \"ш\" се синтезират по-лесно, отколкото билабиални звуци като \"б\" и \"п\". Директното декодиране на мозъчните сигнали, без посредничеството на компютърния гласов синтезатор се оказало неуспешно. Речта от синтезатора била разбираема, но понякога разпокъсана. С усъвършенстване на алгоритъма, учените смятат, че ще успеят да получат по-естествена и разбираема реч, съобщи БТА. Петимата доброволци можели да говорят. Те трябвало да четат на глас. Те били поканени за участие в изследването, защото страдали от епилепсия, а и без това временно щели да им бъдат имплантирани електроди, за да се установи кой център в мозъка е засегнат. Предстои изследване за тестване на същата технология при пациенти, които не могат да говорят. С друга технология за проследяване на очите и лицевите мускули също може да се синтезира реч, но много бавно - около 10 думи в минута, докато естествената реч е 100-150 думи в минута. \"Малко от нас действително знаят какво става с устата при говор. Мозъкът предава мисълта, която искаме да кажем, и я превръща в движения на гласовия апарат, и точно тях се опитваме да декодираме,\" каза неврохирургът Едуард Чанг - автор на изследването, публикувано в сп. Nature", "date": "2019.04.25", "title": "Виртуален гласов апарат преобразува мозъчните импулси в реч"}
{"url": "https://www.24chasa.bg/novini/article/7421211", "text": "Учени са създали малко роботизирано устройство, което безопасно си проправя път през биещо сърце, демонстрирайки какво биха могли в бъдеще да извършват подобни инструменти по време на хирургични интервенции, предаде Асошиейтед прес. За разработката специалистите са почерпили вдъхновение от пълзящите по стени хлебарки и мустаците на плъховете. За да открие пътя си до специфично място в сърцето, миниатюрната тръбичка, наречена катетър, деликатно \"пълзи\" по стените на органа, докато достигне клапата. Устройството се ориентира благодарение на \"оптичен мустак\", предава БТА. Демонстрацията е направена от специалисти от Детската болница в Бостън върху живи прасета в лаборатория. Това е един от първите пъти, в който учени показват на какво е способен автономен хирургичен робот, без да е необходимо да бъде направляван от лекар. Технологията комбинира изображения от камера и машинно самообучение, позволяващи на устройството да разбира каква тъкан докосва и каква сила прилага. Учените отбелязват, че демонстрационната технология все още е далече от операционната зала. В бъдеще обаче подобни устройства могат да се използват за извършването на рутинни стъпки по време на операция, за да могат хирурзите да се фокусират върху по-сложни задачи.", "date": "2019.04.25", "title": "Роботизирана тръбичка си проправя път през биещо сърце без помощта на лекар (Видео)"}
{"url": "https://www.24chasa.bg/novini/article/7421234", "text": "Лидерът на партия ДОСТ Лютви Местан плати паричната гаранция от 10 000 лева, която окръжната прокуратура в Кърджали му наложи, съобщиха от държавното обвинение. Политикът е обвинен в причиняване на смърт по непредпазливост на 6-месечно бебе при тежка катастрофа, която стана на 14 април на международния път за ГКПП \"Маказа\". Мярката за неотклонение беше отменена веднъж от окръжния съд в Кърджали, защото прокуратурата не беше събрала данни за имущественото състояние на Лютви Местан. Веднага след съдебното определение прокуратурата пак наложи на политика мярка за неотклонение \"парична гаранция\" от 10 000 лева.", "date": "2019.04.25", "title": "Лютви Местан плати 10 000 лева гаранция"}
{"url": "https://www.24chasa.bg/novini/article/7421243", "text": "След пилотното издание на националния проект на \"24 часа\" “Образцова община” в Югоизточния регион кампанията продължава и в другите региони на България. На специалния сайт, който създадохме -  , всеки може да подкрепи общината, която харесва, по пет критерия: “Качество на живот”, “Инфраструктура”, “Благосъстояние”, “Умен град”, “Градски дух”. Вотът върви с пълна сила, вече са подадени десетки хиляди гласове, а всеки може да види временната класация на сайта. През януари “24 часа” обяви началото на националния проект “Образцова община”, за да направи солидна оценка на 265-те български общини и да покаже постиженията и добрите примери. Крайната класация на 265-те български общини планираме да стане факт през септември. Тогава на официална церемония ще обявим националните резултати. За тях оценката се формира по три компонента: - Вотът на гражданите - Факти от кметовете, които са най-запознати с конкретните постижения. Обърнахме се към тях с молба да попълнят специален въпросник. - Статистически данни за общините. Те са разпределени като повече от 20 индикатора в критериите за оценка, за да обхванат цялото многообразие от измерения на живота в едно населено място. За максималната обективност на тези оценки “24 часа” ползва съветите на експертен съвет, съставен от авторитетни личности.", "date": "2019.04.25", "title": "Гласувайте за любимата си община в сайта bgobshtina.bg"}
{"url": "https://www.24chasa.bg/novini/article/7421237", "text": "Сръбският вицепремиер и министър на строителството, транспорта и инфрастрктурата Зорана Михайлович заяви днес в Пекин, че Сърбия заедно с Китай реализира проекти в транспортната инфраструктура на стойност 7,5 милиарда евро, включително проектите, които са в ход и онези, чиято реализация е планирана, съобщи Танюг. Зорана Михайлович, която е на посещение в Китай като член на делегацията, водена от сръбския президент Александър Вучич, участва днес в панел на тема \"Инфраструктурно свързване\", предава БТА. Тази година започваме нови проекти, включително изграждането на пет нови магистрали, които са важни за регионалното свързване. В железницата приоритет е изграждането на бързата железопътна линия Белград-Будапеща и на нереконструираните отсечки на железопътната линия Белград - Ниш - Прешево, с което ще се модернизира целият железопътен коридор 10, заяви Михайлович. Тя изтъкна, че стратегическа цел на Сърбия в сътрудничество с Китай е железопътно-пътният коридор от пристанището Пирея до централна Европа със стратегически маршрут през територията на Сърбия.", "date": "2019.04.25", "title": "Сърбия: Ще реализираме с Китай проекти за 7,5 милиарда евро"}
{"url": "https://www.24chasa.bg/novini/article/7421247", "text": "Само един работен ден остава за подаване на декларациите за физическите лица и плащането на данъка върху доходите, припомнят от НАП. Крайният срок изтича на 30 април, като от приходната агенция очакват повече от 50 000 формуляра в следващите дни. Това съобщиха от пресцентъра на НАП. Запазва се тенденцията повече от половината данъчни декларации за доходите на физическите лица да са подадени по интернет с ПИК на НАП или електронен подпис. 5 календарни дни преди края на кампанията в приходната агенция са получени малко над 450 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. И подаването на декларацията, и плащането може да стане електронно с банкова карта и без такси чрез електронна услуга на НАП, достъпна на сайта www.nap.bg. Също до края на април се декларират авансовите данъци за първото тримесечие на 2019 г. най-често от упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява. „Електронната система да деклариране на доходите и плащане без такси ще работи денонощно в празничните дни, включително до полунощ на 30 април.“ каза по повод наближаващия краен срок за обявяване на доходите о директорът на „Обслужване“ в НАП Боряна Георгиева.", "date": "2019.04.25", "title": "Декларираме доходите за 2018 г. до 30 април"}
{"url": "https://www.24chasa.bg/novini/article/7421266", "text": "Срещата на севернокорейския лидер Ким Чен Ун с руския президент Владимир Путин придава интригуващ завой на международните дипломатически усилия за уреждане на ядреното противопоставяне със Северна Корея, които изглежда удариха на камък, след като през февруари срещата между Ким и президента Доналд Тръмп се провали. С нея се отваря и нова глава в изпълнената с много история, но често пъти белязана от обтягане на отношенията, дружба между Пхенян и Москва, зародила се в години на война и загубила сила след разпадането на Съветския съюз и напрежението около стремежа на Севера да се сдобие с ядрено оръжие. Следва преглед на отношенията между двете страни след Корейската война (1950-1953 г.): Някогашният Съветски съюз е пряко въвлечен в основаването на Северна Корея след края на Втората световна война, която слага край на японското колониално управление на Корейския полуостров, но довежда до разделянето на полуострова на подкрепян от Съветския съюз Север и контролиран от САЩ Юг. За лидер на нововъзникналата корейска държава в северната част на полуострова съветските офицери поставят амбициозния млад националист Ким Ир Сен - дядо на сегашния севернокорейски ръководител и бивш партизански командир, воювал срещу японските сили от Манджурия през 30-те години на миналия век. Към началото на 1950 г. Ким Ир Сен успява да убеди Йосиф Сталин, въпреки първоначалната неохота на последния, да му позволи да обедини Кореите със сила, гарантирайки, че победата ще бъде бърза. През юни силите на Ким Ир Сен предприемат изненадващо нападение срещу Юга, предизвиквайки опустошителна война, в която се намесват с големи сили САЩ и Китай и която оставя след себе си милиони загинали и ранени, преди да бъде прекратена с примирие през 1953 г. През войната Съветите подкрепят Северна Корея с оръжие, военни съветници и пилоти, но остават настрана от военните действия по суша - решение, изиграло роля за следвоенните опити на Ким Ир Сен да укрепи личната си власт и самостоятелност. Подкрепата на Москва става по-маловажна за контрола на Ким във вътрешен план, при положение че той може да разчита на Китай за противодействие на съветското влияние, особено след края на 50-те години, когато отношенията между двете големи комунистически сили стават все по-враждебни. Докато играе с противопоставянето между Москва и Пекин, за да спечели по-голяма политическа независимост и помощ, Ким Ир Сен затвърждава вътрешната си власт, като по насилствен начин извършва чистки срещу просъветските и прокитайските си опоненти. Въпреки върховете и спадовете в двустранните отношения съветската помощ във военната, енергийната и продоволствената сфера е от изключително важно значение за това изпитващата затруднения севернокорейска икономика да успее да се задържи на повърхността в продължение на десетилетия. Всичко това се променя през 1991 г. след разпадането на СССР, което веднага лишава Пхенян от основния му благодетел в областта на икономиката и сигурността. Посткомунистическото управление в Москва на президента Борис Елцин вижда Русия като партньор на доминирания от САЩ Запад и няма никакво желание да продължава да подпомага Северна Корея с помощи и субсидирана търговия. Москва установява официални дипломатически отношения със Сеул с надеждата да привлече големи южнокорейски инвестиции и позволява датиращият от съветско време военен съюз със Северна Корея да си отиде. Тогава масово се правят прогнози, че рухването на севернокорейския режим е неминуемо. Изправена пред екзистенциална криза, Северна Корея реагира, като приема по-голяма помощ от Китай, който въпреки определеното равнище на взаимно недоверие остава единственият голям съюзник на Пхенян и разглежда като критично важно за интересите си в сферата на сигурността това да не допусне КНДР да рухне. Северът започва да работи по-видимо и за придобиването на ядрен възпиращ потенциал, което принуждава САЩ да седнат на масата за преговори. През 1994 г., малко след смъртта на Ким Ир Сен, Северна Корея постига важно споразумение със Съединените щати да спре производството на плутоний в замяна на енергийни и продоволствени помощи и гаранции за своята сигурност. През 2002 г. споразумението се разпада, след като представителите на САЩ се конфронтират с Пхенян заради незаконна ядрена програма, използваща обогатен уран. В края на 90-те на миналия век Русия започва да преосмисля политиката си по корейското направление заради разочароващата според нея бизнес активност в отношенията с Южна Корея и безпокойството, че прекаленият завой на Москва към Сеул е отслабил влиянието й в международната дипломация за Пхенян. Освен това, все по-ясни очертания започват да придобиват и различията между Москва и Запада по основни въпроси в областта на сигурността. След като бива избран за първи път за президент през 2000 г., Путин дейно се стреми да възстанови отношенията на Русия със Северна Корея, посещавайки през юли същата година Пхенян за среща с Ким Чен Ир, севернокорейския лидер от второ поколение, на която те отправят критики към намеренията на САЩ за противоракетна отбрана. Посещението е възприето като сигнал на Путин към Запада, че Русия ще опита да възстанови традиционните си сфери на влияние. Ким Чен Ир връща два пъти визитата на руския президент - през 2001 и 2002 г. Русия участва и в т. нар. шестстранни преговори със Северна Корея, които имат за цел да я убедят да се откаже от ядрената си програма в замяна на ползи в областта на икономиката и сигурността. След декември 2008 г. преговорите, страни по които още са САЩ, Китай, Южна Корея и Япония, забуксуват. Срещата на Ким Чен Ун с Путин е първата среща на върха между двете страни, откакто през август 2011 г. баща му посети Източен Сибир за среща с тогавашния руски президент Дмитрий Медведев. През декември същата година Ким Чен Ир почина. При него Северна Корея ускори своите ядрени опити, за да превърне все още примитивната си ядрена програма в жизнеспособен арсенал, включващ, както се твърди, термоядрени оръжия и ракети с голям обсег, потенциално способни да достигнат континенталната част на САЩ. Срещата Тръмп-Ким през февруари във Виетнам се провали, след като Северна Корея поиска да отпаднат повечето от наложените под егидата на Вашингтон санкции срещу нея в замяна на частичен отказ от ядрената й програма. Ким беше заявил, че ще търси \"нов път\", ако САЩ продължат да изпитват търпението му със санкциите. Протегнатата ръка на севернокорейския лидер към Путин може да е част от намеренията му да разшири своите възможности и да си осигури съюзници, които да упражнят натиск върху Вашингтон да смекчи позицията си по въпроса за санкциите. Русия понастоящем изглежда в по-добро положение да подкрепи позицията на Ким, отколкото Китай, тъй като Пекин е вкопчен в търговски преговори със САЩ с голям залог. Срещата на върха с Ким може да обслужи и желанието на Путин да повиши регионалното влияние на Русия. Макар и Москва никога да не е подкрепяла това Северна Корея да притежава ядрено оръжие, тя може да споделя общо становище с Пхенян, че намаляване на влиянието на САЩ в региона ще бъде от полза и за двете страни. След тристранни преговори в Москва през октомври заместник-министрите на външните работи на Северна Корея, Русия и Китай призоваха Съвета за сигурност на ООН да \"коригира\" санкционния си режим срещу Пхенян, за да способства за напредък в ядрените преговори. Макар че Москва и Пекин не са в състояние сами да отменят санкциите, те могат да дадат на Пхенян по-голяма възможност да си отдъхне, ако Ким ги убеди да отхлабят тяхното прилагане. /БТА/", "date": "2019.04.25", "title": "Отношенията между Русия и Северна Корея след Корейската война"}
{"url": "https://www.24chasa.bg/novini/article/7421265", "text": "ГЕРБ създава Председателски съвет с партиите, подкрепили листата на ГЕРБ и СДС за изборите за Европейски парламент на 26 май, съобщиха от пресцентъра на партията. Председателският съвет ще оглави председателят на ГЕРБ Бойко Борисов, а членове на съвета ще бъдат председателите на всички партии, които са подписали споразумения за политическо сътрудничество. Идеята на съвета е да се обменят и обсъждат различни теми и послания, свързани с провеждането на предизборната кампания за евродепутати.", "date": "2019.04.25", "title": "ГЕРБ създава Председателски съвет с партиите, които подкрепят евролистата"}
{"url": "https://www.24chasa.bg/novini/article/7421034", "text": "Краткият филм насърчава участието в предстоящите европейски избори и ни кара да се замислим за бъдещите поколения, които ще трябва да живеят с последиците от това гласуване. Режисиран от печелилия множество награди Фредерик Планшон, филмът документира интензивните, красиви и крехки моменти, когато новородените европейци идват на този свят. Разказът във филма се води от младо момиче, което апелира към чувството за отговорност на гласоподавателите: “Всеки един от нас може да остави следа, но всички заедно можем да постигнем реална промяна. Избери тази Европа, в която искаш да порасна”. Европейските избори, които ще се състоят във всички страни от ЕС между 23 и 26 май, ще определят бъдещия облик и посока на Европейския съюз. Темата за съпричастността е в съответствие с резултатите от проучването възложено от Парламента през април, според което 80% от гражданите са съгласни, че това, което обединява европейците, е по-важно от това, което ги разделя. Продължаващите преговори относно Брекзит са показали несигурността от раздялата и рисковете, свързани с напускане на защитата, която ЕС предлага. На въпроса какво е първото чувство, с което свързват ЕС, повечето хора изтъкват надеждата и увереността (общо 55%) - докато несигурността по отношение на бъдещето на Европа задейства съмнението като преобладаващо чувство сред една трета от интервюираните европейци. Дебатът относно Брекзит също е показал колко взаимосвързани са станали страните от ЕС през годините, в които са работили заедно, както и многобройните ползи от това да са член в един по-голям съюз. Понякога тези ползи стават явни при сблъсък с перспективата да бъдат изгубени. Цифрите от последния Евробарометър (февруари 2019 г.) показват, че над две трети от европейците (68%) вярват, че ЕС е донесъл ползи за тяхната страна и 61% от тях са убедени, че ЕС е нещо добро. Същевременно, външното напрежение от трети страни означава, че страните от ЕС трябва да бъдат по-близки помежду си, ако искат да запазят влиянието си и да имат тежест в новия световен ред. Докладът Евробарометър показва, че гражданите най-много се вълнуват от състоянието на икономиката, перспективите за заетостта, миграцията, климатичните изменения и борбата срещу тероризма, като това сочи необходимостта от повече сплотеност, сътрудничество и съвместни действия. Бъдещето на Европа сега е в ръцете на тези, които ще излязат да гласуват на европейските избори на 23-26 май. Макар и проучването Евробарометър да посочва, че през февруари повече от една трета (35%) от гражданите на ЕС вече са сигурни, че ще гласуват, друга една трета (32%) следва да бъде убедена. От младите хора, имащи право на глас, макар че те последователно са най-положително настроените спрямо ЕС (74%), само 21% са сигурни, че ще гласуват, като 34% още не са взели решение.  Той е режисиран от Фредерик Планшон. В триминутния филм той документира интензивните, красиви и крехки моменти, когато новородените европейци идват на този свят. Филмът „Изберете своето бъдеще“ е тласък да вземеш участие в предстоящите избори и да помислиш за европейците, които в крайна сметка ще трябва да живеят с последиците от този вот, т.е. децата, които се раждат в момента. Контракторът на Парламента, European Broadcast Partners, и техният подизпълнител творческата агенция &Co./NoA, концептуализираха филма и помогнаха в съпътстващата го кампания, за да предизвика широка дискусия за бъдещето на Европа. Кампанията е призив към европейците да предприемат действия и да гласуват, за да осигурят по-добро бъдеще за себе си и за бъдещите поколения. Целта на филма е да ни накара да се замислим защо гласуваме. Колкото повече хора гласуват, толкова по-силна и по-легитимна става демокрацията. Целта е европейците да осъзнаят споделените ценности, емоции и отговорности. За да се справят с глобалните предизвикателства, европейците трябва да застанат заедно и да изберат своето бъдеще, както и бъдещето на своите деца и внуци, като гласуват на предстоящите избори. По думите на разказвача във филма - младо момиче: “ Всеки един от нас може да остави следа, но всички заедно можем да постигнем реална промяна. Избери тази Европа, в която искаш да порасна”. Появата на детето на бял свят променя перспективите на родителите върху живота като нищо друго. Раждането на дете е емоционален момент, който се допълва от голямо чувство за отговорност за бъдещото благосъстояние на новия живот. Филмът документира дълбоко емоционалната красота на новите европейци, които идват на този свят точно сега, точно преди изборите. Той показва действителното раждане на деца, които ще наследят решенията, взети през май 2019 г. Той показва цялата надежда и радост, която ги среща, и това, че от секундата, в която ние идваме на този свят, ние сме част от него заедно и е необходимо да се грижим за него, колективно и индивидуално, чрез гласуване. С други думи: „Обединени в многообразието“, мотото на Европейския съюз. Кампанията „Изберете своето бъдеще“ беше идея на Европейския парламент и беше използвана за информиране на творческата агенция &Co./NoA, която разработи концепцията за филма. Режисьор на филма е Фредерик Планшон, на 53 години. Роден в Лион и живеещ в Париж, Фредерик започва кариерата си като театрален актьор и работи като асистент-режисьор на 15 игрални филма, преди да направи режисьорския си дебют през 1990 г. с късометражния филм „L'Echange“ , който печели Награда за изображение на Фестивал на филмовата картина. Това стартира кариерата му като режисьор на рекламни и музикални клипове. Работил е за каузи като „Спасете децата” и „ Mumsnet” и е спечелил почти всяка голяма награда за своята работа. Само през последните няколко години той е събрал много награди за своите SSE и AT&T филми, включително 3 златни, 2 сребърни и една бронзова награда в Кан. European Broadcast Partners, Белгия - обща отговорност за продукцията и езиковите адаптации & Co./NoA, Дания - творческа агенция & Co. Production, Дания – отдел вътрешно производство на &Co. Newland/Academy – продуцентски компании, представляващи Фредерик Планшон", "date": "2019.04.25", "title": "Изберетe своето бъдеще - Европейският парламент пуска кратък филм, с който насърчава участието в изборите"}
{"url": "https://www.24chasa.bg/novini/article/7421268", "text": "Руският президент Владимир Путин заяви днес, че решението му да улесни издаването на руски паспорти за жителите на сепаратистките области в Източна Украйна по нищо не се различава от това, което вече правят някои страни от ЕС, предадоха Франс прес и Ройтерс, цитирани от БТА. В разговор с журналисти след срещата си със севернокорейския лидер Ким Чен-ун, Путин каза, че Полша, Румъния и Унгария дават гражданство на етническите си сънародници, които живеят извън границите им. Решението на Русия да дава гражданство на жители на Източна Украйна \"предизвика отрицателна реакция. Това е странно. Полша издава такива паспорти за поляците, Румъния - за румънците, и Унгария - за унгарците. С какво руснаците в Украйна са по-лоши от поляците, румънците или унгарците? Не виждам нищо необичайно тук. Още повече че тези хора (жителите на сепаратистките региони) са лишени от най-елементарните си права\", заяви Путин. Той увери, че след избирането на актьора Володимир Зеленски за президент е готов \"напълно да възстанови\" отношенията с Украйна, при условие това да не става едностранно. Победата на политическия новак Зеленски, който получи над 73 процента от гласовете на втория тур, символизира \"пълния провал на политиката на (досегаштния президент) Порошенко\", добави Путин. Порошенко водеше политика на твърда линия към Русия, с която Украйна на практика прекъсна всички отношения след идването му на власт през 2014 г. и анексирането същата година на Крим от Москва, последвано от избухването на конфликта с проруските сепаратисти в Източна Украйна, в която досега бяха убити близо 13 000 души, отбелязва АФП. Зеленски изрази готовност да разговаря с Путин и обещава да съживи Минските споразумения за намиране на решение на конфликта.", "date": "2019.04.25", "title": "Путин не вижда нищо необичайно Москва да дава руски паспорти на украинци"}
{"url": "https://www.24chasa.bg/novini/article/7420832", "text": "На 25 април в Пекин китайският премиер Ли Къцян се срещна със заместник-председателя на Еврокомисията Марош Шефчович, предава  Ли Къцян заяви, че между Китай и ЕС съществуват широки общи интереси. Неотдавна приключи 21-та среща на ръководителите на Китай и ЕС, основана на взаимно уважение и справедливост. Двете страни публикуваха съвместна декларация с богато съдържание. Китай е готов заедно с ЕС да стимулира реализирането на постигнатите на срещата договорености и да ускори преговорите за инвестиционния договор между Китай и Европа. Шефчович поздрави успешното провеждане на втория форум на върха за международното сътрудничество по „Един пояс, един път\". Постигнати са големи успехи в изграждането на инициативата, на което Европа обръща голямо внимание и желае да участва активно в нея, подчерта той.", "date": "2019.04.25", "title": "Ли Къцян се срещна със заместник-председателя на ЕК Марош Шефчович"}
{"url": "https://www.24chasa.bg/novini/article/7421479", "text": "Към 1 декември 2018 г. в страната функционират 1834 самостоятелни детски градини с директор. В тях са записани 218 800 деца, от които 113 000, или 51,6 на сто, са момчета. Това съобщават от Националния статистически институт. В сравнение с предходната година броят на децата намалява с 1 процент. Средният брой на деца в една детска градина за страната е 119, като за градовете е значително по-голям - 154, а за селата - 62. Една група се формира средно от 24 деца, съответно от 25 в градовете и от 20 в селата. Педагогическият персонал, зает в детските градини, е 19 800 и в сравнение с предходната учебна година се увеличава със 182 души, или с 0,9 на сто. Детските учители са 18 500, или 93,7 на сто от педагогическия персонал. През учебната 2018/2019 година в страната функционират 101 лицензирани частни детски градини, или с 3 повече от предходната година. Те са посещавани от 4606 деца, или от 2,1 на сто от записаните в детските градини.", "date": "2019.04.25", "title": "Към 1 декември 2018 г. в страната има 1834 детски градини със записани 218 800 деца"}
{"url": "https://www.24chasa.bg/novini/article/7421480", "text": "Правителството на британския премиер Тереза Мей иска да направи така, че парламентът да одобри отхвърленото на три пъти от него споразумение за Брекзит, преди да започне работа новият състав на Европейския парламент през юли. Това заяви днес заместникът на Мей Дейвид Лидингтън, цитиран от Ройтерс и БТА. Лидингтън каза пред репортери в Глазгоу, че атмосферата в преговорите с опозиционната Лейбъристка партия е продуктивна. Графикът на внасянето на споразумението в парламента зависи от напредъка в тези преговори, отбеляза в същото време той. На въпрос дали това ще стане преди изборите за Европейски парламент другия месец, Лидингтън отговори, че британското правителство иска да внесе отново споразумението в парламента възможно най-скоро. Той изключи какъвто и да било референдум за независимост на Шотландия преди 2021 г.", "date": "2019.04.25", "title": "Заместникът на Мей: Искаме сделката за Брекзит да бъде одобрена преди юли"}
{"url": "https://www.24chasa.bg/novini/article/7421456", "text": "Великобритания осъди днес решението на Русия за опростяване на процедурата за получаване на руски паспорти от жителите на контролираните от сепаратистите области в Източна Украйна, предаде Ройтерс. \"Тази стъпка е последният пример за един модел на поведение на Русия, насочен към застрашаване на сигурността и суверенитета на Украйна и подкопаване на териториалната й цялост\", каза британското министерство на външните работи, цитирано от БТА. \"Представителите на руските власти се опитват да оправдаят тази стъпка с хуманитарни съображения. Общностите, които те претендират, че подкрепят, обаче страдат от последиците от един конфликт, започнат и разпален от Русия и нейни протежета\", се казва в изявлeнието. По-рано днес Германия и Франция осъдиха също този ход на Русия, отбелязва Ройтерс.", "date": "2019.04.25", "title": "Великобритания осъди указа на Путин за руски паспорти на жителите на Донбас"}
{"url": "https://www.24chasa.bg/novini/article/7421558", "text": "Престолонаследникът на Япония принц Нарухито и съпругата му Масако ще бъдат императорска двойка пионер в много отношения: университетско образование, владеене на чужди езици и дългогодишен опит от пребиваване в чужбина, по време на което Нарухито дори е перял сам дрехите си. Докато двамата се готвят да изградят своите образи като император и императрица на Япония, има големи надежди, че те едновременно ще придадат на институцията по-международен характер и ще я направят по-близка до живота на обикновените японци. \"Мисля, че за това най-ново поколение членове на императорското семейство има възможности да застане зад каузи с малко по-широк обхват\", каза Шихоко Гото, анализатор от Центъра \"Уилсън\", споменавайки дипломатическата кариера на 55-годишната Масако. \"Те имат уникален жизнен опит и смятам, че имат интерес, а и набор от умения, да бъдат по-ангажирани\", добави тя, отбелязвайки колко далеч е стигнало императорското семейство след Втората световна война, когато император Хирохито е бил възприеман като бог. Император Акихито и императрица Мичико се обръщаха към обикновените хора, по-специално за да ги утешават след бедствия. Абдикацията на Акихито - първата от близо 200 години - разпали дискусия дали това е правилният подход. \"Имаше два ясни възгледа. Единият е, че императорът трябва да бъде активен и да общува с хората, а другият - че единственото нещо, което той трябва да прави, е да се моли\", каза бивш служител на императорското домакинство. \"Но предвид бъдещето не мисля, че имаме двата варианта. Император, който просто съществува, не може да спечели доверието и симпатиите на народа\", заяви той. Въпреки че 59-годишният Нарухито възнамерява да продължи делото на своите родители, той казва също, че монархията трябва да се приспособява. Според наблюдатели това може да означава да говори повече и да протяга ръка към повече хора, за да повиши стойността на семейството като част от японската идентичност. \"Предвид епохата, в която живеем, императорското семейство трябва да използва неща като социалните мрежи, за да изразява своето мнение до известна степен\", заяви Рика Каяма, психиатър и автор на книга за жените от императорското семейство. \"Ако не с думи, то със снимки в \"Инстаграм\"\", добави тя и отбеляза, че в чужбина Нарухито е позирал за селфита с минувачи, а Масако по-конкретно може да има какво да каже. Продължителната борба на Масако с това, което придворни наричат \"психическо разстройство, водещи до проблеми с адаптацията\", се помни от всички, главно защото това я държа далеч от очите на обществеността близо десетилетие. За разлика от нея Мичико често е определяна като \"безупречна\" в своята отдаденост. \"Когато Масако посети жертви на бедствия, те ще доловят, че тя е минала през труден период като тях\", каза Хидея Каваниши, доцент по история в Университета на Нагоя. По думите му \"те ще изпитват по-силни чувства от благодарността към императрица Мичико; това ще бъде чувство на симпатия. (Масако) ще изглежда по-близка\". В посланията си за рождени дени Масако често изразява загриженост за бедните и проблемните деца. Това навежда на мисълта, че тя ще преследва именно тези каузи. Нарухито, който е изучавал речния транспорт през Средновековието, се интересува от водни въпроси и консервация. Той е намеквал, че може да се заеме и с промените в климата. \"Това отговаря на неговите интереси, на националните интереси, а също и на международните интереси. Има много въпроси като тези. . . Те разполагат с уникална платформа, която може наистина да използват\", каза Гото. \"Неща като околната среда или установяването на международни контакти с цел по-добро разбирателство и диалог във време, когато светът става късоглед и тесногръд\", добави тя. Ще е нужно обаче време в неохотната към промени Япония. \"Дори сегашният император и императрица бяха много критикувани в началото. Например, когато Мичико коленичи, за да утеши хора и им взе ръцете, тя бе критикувана за накърняване на авторитета на императора\", каза Каваниши. \"Така че (бъдещите монарси) трябва постепенно да оставят своя отпечатък върху нещата. Те ще променят нещо, ще чакат и след това отново ще променят\", заключи той.", "date": "2019.04.25", "title": "Бъдещата императорска двойка предлага нещо ново на Япония"}
{"url": "https://www.24chasa.bg/novini/article/7421545", "text": "Бившият зам.-министър на икономиката Александър Манолев, обвинен за престъпление, засягащо евросредства, е отказал да дава обяснения, да му бъде направена криминалистична регистрация и да попълни декларация за имотно състояние, каквото се прави винаги при привличане на наказателна отговорност, съобщи говорителят на главния прокурор Румяна Арнаудова. 25-годишната Ана Димитрова, която се води собственик на къщата за гости над Сандански, също е отказала да дава обяснения. Разследващите са установили, че младата жена е дъщеря на гледачката на децата на Манолев. Двамата са привлечени под отговорност за къщата за гости, която е била изградена с 391 160 лева евросредства, отпуснати от фонд \"Земеделие\".  Досега всички доказателства сочат, че тази къща е била ползвана само от семейството на Манолев. След проверката, започнала от прокуратурата, станало ясно, че записите от камерата на къщата са изчезнали. Разследващите са установили още, че всички документи от 2013 г., са неистински и не са подписвани от Ана Димитрова. Графологична експертиза показала, че подписът не е неин. Арнаудова отново повтори, че прокуратурата се сблъскала с абсолютен отказ за съдействие от община Сандански. Разследващите поискали общинарите да им предоставят записи от камерите, за да видят кой е занесъл на 17 април ключа от къщата и кой е подал тогава справки декларации за имота. От общината обаче отговорили, че единственият човек, който поддържа камерите, е на работа едва на 30 април и тогава биха могли да им дадат записите. Това наложило веднага на място да замине разследващ екип. Също така след започването на разследването бил платен и туристическият данък в размер на 700 лева. Арнаудова призова всички, които са ползвали къщата за гости като тутристи, да съдействат. До този момент такива не са намерени.", "date": "2019.04.25", "title": "Манолев отказал да дава обяснения, криминалистична регистрация и декларация за имотно състояние"}
{"url": "https://www.24chasa.bg/novini/article/7421562", "text": "По разпореждане на министър-председателя Бойко Борисов работата по проекта на Националната стратегия за детето (2019-2030 г.) е спряна поради породилите се негативни обществени реакции на част от обществото. Това съобщиха от пресцентъра на социалното министерство, цитирани от БТА. Целта на документа никога не е била да отнема децата от техните семейства и да противопоставя интересите на децата и техните родители, се посочва в съобщението. Въпреки това Министерството на труда и социалната политика отчита реакциите на обществото и породилите се страхове в резултат на спекулативни интерпретации на заложените в проекта на стратегията мерки, допълват от министерството. \"Държавата няма да решава вместо родителите или да изземва правата им. Подкрепата и грижите за детето и родителите са свързани. Най-добрата среда за детето е неговото семейство. За всички нас е важно да имаме общо разбиране за развитието на следващите поколения българи\", се посочва в съобщението.", "date": "2019.04.25", "title": "Борисов разпореди: Да се спре работата по проекта на Стратегията за детето"}
{"url": "https://www.24chasa.bg/novini/article/7421574", "text": "След края на войната през 1996 г. Босна и Херцеговина е загубила над 86 000 души от своето население, а ускорената тенденция към емиграция продължава, съобщава в. \"Дневни аваз\", цитиран от агенция Хина. Според официални данни от началото на годината 1 263 души са подали молба за отказ от босненско гражданство. Става дума за предимно млади хора под 30 години с висше образование. Те избират да се преместят в Германия, Австрия, Словения, Норвегия или Чешката република, пише вестникът, цитиран от БТА. Босна няма споразумение за двойно гражданство с тези държави и затова емигрантите лесно избират да се откажат от босненското си гражданство. Съгласно босненските закони не е нужно да се посочва причина за отказа от гражданство. Кандидатите трябва само да представят доказателство, че имат гарантирано гражданство в другата държава. Таксата за отказ от гражданство възлиза на 400 евро, което превръща процедурата в неочакван източник на приходи за босненската държава, отбелязва Хина.", "date": "2019.04.25", "title": "Населението на Босна и Херцеговина \nсе е свило с над 86 000 души след края на войната"}
