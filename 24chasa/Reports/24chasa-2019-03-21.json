{"url": "https://www.24chasa.bg/novini/article/7359062", "text": "Държавата е длъжна да защити таксиметровия бранш от нелоялната конкуренция. Това заяви председателят на БСП - София и на групата на социалистите в СОС Калоян Паргов пред събралите се на протест шофьори на таксита на площада пред храма \"Св. Александър Невски\". Лидерът на левицата в София подкрепи справедливия им протест срещу нерегламентираните превози през популярна онлайн платформа и покани техни представители да присъстват идната седмица на заседанието на Комисията по транспорт и туризъм в СОС, на която той е заместник-председател. Калоян Паргов се ангажира да повдигне отново всички въпроси, които ги вълнуват, и заедно да обсъдят възможностите за решаването им, съобщиха от пресцентъра на БСП - София. \"Позицията на БСП винаги е била в посока полагане на необходимите усилия, за гарантиране сигурността, качеството и комфорта на таксиметровата услуга, каза Калоян Паргов пред протестиращите шофьори. - Това минава през стриктно спазване на Закона за автомобилните превози, както и през утвърдените от СОС минимални и максимални тарифи за дейността, приетия с бюджета на СО за 2019 година размер на патентен данък и необходимите разрешителни за извършване на таксиметров превоз в столицата\". Калоян Паргов добави, че с общинските съветници от групата на БСП в СОС настояват компетентните държавни органи да предприемат спешни мерки и да преустановят нерегламентираните таксиметрови превози в столицата и страната. \"В края на миналата година таксиметровите шофьори дойдоха на среща с нас в централата ни, защото не бяха чути от управляващите за тарифната политика, припомни Калоян Паргов. - Днес отново им казах, че начинът да постигнат успех в отстояването на правата им е да покажат, че са единни и да се борят. Заявих, че имат пълна подкрепа от мен в битката им срещу сивия сектор и нелоялната конкуренция. Сега КЗК и ДАИ трябва да си свършат работата. Защото всички искаме таксиметровата услуга да е бърза, удобна и качествена. В много държави таксиметровите шофьори имат и социални функции, за което използват и специални условия за движение. Правилата, които в момента съществуват в България за таксиметровите шофьори, трябва да бъдат спазвани, да има контрол и да бъдат прецизирани там, където е необходимо. Защото шофьорите на таксита трябва да получават справедливо възнаграждение за труда си, да работят спокойно, за да може да гарантират качество и сигурност на предлаганата услуга\".", "date": "2019.03.21", "title": "Калоян Паргов: Държавата е длъжна да защити таксиметровия бранш от нелоялната конкуренция"}
{"url": "https://www.24chasa.bg/novini/article/7358989", "text": "Изграждането на магистрала “Черно море”, която е от Бургас до Варна, може да стане с пари от държавния бюджет или по оперативна програма, тъй като няма интерес към нея от частници. На принципа на концесиониране може да бъдат построени тази от Велико Търново до Русе и тунелът под Шипка, съобщи регионалният министър Петя Аврамова пред “24 часа”. “Големите пътни проекти в България се финансират със средства от държавния бюджет, по оперативни програми, а с новия закон могат да се дават и на концесия”, каза министърката. Тя подчерта, че Тогава частните инвеститори можели да си върнат вложенията чрез пътните такси, които ще събират за преминаване през дадена отсечка или съоражение. Очакванията са приходите от толсистемата да бъдат над 1 млрд. лв. годишно. Аврамова допълни, че все още не е пуснат нито един проект на концесия, но такива варианти се обмислят. И посочи, че вече имало интерес към магистрала от Велико Търново до Русе и към тунела под Шипка. Тя коментира и ремонтите по магистрала “Тракия”: “Предвиждаме през 2019 г. да стартираме и да приключим с ремонтите на отсечката между Чирпан и Стара Загора. Индикативната стойност е около 60 млн. лв., но такива средства няма в бюджета на Агенция “Пътна инфраструктура” и ще се разчита на средства, които да се отпуснат от хазната. Аврамова посочи, че имало проблем в този участък не само с горния асфалтов пласт, който е с неравности, а и в конструкцията на пътя. Министърката обясни, че първо трябва В министерството били наясно, че ограниченията на скоростта в този участък изнервят шофьорите. Поради това се проучвала възможността за различна максимална скорост в двете платна на магистралата. В лентата с неравности ограничението щяло да остане 90 км в час, а в изпреварващата да е по-висока - 120 км. Тя допълни, че откакто има това ограничение от 90 км, се отчита спад на пътните инциденти в този участък. През април стартира строителството на 2 нови отсечки от магистрала “Хемус”. Това каза министърът на регионалното развитие и благоустройството Петя Аврамова по време на изслушване в парламента. Тя обясни, че отсечките са в участъка от 134,14 км, за който в края на 2018 г. правителството отпусна 1,35 млрд. лв. от бюджета. Той ще се строи от държавната фирма “Автомагистрали”. Аврамова отбеляза, че проблем за реализацията на повечето инфраструктурни проекти е провеждането на отчуждителни процедури. И уточни, че министерството работи по предложение за даване на възможност за предварително изпълнение на обектите, преди окончателно завършване на съдебните дела по обжалване на оценките за отчуждените имоти. Министърката подчерта, че сега се работи по други две отсечки от магистралата - от Буховци до Белокопитово и от Ябланица до Боаза. От втората са изпълнени 75% и се очаква да бъде завършена предсрочно през декември, акцентира още тя. “С голяма мобилизация се работи и по магистрала “Струма”, от която остават 40,6 км, за да бъде напълно завършена през 2023 г.”, коментира още министърката.", "date": "2019.03.21", "title": "Магистралата от Бургас до Варна - с пари от бюджета, частници искат тази от Велико Търново до Русе и тунела под Шипка"}
{"url": "https://www.24chasa.bg/novini/article/7358874", "text": "Гръцката космическа агенция и космическата агенция на на Обединените арабски емирства подписаха днес в Атина меморандума за сътрудничество, предаде Танюг. Документът предвижда условията за сътрудничество във все по-бързо развиващия се космически сектор, предаде БТА. Председателят на Гръцката космическа агенция Христодулос Протопапас заяви, че това е още едно споразумение, осигуряващо възможност за сътрудничество в космическите технологии.", "date": "2019.03.21", "title": "Космическите агенции на Гърция и ОАЕ подписаха меморандум за сътрудничество"}
{"url": "https://www.24chasa.bg/novini/article/7358884", "text": "Кипърският вътрешен министър заяви, че е поискал от Европейския съюз достъп до мрежата му с разузнавателна информация, за да проверява по-добре пристигащите мигранти и да предотврати рисковете от потенциално радикалиизрани индивиди, предаде Асошиейтед прес. Константинос Петридис заяви днес, че растящият брой пристигащи мигранти - особено през отцепилата се северна част на острова - е направил ситуацията \"много трудна за управление\", предаде БТА. Той заяви, че месечно подаваните молби за убежище от началото на тази година са превишили 1000. Петридис каза, че е необходим нов комплекс за настаняване на мигрантите. Еврокомисарят за мигарцията Димитрис Аврамопулос призна, че Кипър \"се намира под голямо напрежение в последно време\" и обеща по-голяма финансова и оперативна подкрепа. Аврамопулос заяви, че официални представители от Европол, службата на ЕС за убежищата и агенции за гранична и брегова охрана ще се срещнат с кипърските власти скоро, за да решат как най-добре може да помогнат.", "date": "2019.03.21", "title": "Кипър иска достъп до разузнавателните данни на ЕС, за да проверява мигрантите"}
{"url": "https://www.24chasa.bg/novini/article/7358896", "text": "Европейският съюз е съгласен да отложи Брекзит за 22 май, ако британският парламент одобри другата седмица споразумението за развода, договорено от премиерката Тереза Мей, гласи проектокомюнике на срещата на върха на ЕС в Брюксел, цитирано от Ройтерс. В текста, който се основава на заключения, обсъдени от лидерите на останалите 27 страни членки на блока, се отбелязва, че не може да бъдат внасяни промени в сделката, предава БТА. \"Европейският съюз се ангажира да се съгласи, преди 29 март 2019 г., на удължаване (на процеса на Брекзит) до 22 май, при условие че Споразумението за оттеглянето (на Великобритания от блока) бъде одобрено от Камарата на общините следващата седмица\", пише в проектокомюникето. Подчертава се, че \"предвид факта, че Обединеното кралство не възнамерява да организира избори за Европейски парламент, удължаване не е възможно след тази дата\". \"Европейският съвет повтаря, че Споразумението за оттеглянето не може да бъде преразглеждано. . . Всеки едностранен ангажимент, изявление или друго действие трябва да бъдат съвместими с буквата и духа на Споразумението за оттеглянето\", се уточнява в проектокомюникето. В текста, който все още е обсъждан от лидерите на страните членки на Европейския съюз без британската премиерка и може да претърпи промени, се подчертава, че подготовката за евентуален Брекзит без сделка трябва да продължи. Източник на ТАСС каза, че Франция и Европейската комисия са против отлагане на излизането на Великобритания от ЕС за периода след започването на изборите за Европейски парламент, които ще бъдат произведени от 23 до 26 май. Той подчерта, че \"този вариант изглежда най-правилен от законодателна гледна точка\". \"Еврокомисията и Франция твърдо са за 22-23 май\", отбеляза източникът на ТАСС в кулоарите на срещата на върха на ЕС. В същото време той направи уговорката, че \"дискусията продължава\". По-рано днес, само осем дни преди планираното за 29 март излизане на Великобритания от Европейския съюз, Тереза Мей поиска отлагане на Брекзит до 30 юни, припомня Ройтерс.", "date": "2019.03.21", "title": "ЕС готов да отложи Брекзит за 22 май, ако споразумението на Мей мине в парламента"}
{"url": "https://www.24chasa.bg/novini/article/7358923", "text": "Отлагането на преговорите за нормализиране на отношенията между Сърбия и Косово може да дестабилизира целия регион на Западните Балкани, който все още се възстановява от войните през 90-те години, каза сръбският президент Александър Вучич в интервю за Ройтерс. Двайсет години след като НАТО бомбардира бивша Югославия, за да спре кървавия конфликт в Косово, преговорите бяха прекъснати, отбелязва британската агенция. \"Всеки ден на отлагане може да създаде условия, при които една искра да подпали региона. Западните страни трябва да знаят това. Опасно е, когато се разпалват националните чувства\", каза Вучич. Ройтерс припомня, че в отговор на сръбските действия против членството на Косово в международни организации Прищина въведе 100-процентови мита за внос на сръбски стоки, което може да коства на сръбската икономика 600 милиона евро загуба годишно, или 0,4 процента от брутния й вътрешен продукт, предаде БТА. Сърбия настоява за премахване на митата, за да продължи диалога с Косово. Европейският съюз и САЩ подкрепят това искане. \"Нашето присъединяване към ЕС зависи от диалога с Прищина и от това дали един ден ще успеем да постигнем споразумение\", каза Вучич, добавяйки, че очаква Германия, Франция или ЕС да бъдат по-активни в процеса на преговори. \"Мисля, че ще видим някои от техните инициативи в близко бъдеще\", каза сръбският президент, без да посочи подробности.", "date": "2019.03.21", "title": "Вучич: Отлагането на решението за Косово \nе искра, която може да подпали региона"}
{"url": "https://www.24chasa.bg/novini/article/7358927", "text": "Американският президент Доналд Тръмп се обяви днес за това Съединените щати да признаят суверенитета на Израел над Голанските възвишения, предадоха световните агенции. Израел превзе стратегически важното плато от Сирия по време на Шестдневната война през юни 1967 г. и го анексира през 1981 година. Израелският контрол над тази територия обаче не е признат от международната общност, предаде БТА. \"След 52 години е време Съединените щати са признаят пълния суверенитет на Израел над Голанските възвишения, които са от критично стратегическо значение и важни за сигурността на Държавата Израел и Регионалната Стабилност!\", написа в Туитър Тръмп. Едно такова признаване би белязало голяма промяна в политиката на САЩ седмица преди израелският премиер Бенямин Нетаняху да пристигне във Вашингтон, където е предвидено да се срещне с американския президент. Нетаняху, за когото на 9 април предстоят предсрочни парламентарни избори в Израел, призовава Съединените щати да признаят суверенитета на страната му над Голанските възвишения, отбелязва Ройтерс. Израелският премиер приветства думите на американския президент, че е време САЩ да признаят суверенитета на Израел над стратегическото плато. \"Във време, когато Иран се опитва да използва Сирия като платформа, за да унищожи Израел, президентът Тръмп смело признава израелския суверенитет над Голанските възвишения. Благодаря ви, Президенте Тръмп!\", написа в Туитър Нетаняху.", "date": "2019.03.21", "title": "Тръмп: Време е да признаем суверенитета на Израел над Голанските възвишения (Обновена)"}
{"url": "https://www.24chasa.bg/novini/article/7358940", "text": "Джон Болтън - съветникът по националната сигурност на президента на САЩ, призова за незабавното , предаде Ройтерс. Болтън каза, че правителството на венецуелският президент Николас Мадуро е \"направило още една голяма грешка\" с \"незаконния арест\" на Мареро - началник на канцеларията на Гуайдо, предаде БТА. \"Той трябва да бъде незабавно освободен, а сигурността му да бъде гарантирана\", написа Болтън във Фейсбук и добави, че това задържане \"няма да остане без последствия\".", "date": "2019.03.21", "title": "Джон Болтън: Съветникът на Гуайдо трябва незабавно да бъде освободен"}
{"url": "https://www.24chasa.bg/novini/article/7358957", "text": "Руското външно министерство направи оценката, че присъдата доживотен затвор на бившия лидер на босненските сърби Радован Караджич е показала пристрастността и политизацията на Международния остатъчен съдебен механизъм в Хага, предаде ТАСС. \"Публикуваното на сайта резюме показва сериозна непоследователност в процеса на Караджич от самото му начало. Базата доказателства предизвиква сериозни съмнения\", се посочва в съобщение на министерството, цитирано от БТА. Механизмът наследи недостатъците на Трибунала за военните престъпления в бивша Югославия и следвайки сляпо антисръбския му курс, предпочете да игнорира тези обстоятелства и още веднъж показа пристрастността и политизацията на тандема - Трибунал - Остатъчен механизъм, се добавя в съобщението.", "date": "2019.03.21", "title": "Руското външно: Процесът на Караджич показа пристрастността на трибунала в Хага"}
{"url": "https://www.24chasa.bg/novini/article/7358889", "text": "НАП предлага на финансовото министерство срокът за смяна на софтуера в бензиностанциите да бъде удължен до края на септември. Това съобщиха за “24 часа” от приходната агенция. Мотивът на данъчните е, че така бензиностанциите ще получат допълнителни шест месеца за подмяната. Тя пък се налага след като наредба ги задължи да издават фискални бонове с разбивка за цената на купуване, продажната цена и платените ДДС и акциз на горивото. От НАП смятат, че времето ще бъде достатъчно, така че да няма риск от временно затваряне на бензиностанции заради неспазване на изискванията. Крайното решение за удължаване на срока трябва да вземе финансовия министър Владислав Горанов, тъй като се налага промяна в наредба, подготвена от ведомството му. По неофициална информация, той ще уважи предложението на приходната агенция. От близо два месеца, от Българската петролна и газова асоциация предупреждават за рискове от криза на пазара, заради частично затваряне на бензиностанции, които няма да успеят да въведат новия софтуер до 1 април, какъвто е първоначалния срок. Комисията за защита на конкуренцията в свой анализ на пазара за горивата пък наскоро предупреди, че изискваната в наредбата детайлна разбивка за цените в касовите бележки можела да доведе до “по-лесна координация на ценовата политика” на търговците на горива у нас.", "date": "2019.03.21", "title": "Касови бележки с разбивка за цената на горивото- от септември"}
{"url": "https://www.24chasa.bg/novini/article/7358987", "text": "Албанският премиер Еди Рама спешно е прехвърлен в болница в Берлин заради проблеми със сърцето, съобщава агенция МИА, позовавайки се на албански и косовски медии. Порталът Syri.net съобщи, че влошеното здравословно състояние на премиера било забелязано при посещение в Берат, когато той не можел да говори свързано. Няколко часа по-късно състоянието му се влошило и бил приет спешно в болница в Тирана в прединфарктно състояние, предаде БТА. Според същия източник премиерът е прехвърлен в Берлин с чартърен полет в понеделник. Тази информация бе предадена и от други албански и косовски медии, но засега няма официално потвърждение.", "date": "2019.03.21", "title": "Албански и косовски медии: Еди Рама е приет в болница в Берлин със сърдечни проблеми"}
{"url": "https://www.24chasa.bg/novini/article/7358990", "text": "Бразилски прокурори днес обявиха, че задържаният бивш президент Мишел Темер е бил ръководител на \"престъпна организация\", отклонила 1,8 милиарда реала (471 62 милиона долара), предаде Ройтерс. Отклонените средства били част от схема, свързана със строителството на атомната електроцентрала Ангра на брега на Рио де Жанейро, предаде БТА. Следователите потвърдиха също, че са арестували и бившия министър и довереник на Темер Уелингтон Морейра Франко, който е женен за тъщата на Родриго Мая - председателят на долната камара на Конгреса и главен радетел за пенсионната реформа. Темер и Морейра Франко многократно отрекоха предишни обвинения, че са извършили нередности. Арестът на Темер заплашва да отложи дебата за амбициозните финансови реформи на правителството. Мишел Темер беше държавен глава от 2016 до 2018 г. и пое поста след отстраняването на Дилма Русеф, на която беше заместник в продължение на 6 години. Бразилското разследване за корупция \"Автомивка\" разкри, според прокурори от САЩ, най-голямата схема за подкупи в света. Тя започвала с политически рушвети с участието на петролната компания Петролео Бразилейро и се разпростряла и в други сектори и в строителните дейности. Повече от 150 влиятелни политици и бизнесмени бяха осъдени в рамките на разследването, което предизвика разместване в политическия и бизнес пейзаж в страната. Темер е втори бразилски президент, който е арестуван. Бившият държавен глава Луиз Инасио Лула да Силва е в затвора и излежава 12-годишна присъда по обвинение в корупция.", "date": "2019.03.21", "title": "Прокурори: Бившият бразилски президент  Темер е ръководил \"престъпна организация\""}
{"url": "https://www.24chasa.bg/novini/article/7358888", "text": "Интерпол е свалил от списъка с издирваните съпругата и дъщерята на банкера Цветан Василев – Антоанета и Радосвета. Това съобщи самият банкер в сайта си. Един от аргументите бил, че двете били преследвани по политически мотиви. Прокуратурата е възразила на това решение на Интерпол и е настояла то да бъде отменено. “Това е опасен прецедент. Решението противоречи със статута и функциите на Интерпол, защото се основава на мотиви, свързани с обсъждане на обвиненията по същество, което е правомощие само на наказателен съд”, казват още от прокуратурата. Оттам недоумяват защо досега случаите покрай семейството на банкера винаги са били обект на голям обем от данни между Интерпол и българското МВР. Това не било практика по други казуси. От прокуратурата са готови да сезират Генералния секретариат на Интерпол за свалените червени бюлетини. Антоанета и Радосвета Василеви са издирвани по искане на българската прокуратура, тъй като са обвинени по разследване за пране на пари, източени от КТБ. ", "date": "2019.03.21", "title": "Интерпол свали от издирване съпругата и дъщерята на Цветан Василев. Прокуратурата: Върнете червените бюлетини"}
{"url": "https://www.24chasa.bg/novini/article/7359024", "text": "Лидерите от Европейския съюз са се съгласили днес да отложат Брекзит за 22 май, но само ако британският парламент одобри до края на този месец сделката, договорена от премиерката Тереза Мей, каза източник на ТАСС в кулоарите на срещата на върха на съюза, цитиран от БТА. Той уточни, че ако британските депутати не успеят да одобрят споразумението от трети опит, тогава ще бъде свикана извънредна среща на върха на ЕС, за да бъде взето окончателно решение какво да се направи по въпроса за Брекзит. Британската премиерка ще даде пресконференция в Брюксел по-късно тази вечер, казаха от нейната канцелария, без да посочат точен час, предаде Ройтерс.", "date": "2019.03.21", "title": "ТАСС: Европейските лидери са се съгласили да отложат Брекзит за 22 май"}
{"url": "https://www.24chasa.bg/novini/article/7359031", "text": "Американският държавен секретар Майк Помпейо посети днес заедно с израелския премиер Бенямин Нетаняху Стената на плача в Стария град на Йерусалим, предаде Ройтерс. Агенцията отбелязва, че това е първият подобен жест, откакто САЩ признаха Йерусалим за столица на Израел, разгневявайки палестинците, предаде БТА. Древната Стена на плача, най-свещеното място за молитва в юдаизма, е разположена в източната част на града, която Израел завладя по време на Шестдневната война през 1967 г. и след това анексира - контрол, който не е признат от международната общност. Израел отдавна счита целия Йерусалим за своя вечна и неделима столица, но палестинците искат източната част на града за столица на бъдещата си държава. Скоро след встъпването си в длъжност през януари 2017 г. американският президент Доналд Тръмп също посети Стената на плача. Той обаче не бе съпроводен от израелския премиер, припомня Ройтерс. Помпейо, който е на обиколка в Близкия изток, посети Кувейт преди да отиде в Израел, откъдето ще отпътува за Ливан. Визитата на държавния секретар на САЩ в Израел, три седмици преди оспорваните парламентарни избори там на 9 април, бе изтълкувана от местни медии като подкрепа от страна на Тръмп за десницата на Нетаняху, отбелязва Ройтерс.", "date": "2019.03.21", "title": "Майк Помпейо посети Стената на плача заедно с Бенямин Нетаняху (Снимки)"}
{"url": "https://www.24chasa.bg/novini/article/7359049", "text": "Съд в Скопие осъди шестима души на по 6 години затвор за членство в терористичната групировка Ислямска държава и един на 9 години затвор за организиране на терористична група, съобщи порталът А1он. Всички обвиняеми се признаха за виновни по повдигнатите обвинения. След произнасяне на присъдата прокурорът поиска задържане на обвиняемите в ареста заради опасност от бягство, предаде БТА. Шестимата осъдени са били заловени през август миналата година в сътрудничество със световната коалиция за борба с тероризма и с Ислямска държава и предадени на македонските правосъдни органи. По време на процеса те признаха, че са имали намерение да се присъединят към паравоенни формации и затова напуснали страната и заминали за Сирия на обучение. Там участвали в бойни действия на Ислямска държава в Сирия и Ирак. Освен това те събирали материали и финансови средства чрез социалните мрежи и вербували други хора за участие в паравоенни формации извън територията на Македония.", "date": "2019.03.21", "title": "В Скопие осъдиха шестима, воювали за \nИслямска държава"}
{"url": "https://www.24chasa.bg/novini/article/7358759", "text": "Учени от Саутхемптънския университет във Великобритания са установили, че през последните години еднократните вълни с височина 20-30 метра, наричани вълни убийци, са се уголемили, но се срещат по-рядко, съобщи Физ.орг. Изследователите са проучили и анализирали данни от 20 години (събирани от 1994 до 2016 година) с помощта на шамандури, разположени по западното крайбрежие на САЩ. Резултатите показали, че размерът на вълните убийци, както и тяхната честота, зависят от морската област и от времето на възникване. През последните години броят на случаите на вълни-убийци е намалял, но тяхната големина и сила са се увеличили. Освен това, учените са открили, че вълните убийци се надигат предимно през зимата и се образуват по-често в спокойно море, предава БТА. Тяхната поява не е свързана със земетресения или свлачища. Счита се, че основната причина за възникването на вълна убиец е нелинейната динамика на повърхностните морски вълни. Това явление представлява опасност за плавателните съдове, тъй като може да причини сериозни повреди или потъване.", "date": "2019.03.21", "title": "Морските вълни убийци са по-големи, но и по-редки"}
{"url": "https://www.24chasa.bg/novini/article/7358786", "text": "Дълговете на Главното мюфтийство, които възлизат на над 8 милиона лева, ще се разсрочат за период до 10 години. Това реши окончателно парламентарната комисия по вероизповеданията, която подкрепи поправката на ГЕРБ за отмяна на данъчната амнистия, предаде  Менда Стоянова представи мотивите на вносителите и поясни, че за дълговете ще се изготви погасителен план, по който ще текат лихви за срока на плащанията. Ресорната комисия отхвърли предложението на „Обединени патриоти“, вероизповеданията с държавна субсидия да могат да финансират допълнително дейността си само от източници на доходи в България. Против тези разпоредби се обявиха и от Българската православна църква. От ДПС дадоха заявка, че ще подкрепят предложението на патриотите в пленарната зала идната сряда, когато промените в Закона за вероизповеданията влизат за окончателно обсъждане.", "date": "2019.03.21", "title": "Разсрочиха дълговете на Мюфтийството за период до 10 години"}
{"url": "https://www.24chasa.bg/novini/article/7358791", "text": "През лято 2019 г. стартираме приемни дни по цялото Черноморие, даваме ход и на инициатива Ден на отворени врати за културните забележителности в курортите. Това заяви министърът на туризма Николина Ангелкова в Бургас при откриване на втората среща на работещите в сферата на туризма от Южното Черноморие. В дискусията се включиха представители на местната власт, на бизнеса и регионални сдружения в сектора. Това съобщиха от пресцентъра на Министерството на туризма. Акцент тази година е вътрешният туризъм. Фокусът върху културно-историческия, балнео- и конгресния туризъм ще ни помогнe да разширим крилата на летния сезон, допълни министърът. Очаква ни динамично лято с много предизвикателства и всички трябва стриктно да изпълняваме задълженията си според законите. Министерството на туризма ще бъде безкомпромисно за попълване на данните в Единната система за туристическа информация, която трябва да заработи ефективно след 1 октомври. Няма да допуснем да се нарушават нормативните изисквания за стопанисване на плажовете, особено при разполагане на нерегламентирани обекти или неосигурен достъп до плажа. Целта е да се гарантира качествена услуга на посетителите, каза министър Ангелкова. Тя подчерта, че успешните резултати могат да се постигнат само с общи усилия и че министерството държи изключително много на диалога с бранша. Благодарение на това партньорство за годините след създаването на самостоятелната туристическа администрация е отчетен 31% ръст на чуждестранните туристи, а увеличението при приходите от тези визити е 34 на сто и общо с вътрешните достигнаха 8,4 млрд. лв. Предстои ни още много работа, защото ранните записвания вървят трудно заради международната конкуренция и се отчитат спадове на някои важни пазари като Русия и Германия, стана ясно от думите на министър Ангелкова. Летище Бургас съобщава за 1 процент ръст на планираните полети за това лято спрямо миналогодишното, но това не бива да ни успокоява, посочи още тя и приветства факта, че за първи път до Бургас ще има полети от още 9 града във Великобритания. Работим активно, за да се справим с различните ситуации, които възникнаха, като например последиците от фалита на Air Germany, която основно оперираше по нашето Черноморие и доведе и до фалита на малка полска чартърна компания. Министърът акцентира, че се води ежедневна комуникация с големите туроператори, които работят по направление България. Надявам се тази година да запазим нивата от миналата, може да имаме минимален спад. Надежда за това дава обстоятелството, че интересът към 4-5-звездните хотели остава висок и те са вече запълнени. През периода декември-януари има спад на входящите туристи с над 3%, но се отчита ръст на нощувките с повече от 5 на сто, което е много добре за икономиката. През миналата година 27 млн. бяха реализираните нощувки у нас. От тях 14,8 млн. са само в хотелите с 4-5 звезди. Тази тенденция се запазва и през месеците декември-януари - от 860 хил. туристи около 426 хил. са отседнали в хотели с 4 и 5 звезди. На практика България все повече е предпочитана от туристи, които увеличават престоя си тук - среден клас или малко над средния, което е една от нашите дългосрочни цели. Надявам се, че записванията в последния момент ще бъдат добри, коментира министърът. Тя анонсира, че предстои голям инвестиционен форум за туризма в Слънчев бряг в края на май, на който очакваме много високо присъствие. В резултат от многото запитвания от туроператори и становищата на бизнес организациите в туризма, които нееднократно изразяваха притеснения от въведения нов ред, ведомството инициира промяна в Закона за концесиите, свързана с отдаването на морските плажове, каза министър Ангелкова. Тя бе категорична, че в условията на силна конкуренция в региона можем да привлечем туристите с качество на услугата. Затова за нас е много важно да имаме ефективни контролни органи, които да следят, за да не се размива отговорността. Предложихме измененията в ЗУЧК и дефинирахме ясно нарушенията, които към момента не са били посочени или биха се тълкували различно. Някои са свързани с неправомерно използване на неохраняемите плажове – например без да се плаща на държавата концесионна такса или наемно възнаграждение, се разполагат търговски обекти. Там сме предвидили до 50 хил. лв. глоба, така че да има и превенция. Също така се опитваме максимално да защитим природните образувания, каквито са дюните. Този закон важи само и единствено за територията на морските плажове, т.е. за имотите, които са частни и които граничат с територията на морските плажове, съответно се прилага Законът за защитените територии. Опитали сме се със ЗУЧК максимално да дефинираме общите нарушения, които биха довели до разрушаване на дюните, обобщи министър Ангелкова.", "date": "2019.03.21", "title": "Ангелкова: Очаква ни динамично лято, акцент тази година е вътрешният туризъм"}
{"url": "https://www.24chasa.bg/novini/article/7358789", "text": "Турският президент Реджеп Тайип Ердоган отново прожектира днес по време на митинг видеозапис на нападението срещу две джамии в Нова Зеландия въпреки силните критики срещу възстановката на атентата, предаде агенция Франс прес. На митинг в Ескишехир преди местните избори на 31 март в Турция Ердоган излъчи на огромен екран откъси от видеото, направено от атентатора, който миналия петък уби 50 души в новозеландския град Крайстчърч, предаде БТА. Докато новозеландските власти и социалните мрежи се стараят да ограничат разпространението на видеозаписа, откъси бяха излъчени директно на цял екран от турските информационни канали, почти всички контролирани от управляващите.  Новозеландският външен министър Уинстън Питърс осъди пускането на видеозаписа като посочи, че по този начин може да бъдат застрашени новозеландците в чужбина.", "date": "2019.03.21", "title": "Ердоган отново прожектира видеозапис на нападението в Нова Зеландия на митинг днес"}
{"url": "https://www.24chasa.bg/novini/article/7358810", "text": "Криминогенната обстановка в Смолянска област е спокойна, съдебният район се характеризира с доста по-ниска от средната за страната престъпност. Това посочи окръжният прокурор на Смолян Тодор Деянов, представяйки отчета за дейността на прокуратурата през 2018 г. От държавното обвинение отчитат добро взаимодействие с областната полицейска дирекция, предаде БТА. И през миналата година продължава тенденцията общоопасните престъпления да бъдат преобладаващи, надвишавайки престъпленията против собствеността. Областта остава през 2018 г. на първите места по разкриваемост на криминалните престъпления. Като последица от отрицателните демографски процеси се отчита и намаление на броя на делата. Оценката за работата на прокуратурата в съдебния район през 2018 г. е положителна, посочи Тодор Деянов.", "date": "2019.03.21", "title": "Прокуратурата: Криминогенната обстановка в Смолянска област е спокойна"}
{"url": "https://www.24chasa.bg/novini/article/7358828", "text": "Лидерът на гръцката партия Нова демокрация Кириакос Мицотакис, говорейки в рамките на среща на Европейската народна партия, спомена и Преспанския договор, като постави акцента върху продуктите, които съдържат определението \"македонски\", предаде агенция МИА. Мицотакис каза, че Преспанският договор почти е предоставил на друг определението \"македонски\", като още веднъж повтори позицията на най-голямата опозиционна партия в Гърция, че \"признаването на македонска националност и македонски език е най-голямата грешка и отклонение от нещата, за които преговаряха предишните правителства\". Той изтъкна, че постоянно се добавят и нови проблеми като оспорването на идентичността на македонските продукти от Северна Гърция. Той уточни, че когато продукти от гръцката област Македония отидат на изложения в чужбина, някой може да оспори начина, по който ще бъдат представени, предаде БТА. \"Ще е нужна голяма битка, за да можем да коригираме създадената тежка ситуация и да защитим търговския знак на Македония и на гръцките компании с име, което се идентифицира с нашата Македония\", каза Мицотакис. Лидерът на Нова демокрация спомена Преспанския договор заедно с още три причини, поради които на следващите избори гражданите не трябва да гласуват за сегашния премиер Алексис Ципрас.", "date": "2019.03.21", "title": "Мицотакис: Преспанското споразумение даде на друг определението \"македонски\""}
{"url": "https://www.24chasa.bg/novini/article/7358835", "text": "В Централната избирателна комисия днес се представи новият състав на Комисията, избран с решение на Народното събрание и назначен с Указ 54 от президента на Република България от 20 март 2019 г., съобщиха от пресцентъра на ЦИК. Председателят Стефка Стоева, заместник-председателите Кристина Цанкова-Стефанова, Силва Дюкенджиева и Таня Йосифова, заедно с останалите членове на Комисията, са провели първото организационно заседание, на което са изказали своята благодарност за работата на досегашната комисия и са очертали първите стъпки във връзка с организацията на предстоящите избори за членове на Европейския парламент на 26 май 2019 г.", "date": "2019.03.21", "title": "Новият състав на ЦИК проведе първото организационно заседание"}
{"url": "https://www.24chasa.bg/novini/article/7358841", "text": "Екстремистите от групировката \"Ислямска държава\" (ИД) поеха отговорността за трите експлозии днес в афганистанската столица Кабул, които отнеха живота на шест души, предаде ДПА, цитирана от БТА. ИД съобщи чрез своята агенция АМАК, че \"войници на халифата\" са детонирали три взривни устройства сред тълпа от мюсюлмани шиити близо до светилище. Агенцията на ИД съобщи за общо 50 души ранени и убити при атаката. Говорител на афганистанското здравно министерство потвърди за шест жертви и най-малко 23 ранени при експлозиите. Взривовете са станали близо до известна шиитска светиня, каза говорител на кабулската полиция, според когото в района предварително са били заложени три мини. От своя страна, източници на министерството на отбраната съобщават за три изстреляни ракети. Атаките са извършени по време на тържествата по случай отбелязването на Невруз - празника на пролетното равноденствие, който се чества от 300 милиона души в различни части на Близкия изток, Средна Азия, Кавказ и на Балканите.", "date": "2019.03.21", "title": "\"Ислямска държава\" пое отговорността за 3 взрива в Кабул, взели живота на 6-има"}
{"url": "https://www.24chasa.bg/novini/article/7358840", "text": "Ние градим жилища за поколение напред. Българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа. Ние сме перфекционисти както в архитектурното проектиране на жилищни сгради, така и в строителния процес като цяло и затова нямаме нужда от политически тласък, за да правим бизнес. Това заявяват от \"Артекс Инженеринг\", фирмата, от която хора от ГЕРБ са си закупили апартаменти, в официална позиция, публикувана на „Името на нашата чисто българска строително-инвестиционна компания – „Артекс Инженеринг АД”, която от 25 години на пазара е синоним на качество, коректност и законност попадна в чужд медиен сценарий. В хилядите проектирани и построени от нас жилища живеят семейства с различни професии. За компанията ни никога не е било приоритет какво е служебното положение и политическите пристрастия на клиентите ни. Всеки, който познава нашите проекти и механизма на продажби, ще потвърди, че законът и пазарните правила, са тези, които от 25 години държат „Артекс” в най-светлата част на строителната индустрия. Ние сме перфекционисти както в архитектурното проектиране на жилищни сгради, така и в строителния процес като цяло и именно това е разпознаваемият почерк на „Артекс”. Именно затова ние нямаме нужда от политически тласък, за да правим бизнес. Един дом, който изгражда „Артекс”, е за десетилетия напред, в който да живеят поколения наред. Проектираме и строим като за внуците и правнуците на клиентите си. За съжаление, българските политици – бивши, настоящи и бъдещи, планират живота ни само в рамките на своя мандат. И това е голямата разлика между всеки отговорен бизнес и политическата класа. В тази връзка „Артекс” очаква да не бъде въвличан в предизборна риторика, защото нашият сериозен авторитет е само на архитектурно-строителния, а не на политическия терен. Ако има съмнение за законността на която и да е направена сделка с клиентите на „Артекс”, контролните органи могат да проверят – всички документи са на тяхно разположение. За „Артекс” най-важното е всяко семейство, всеки наш клиент да получи дом на хармония, мир и радост, проектиран и построен с професионализъм и изключително качество по световните стандарти от компанията ни. Тогава считаме, че сме изпълнили предоставената ни мисия и сме оставили истински достойна диря за благото на гражданското общество и България”.", "date": "2019.03.21", "title": "„Артекс Инженеринг”: Нямаме нужда от политически тласък, за да правим бизнес"}
{"url": "https://www.24chasa.bg/novini/article/7358845", "text": "Фейсбук - най-голямата безплатна онлайн социална мрежа в света, потвърди днес, че паролите на голям брой потребители са били съхранявани на вътрешни сървъри в некриптирана форма, но увери, че не е имало никакви нарушения на сигурността, предаде Франс прес. \"Решихме проблема и като предпазна мярка ще предупредим всички,чиито пароли са съхранени в такава форма\", подчерта Фейсбук в комюнике, цитирано от БТА. Според специализирания сайт по киберсигурност KrebsOnSecurity, по този начин около 20 000 служители на Фейсбук са имали достъп през годините до стотици милиони пароли, съхранявани в некриптиран вид.", "date": "2019.03.21", "title": "Фейсбук призна: Съхраняваме пароли на потребители на вътрешни сървъри"}
{"url": "https://www.24chasa.bg/novini/article/7358645", "text": "Най-малко 71 души загинаха при потъването на ферибот в река Тигър край иракския град Мосул, съобщиха местните власти, цитирани от Асошиейтед прес. Повечето от жертвите са жени и деца, предаде БТА. Говорителят на вътрешното министерство генерал майор Саад Маан каза, че загиналите са 71, а 55 души са спасени, 19 от които деца. По-рано днес говорителят на министерството на здравеопазването Сейф ал Бадр каза, че сред мъртвите има 33 жени, 12 деца и 10 мъже. По негови данни спасените са 30, но спасителните операции продължават, тъй като не се знае колко точно хора е имало на плавателния съд. Началникът на Гражданска защита в северната иракска провинция Ниневия полковник Хусам Халил каза, че фериботът е потънал заради технически проблем и че в района не е имало достатъчно лодки, които да спасяват хората. Халил уточни, че на борда на плавателния съд е имало над 80 души. Иракският премиер Адел Абдел Махди нареди разследване и изрази дълбоки съболезнования на семействата на жертвите.", "date": "2019.03.21", "title": "Над 70 загинаха при потъване на ферибот в река Тигър край Мосул, повечето - жени и деца (Обновена)"}
{"url": "https://www.24chasa.bg/novini/article/7358862", "text": "Изчезналата 15-годишна Дарина Николова от Сливен се предаде в районното управление в града. Тя помолила да бъде настанена в център от семеен тип, а не да бъде върната при баща си, научи “24 часа”. “Нямам желание да се прибера вкъщи. Това е единственото място, където не искам да ходя”, написа обявената за издирване от 2 март ученичка. Тийнейджърката не искала доброволно да се върне при баща си Николай, с който били в конфликт. Майката на детето е починала преди няколко години. “Не знаете какво е да ви тормозят вкъщи без причина ежедневно. Да ви заключват. Да не ви дават да излезете”, написа момичето, преди да отиде в районното.", "date": "2019.03.21", "title": "Изчезнала девойка от Сливен се върна, отива в център от семеен тип"}
{"url": "https://www.24chasa.bg/novini/article/7358739", "text": "Бургаският окръжен съд остави в ареста циганския барон Мишо Щерионов-Пандурито. Днес той обжалва най-тежката мярка за неотклонение, оплака се, че трябва да се грижи за децата си и болна майка, както и че дава хляб на много работници, но магистратите не го пуснаха. Щерионов е обвинен в изнудване  при опасен рецидив, за което законът предвижда от 5 г. до 15 г. затвор, глоба, а по преценка на съда и конфискация на 1/2 от имуществото. Мишо Щерионов е привлечен като обвиняем за това, че в периода от 05.03.2019 г. до 14.03.2019 г. принуждавал пострадалия Хакъ Хакъ да му върне сума от 40 000 лв., иначе щял да му вземе къщата. Независимо, че е бил изплатил пълната сума по заема в размер на 25 000 лв., Хакъ предал на Пандурито още 550 лв. Според окръжни магистрати представените в днешното съдебно заседание заверени копия на протоколи за разпит на свидетели, които установяват допълнително извършени действия по разследване и приобщените нови гласни доказателства не разколебават подозрението, а отразяват динамиката на разследването. От приложената справка за съдимост на обвиняемия е видно, че по повод на предходните му осъждания за умишлени престъпления от общ характер са налице и условията за квалифицирането на инкриминираното деяние при условията на „опасен рецидив“. Спрямо Мишо Щерионов са били постановени шест присъди за извършени престъпления, като последното му осъждане е през 2013 г. То е за трафик на жени с цел продажба на бебета. Пандурито излязал от затвора през септември, 2015 г. Определението на Окръжен съд Бургас е окончателно.", "date": "2019.03.21", "title": "Мишо Пандурито окончателно в ареста, имал 6 присъди"}
{"url": "https://www.24chasa.bg/novini/article/7358766", "text": "Днес лидерът на ПЕС Сергей Станишев бе домакин на традиционната координационна среща на левите премиери преди Европейския съвет в Брюксел. На срещата присъстваха премиери на шест европейски държави, еврокомисари и партийни лидери от Партията на европейските социалисти, включително Джереми Корбин, лидер на британските лейбъристи. Социалистите обсъдиха последните развития около Брекзит, както и предстоящите европейски избори, съобщиха от пресцентъра на ПЕС. По време на срещата, президентът на ПЕС Сергей Станишев обърна специално внимание и на темата за пакета „Moбилност” часове след като стана ясно, че по настояване на Групата на либералите в ЕП - АЛДЕ той ще бъде разгледан и гласуван следващата седмица в Страсбург по време на пленарната сесия на Европейския парламент. Станишев отправи призив към премиерите и лидерите на левите партии да убедят своите евродепутати да отхвърлят спорните текстове в новото европейско законодателство, които ще ощетят държавите от Източна Европа за сметка на „старите“ страни-членки. Според него, разумен компромис може да бъде постигнат едва след изборите за Европейски парламент. „В настоящия си вид пакетът „Мобилност” разделя Европа, тъй като наред с мерки за подобряване на условията на труд на шофьорите, са налице и редица протекционистки елементи, които целят ограничаването на достъпа до европейския пазар. Това е поредната разделителна линия, която е в услуга единствено на крайнодесни и националистически движения. В Европейския парламент разделенията остават на географски и национален принцип, а не на партиен. Семейството на социалистите обаче, трябва отново да застане на страната на единството и солидарността в ЕС и категорично да се противопостави на националните егоизми и тезата за Европа на няколко скорости“, заяви Станишев. Лидерите от ПЕС обсъдиха и следващите стъпки, които ЕС ще предприеме относно Брекзит, след поисканото отлагане до 30 юни от Тереза Мей. „Дори след като сделката на Тереза Мей, обречена от поставените от самата нея червени линии, беше отхвърлена с рекордно мнозинство от Британския парламент, тя не се вслуша в призивите на лейбъристите за по-близко сътрудничество с ЕС. Нейната цел е преди всичко да запази властта си, включително в собствената си партия, както и да не допусне провеждане на европейски избори във Великобритания, защото това може решително да наклони везните в европейските институции. Тя трябваше да обърне повече внимание на ефекта от Брекзит върху британската икономика и отражението върху правата на британските и европейските граждани. ЕС няма как да се съгласи на отсрочка, само за да продължат опитите на Мей за овладяване на собствената й партия. Всяко отлагане трябва да бъде добре обосновано, a опитът за налагане на сделка, отхвърлена вече два пъти, със сигурност не е достатъчно добра причина. Изходът може да бъде само един - дългосрочно отлагане на Брекзит с цел нови парламентарни избори или нов референдум”, заключи лидерът на ПЕС.", "date": "2019.03.21", "title": "Станишев към лидерите от левицата: Пакетът “Мобилност” разделя Европа!"}
{"url": "https://www.24chasa.bg/novini/article/7358717", "text": "Заплатите на медицинските сестри в детските ясли и градини, които получават заплатите си от Столичната община, ще бъдат увеличени с 10 на сто от 1 март, каза столичният кмет Йорданка Фандъкова, цитирана от  „Тази година беше подписан колективният трудов договор с увеличение на заплатите, така че това бе договорено със синдикатите“, посочи Фандъкова. Тя добави, че няма казус, който да притеснява жителите на столичния квартал \"Младост\". Така кметът на София коментира насрочения за довечера протест срещу застрояване на междублокова градинка.", "date": "2019.03.21", "title": "Фандъкова: Увеличаваме с 10% заплатите на медицинските сестри в детските градини"}
{"url": "https://www.24chasa.bg/novini/article/7358703", "text": "Най-малко 10 души загинаха днес при експлозия на резервоар в химически завод за фосфати в град Айн Сохна, разположен на Червено море в Източен Египет, предадоха Ройтерс и Франс прес, като се позоваха на източници от силите за сигурност. Заводът, който е в процес на изграждане, е собственост на въоръжените сили и строителството му е поверено на компанията \"Хасан Алам Пропъртиз\", казаха два от източниците, предаде БТА. Айн Сохна се намира на близо 130 км от столицата Кайро. По крайбрежието около града се извършват индустриални дейности и се развива туризъм.", "date": "2019.03.21", "title": "Най малко 10 загинаха при взрив в химически завод в Египет"}
{"url": "https://www.24chasa.bg/novini/article/7358545", "text": "Пенсиониран грък от военновъздушните сили застреля жена си, която се оказа, че е българка, и се самоуби. Жертвата и стрелецът не са загинали на място от куршумите, а са отведени в болница в Атина, като и двамата били в критично състояние. Час и половина след инцидента обаче медиите съобщиха, че мъжът и жената са починали от раните си. Полицията все още не е потвърдила информацията за смъртта им, както и възрастта им. Според местни медии военният е бил на 70-78-годишна възраст, а жена му на 50-60, пише keeptalkinggreece.com. Кървавата случка се разиграла пред дома на двойката в предградието на Южна Атина Елинико. Малко преди 12 часа на обяд мъжът прострелял съпругата си с 12-милиметровото си оръжие. Жената е била на улицата пред техния дом. По първоначални данни, след като прострелял партньорката си, гъркът влязъл в двора на имота и се самоубил. \"Видях жената на земята, беше ранена и в шок\", разказа ученик пред CNN.gr. Българката станала от земята и се опитала да се качи в такси, крещейки \"Той ме уби, той ме уби!\". Таксиметровият шофьор е заявил, че чул два изстрела, но не е видял извършителя. Медиите твърдят, че таксиджията е казал на ранената жена да излезе от колата му и че той не може да й помогне. Полицията разследва случая и мотива на стрелеца. Позовавайки се на свидетели, медиите добавят, че двойката е имала сериозен спор преди изстрелите. Двамата били женени от няколко месеца.", "date": "2019.03.21", "title": "Българка убита от мъжа си в Атина, той се самоуби"}
{"url": "https://www.24chasa.bg/novini/article/7358572", "text": "Руски астрономи са регистрирали три изригвания на Слънцето за последните няколко денонощия, което свидетелства за повишена активност на небесното тяло, предава ТАСС. Изригванията са били характерни за \"жълтото\" ниво на регистрация, което се наблюдава за пръв път от няколко месеца. Във вечерта на 20 март и днес, 21 март, сме станали свидетели на три изригвания от клас С. Индексът на подобна активност за пръв път от няколко месеца достига \"жълто\" ниво - което 3,5 по десетобалната скала, предаде БТА. Учените са наблюдавали на повърхността на Слънцето две зони на активно излъчване. Това се обяснява с факта, че нашата звезда продължава да изгаря \"гориво\" от предишния си цикъл. Това са магнитни полета, които се образуват под повърхността на Слънцето и се изхвъярлят на повърхността под формата на потоци плазма с допълнителна енегрия.", "date": "2019.03.21", "title": "Руски учени регистрираха три изригвания на Слънцето за последните денонощия"}
{"url": "https://www.24chasa.bg/novini/article/7358577", "text": "73-годишен варненец получи година и 4 месеца условно с 4 години изпитателен срок за участие в телефонни измами. Пенсионерът действал като помагач на неустановени до момента измамници. Те успели да го убедят по телефона да прибира парите на жертвите им, оставяни на различни места във Варна и областта. По този начин възрастния мъж осигурявал за себе си по 10% от парите на пострадалите в схемите. В конкретния случай престъплението е извършено на 5 септември 2017 г. във варненско село. Тогава неизвестно лице позвънило на домашния телефон на възрастна жена, като се представило за длъжностно лице от състава на МВР. Мнимият „полицай“ успял да я убеди да му предостави още мобилния си номер за непрекъсната връзка и да съдейства с всичките си наличните пари за залавяне на група ало-измамници. В последвалия в продължение на повече от 1 час разговор по мобилния телефон, пострадалата била заблудена и мотивирана да остави край контейнер за смет близо до дома си торба с обща сума от 17000 лева. Пенсионерът взел торбата с пари и я занесъл до бензиностанция край Каспичан. Варненският районен съд уважи предявения по делото граждански иск и осъди пенсионера да заплати на пострадалата обезщетение в размер на 17 000 лева за претърпените в резултат на деянието имуществени вреди. В негова тежест са още държавната такса и разноски по делото. Присъдата подлежи на обжалване в 15-дневен срок.", "date": "2019.03.21", "title": "Осъдиха варненски пенсионер, помагал за телефонни измами"}
{"url": "https://www.24chasa.bg/novini/article/7357894", "text": "Един от най-елитните британски университети – Шефилдският университет присъства обаче в региона, включително и в България, чрез международния си факултет Сити Колидж и предлага съвместни бакалавърски и магистърски програми с Нов Български Университет. Двата университета предоставят на своите студенти изключително атрактивни възможности за стипендии, които заедно със студентските заеми, превръщат придобиването на Британска диплома на достъпна цена от мечта във възможна реалност. На 28-ми и 30-ти март от 10:00 до 16:00 часа в централното фоайе на Нов Български Университет можете да се срещнете с представители на университета, да зададете вашите въпроси и да бъдете консултирани по отношение на избор на специалност, финансиране на обучението си, получаване на стипендия. Тук можете да се запишете за събитието:  А тук да получите повече информация за програмите:  University of Sheffield e един от най-старите и най-престижни университети както във Великобритания, така и в света. Той е в Топ 10 на университетите във Великобритания, в Топ 22 на eвропейските университети и на 79-то място в света според QS University Ranking от 2019 г. Все повече кандидат-студенти и техните родители се възползват от възможността за придобиване на престижна британска диплома на разумна цена близо до дома. С покачването на таксите на университетите във Великобритания и с намаляването на работните места опциятаq предлагана от Шефилдския университет и НБУ става все по-предпочитана. Бакалавърските програми, които университетът предлага в София са по бизнес администрация с направления – маркетинг, мениджмънт, финанси и счетоводство и хотелски мениджмънт. Обучението е редовно, 4-годишен курс, като 4-тата година се провежда в Солун, Гърция. Предлагат се възможности за стажове по време на следването и през летните ваканции. Университетът разполага с офис кариерно развитие, както в София, така и в Солун. Веднъж годишно в Солун се организират  , по време на които се дава възможност на студенти и потенциални работодатели от целия регион да се срещнат и да си бъдат взаимно полезни. Освен програмите по бизнес администрация в София, в Солун, където е основният кампус на международния факултет на University of Sheffield, се предлагат и бакалавърски и магистърски програми по компютърни науки, психология и лингвистика. За да станете студент в бакалавърските програми на University of Sheffield и НБУ в София е необходимо да владеете добре английски език и да притежавате или да сте готов да се явите на един от 3-те сертификата за ниво – IELTS, CAE or TOEFL. Магистърските програми, които се предлагат в София са по банки и финанси, бизнес мениджмънт технологии и иновации, маркетинг, реклама и връзки с обществеността и дигитален маркетинг и социални медии. Магистърските програми са задочни, с продължителност 2 години и са предназначени както за току що завършили бакалавърски програми у нас и в чужбина, така и за работещи вече хора. Лекциите са веднъж в месеца в петък – късен следобед и вечер, събота и неделя. Преподавателите в програмите са изцяло чужденци, с богат академичен и бизнес опит. За кандидатите за магистърските програми изискванията за английски език са същите, изисква се завършена бакалавърска степен и две препоръки. Преподаването в университета е изцяло на английски език. След успешно приключване на обучението се получават две дипломи – една от University of Sheffield и една от НБУ. Освен бакалавърските и магистърски програми, международният факултет на University of Sheffield предлага в София, както и в още 8 града в региона – Солун, София, Белград, Букурещ, Киев, Ереван, Тбилиси и Баку. Престижната екзекютив МБА програма. Тя е предназначена за работещи мениджъри с минимум 3 години управленски опит. Програмата е задочна с продължителност 2 години и включва модули в София, както и една седмица в Солун и една в Шефилд, Великобритания. Предлагат се 6 различни специализации – по General Management, Marketing, Finance, Logistics, Health Care Management and Human Resource Management. Завършилите студенти имат възможност да пътуват до Шефилд, Великобритания за да получат дипломата си директно на церемония там. Съобразявайки се с икономическата обстановка в България, двата университета предлагат атрактивни стипендии за целия курс на обучение за курс бакалавър и за курс магистър. За да кандидатстват за стипендия кандидатите трябва да отговарят на изискванията за прием на университета и да се явят на събеседване със зам. ректора на международния факултет на University of Sheffield. или на електронен адрес:   . 02/961 62 63 или 0888/43 57 50", "date": "2019.03.21", "title": "Дни на отворените врати на University of Sheffield и НБУ – 28-ми и 30-ти март"}
{"url": "https://www.24chasa.bg/novini/article/7358584", "text": "Френският президент Еманюел Макрон заяви в Брюксел преди срещата на европейските лидери, че подкрепя техническо удължаване на срока за Брекзит, но ако британският парламент отхвърли споразумението с ЕС, предстои Брекзит без споразумение, предаде Ройтерс. Трябва да зачитаме избора на британския народ, продължи френският президент. На Великобритания трябва ясно да кажем, че споразумението е резултат от две години преговори и то не може да бъде предоговаряно, подчерта Макрон.", "date": "2019.03.21", "title": "Макрон: Ако Великобритания отхвърли споразумението с ЕС, предстои Брекзит без споразумение"}
{"url": "https://www.24chasa.bg/novini/article/7358593", "text": "Комисията по регионална политика, благоустройство и местно самоуправление е подкрепила днес за първо гласуване в зала проекта на Закон за изменение и допълнение на Закона за устройството на черноморското крайбрежие, съобщиха от комисията. Промените в закона целят въвеждане на възможността заповедите на министъра на туризма, с които се нарежда провеждането на търгове с тайно наддаване за отдаване под наем на обекти - изключителна държавна собственост, представляващи морски плажове, и заповедите за определяне на спечелили проведените търгове с тайно наддаване за отдаване под наем на обекти - изключителна държавна собственост, представляващи морски плажове, да подлежат на предварително изпълнение. Това допълнение на разпоредбата на чл. 7, ал. 6 се предлага с оглед на необходимостта от навременно провеждане на тръжните процедури и сключване на договорите за наем, предвид обвързаността с периода от време от годината, в който те могат да бъдат ефективно изпълнявани от страна на наемателите. Законопроектът предвижда и забрана за поставяне на плажни принадлежности и палатки, а също и преминаването, паркирането и престоя на пътни превозни средства, ремаркета и полуремаркета, върху подвижни /бели/ дюни, неподвижни дюни с тревна растителност /сиви дюни/ и облесени дюни, попадащи в границите на зона \"А\", зона \"Б\" или в урбанизираните територии на населените места след границите на зона \"А\", освен в случаите на разрешено строителство по ал. 1. Изменението е в съответствие с изискванията на Закона за защитените територии с оглед на опазването и съхранението на всички видове дюни и намиращите се в тях защитени видове на флората и фауната, които попадат в границите на зона \"А\", зона \"Б\" или в урбанизираните територии на населените места след границите на зона \"А\".", "date": "2019.03.21", "title": "Комисия подкрепи проектозакона за устройството на черноморското крайбрежие"}
{"url": "https://www.24chasa.bg/novini/article/7358595", "text": "Лидерът на опозиционната британска Лейбъристка партия Джереми Корбин проведе преговори с представители на ЕС в Брюксел, като обсъди своя план за по-мека алтернатива на споразумението за Брекзита, договорено с правителството в Лондон, предаде ДПА. Решени сме да постигнем споразумение, което да предотврати напускане на ЕС без споразумение и да ни гарантира конструктивни бъдещи отношения с ЕС, които могат да бъдат договорени по време на удължения период, заяви Корбин пред медиите след среща с европейски представители, включително преговарящия за Брекзит на Европейската комисия Мишел Барние, предаде БТА. Лейбъристката партия отказа да подкрепи споразумението с Брюксел, постигнато от консервативната премиерка Тереза Мей, което беше отхвърлено два пъти от британския парламент. Планът на лейбъристите предвижда постоянен митнически съюз между Великобритания и ЕС и участие в единния пазар. Много проевропейски настроени консервативни депутати също искат подобни варианти на Брекзит. \"Смятаме, че това, което предлагаме, може да бъде постигнато в британския парламент\", заяви Корбин. Той добави, че е убеден, че може да постигне мнозинство, което ще предотврати \"твърд\" Брекзит без споразумение. \"Проблемът е, че премиерката изглежда мисли, че може да върне часовника назад, като заплашва постоянно британския парламент с напускане без споразумение, ако не подкрепи постигнатата от нея сделка\", подчерта Корбин, който изрази съмнение, че Мей може да спечели подкрепа за своето предложение. Вчера група депутати от Консервативната и Лейбъристката партия призоваха парламента да подкрепи споразумение в стил \"Норвегия плюс\", което предвижда Великобритания да се присъедини към Европейската асоциация за свободна търговия и да договори нови митнически споразумения с ЕС, припомня ДПА.", "date": "2019.03.21", "title": "Джереми Корбин преговаря с ЕС за алтернативно споразумение за Брекзит"}
{"url": "https://www.24chasa.bg/novini/article/7358601", "text": "Конфедерацията на британската промишленост (CBI), представляваща работодателите в страната, и Британския конгрес на профсъюзите отправиха съвместен призив към премиера Тереза Мей да измени подхода си към Брекзит, предаде Ройтерс. Организациите предупредиха, че рискът британската икономика да понесе тежък удар, е нараснал, предаде БТА. \"Страната ни е изправена пред извънредно положение в национален мащаб. Решенията от последните дни станаха причина рискът от излизане от ЕС без сделка да нарасне\", се посочва в съвместното им писмо до Мей. \"Компаниите и общностите във Великобритания не са готови за този изход. Шокът за икономиката ни ще бъде усещан и от идните поколения\", допълват те.", "date": "2019.03.21", "title": "Британските работодатели и синдикати: Мей да промени подхода си към Брекзит"}
{"url": "https://www.24chasa.bg/novini/article/7358603", "text": "„Геодезията е основополагаща дейност за всички инфраструктурни политики, които Министерството на регионалното развитие и благоустройството провежда. Затова е важно да работим в партньорство с всички членове на Съвета на европейските геодезисти и с обединени усилия, за да подобряваме качеството на живот и условията за бизнес не само у нас, но и в цяла Европа. Важно е този диалог да има и практическо измерение. Бъдещето на съвременното общество е в дигитализираните синхронизирани бази данни.“ Това каза министърът на регионалното развитие и благоустройството Петя Аврамова, която се срещна днес с президента на Съвета на европейските геодезисти Морис Барбиери и представители на организацията, съобщиха от пресцентъра на МРРБ. В разговора участваха и зам.-министърът на регионалното развитие и благоустройството Валентин Йовев, изпълнителният директор на Агенцията по геодезия, картография и кадастър Виолета Коритарова, председателите на Камарата на инженерите по геодезия в България и на Съюза на геодезистите и земеустроителите у нас инж. Златан Златанов и инж. Иван Калчев. Агенцията по геодезия, картография и кадастър има за задача да изгради адресния регистър в страната, както и да транспонира европейската директива Inspire у нас, стана ясно по време на срещата. „Предстои и създаването на цифрова едромащабна топографска карта, данните в която са основата на всеки инвестиционен проект и тази информация е важна за икономиката ни“, подчерта в хода на разговора инженер Коритарова. Съветът на европейските геодезисти би могъл да подкрепи екипа на министерството и АГКК със свои експерти в процеса на изграждане на топографската цифрова база данни, стана ясно от думите на президента на Съвета Морис Барбиери. Той изрази готовност специалисти от Съвета да предоставят на българските си колеги опит и подходящи добри практики в областта. „За да отговорим на бъдещите високотехнологични предизвикателства в Европа и света, дигитализацията е част от пътя, който трябва да извървим“, каза в заключение министър Аврамова и подчерта, че е важно всички европейски институции, работещи в тази сфера, да обединят умения. По-късно днес по случай Световния ден на геодезиста заместник-министърът на регионалното развитие и благоустройството Валентин Йовев откри Семинар с участието на представители на Съвета на европейските геодезисти. Пред участниците във форума инж. Йовев подчерта необходимостта от нов хоризонт в сферата на геодезическата дейност с визия 2030. По думите му работата на геодезистите не винаги е видима за хората и дори често остава незабелязана, но дейностите им имат непосредствено отношение към всички области на икономиката. „Без нашата професия не може да съществува нито една държава и нито едно общество“, каза по време на събитието Йовев. Пред участниците във форума той подчерта, че геопространствената информация променя парадигмата на живота и е движеща сила на икономиката днес. По думите му добре функциониращият кадастър e един от основните компоненти на управлението в областта на градоустройството и развитието на инфраструктурата, защитата на поземлената собственост и други. Той още веднъж беше категоричен, че приоритет в работата на Министерството на регионалното развитие и благоустройството е финализирането на реформата в областта на кадастъра, както и транспонирането на европейската директива Inspire у нас. „Убеден съм, че само с пълни и качествени данни можем да осигуряваме качествени услуги на гражданите и бизнеса“, каза още заместник-регионалният министър и допълни, че ролята на геодезическите дейности и в бъдеще ще продължи да нараства в световен план, допринасяйки за развитието на стратегически области като инфраструктура, енергийна ефективност, устройство на територията, развитието на т.нар. „умни градове“.", "date": "2019.03.21", "title": "Аврамова: Геодезията е основополагаща за всичките ни инфраструктурни политики"}
{"url": "https://www.24chasa.bg/novini/article/7358617", "text": "\"Ще стоя до медицинските специалисти, докато бъдат изпълнени справедливите им искания\", е заявила омбудсманът Мая Манолова на протеста на медицинските специалисти пред Министерството на здравеопазването, цитирана в съобщение на пресцентъра на омбудсмана. По думите й проблемите на съсловието са трупани с години, но е дошло времето за тяхното разрешаване, защото положението на професионалистите по здравни грижи е станало нетърпимо. \"Отговорността е пред цялото общество, пред тези, които управляват държавата и няма как медицинските специалисти да бъдат заблудени или излъгани, това, което искат е абсолютно справедливо и трябва да им бъде дадено\", е посочила Манолова. Вчера, заедно с протестиращите, тя се е срещнала с министъра на здравеопазването Кирил Ананиев, където е начертан план за решаване на проблемите, но това, с което според нея трябва да се започне незабавно, е изготвянето на методика за формиране на възнагражденията на медицинските специалисти. \"Би следвало ръководството на здравното министерство да разбере, че имаме нужда от тези специалисти, трябва да ги задържим в България и трябва да се направи всичко възможно техните искания да бъдат удовлетворени\", е отбелязала Манолова. Трудът им е подценен, заплащането им е унизително, смята тя. \"Изразих публична позиция на възмущение и осъждане на натиска, който се осъществява върху медицинските специалисти, които протестират. Смятам, че това са срамни действия, излагащи за ръководители на болници и представители на местни власти, които си позволяват да натискат хората да не протестират\", е отбелязала още Манолова. По-рано през деня общественият защитник подкрепи и националния протест на медицинските сестри в Кюстендил, припомнят от пресцентъра на омбудсмана.", "date": "2019.03.21", "title": "Манолова: Ще стоя до медицинските специалисти, докато изпълнят исканията им"}
{"url": "https://www.24chasa.bg/novini/article/7358635", "text": "Световната метеорологична организация /СМО/ вече няма да дава имената Майкъл и Флорънс на бури и урагани в Карибско море, l Мексиканския залив, в Северния Атлантик и l североизточната част на Тихия океан, предава ТАСС. Въпросните имена са извадени от списъка, след като едноименните природни явления причиниха миналата година големи щети и гибелта на около 100 души в САЩ, предаде БТА. От бедствията бяха засегнати региони от северната част на щата Флорида до щата Вирджиния. Имената Майкъл и Флорънс бяха свалени от Комитета по ураганите към Световната метеорологична организация. Практиката е, когато тези природни явления са особено смъртоносни и разрушителни, те да бъдат изключени от списъка и се заменят с други имена. Тяхното повторно използване би било признак на \"безчувствие\", поясниха метеоролозите. На мястото на Флорънс и Майкъл бяха внесени съответно имената Франсин и Милтън. Те ще могат да бъдат приписвани на урагани, които възникнат през 2024 година. Досега от списъка на СМО от 1953 година насам са отпадали имена на 88 урагана.", "date": "2019.03.21", "title": "Вече няма да има урагани с имена Майкъл и\nФлорънс"}
{"url": "https://www.24chasa.bg/novini/article/7358639", "text": "В рамките на визитата си в САЩ българската делегация, водена от министър Младен Маринов, проведе работна среща с и.д. заместник-секретаря по вътрешната сигурност на САЩ, Департамент по вътрешна сигурност, г-жа Клеър Грейди. Преглед на двустранните отношения в областта на вътрешните работи и възможности за по-нататъшните съвместни действия бяха във фокуса на обсъжданите въпроси. Имаме отличен отношения в областта на правоохраната, през последните години заедно постигнахме изключителен напредък в сътрудничеството, отбеляза Клеър Грейди. Министър Маринов сподели своите впечатления от проведените срещи с правоохранителните агенции на САЩ и благодари сърдечно за възможността българската делегация да посети границата на САЩ с Мексико и да се запознае на място с предизвикателствата и добрите практики в тази област, съобщиха от пресцентъра на МВР. В рамките на проведената среща българският вътрешен министър запозна домакините с миграционната ситуация в България и подчерта приоритетното значение, което правителството отдава на граничната сигурност и поддържането на високо ниво на взаимодействие с всички съседни страни. Той потвърди високата оценка за съвместната работа със Службата за гранична и митническа охрана на САЩ и резултатния обмен на биометрична информация. В този смисъл и.д. заместник-секретарят по вътрешната сигурност оцени високо готовността на страната ни да инвестира в създаването на платформа за обмен на информация в реално време. Бе постигната договореност за постигане на още по-тясно сътрудничество в ефективното противодействие с киберпрестъпността, в това число и обучения за българските правоохранителни органи. България е надежден партньор на САЩ в борбата с организираната престъпност и международния тероризъм и развитието на стратегическо сътрудничество в тази сфера е наш приоритет, подчерта министър Маринов. От българска страна бе поставен отново и въпросът за включването на България в програмата за безвизово пътувания на САЩ. Бе подчертано, че страната ни не само е подписала всички необходими споразумения, но и на практика ги изпълнява. Бе отправена покана към американската страна за посещения в България и на място да се запознае с изпълнението на критериите за безвизово пътуване.", "date": "2019.03.21", "title": "Клеър Грейди: Ценим готовността на България да инвестира в платформа за обмен на информация"}
{"url": "https://www.24chasa.bg/novini/article/7358640", "text": "България е един от най-добрите ни партньори и ние ще продължим да разширяваме нашата съвместна дейност, заяви Утам Дилън, и.д. администратор на ДЕА. Министър Маринов посети Администрацията за борба с наркотиците. В рамките на срещата двамата обсъдиха състоянието на двустранното сътрудничество по противодействие на престъпления, свързани с производството и разпространението на наркотични вещества, както и перспективите за развитие на това взаимодействие. Обмениха информация за актуалните тенденции в трафика на наркотици и предприетите действия за борба с този вид престъпност. Двамата бяха единодушни, че транснационалният характер на тази престъпна дейност изисква все по-тясно взаимодействие между правоохранителните органи, бърз обмен на информация и уеднаквяване на професионалните стандарти. Открити и последователни сме в нашата работа. Изградили сме високо ниво на доверие помежду си и затова постигаме резултати, изтъкна българският вътрешен министър. По време на посещението бе договорено продължаване на обучението, предоставяно от ДЕА. Министър Младен Маринов отправи покана към Утам Дилън за посещение в България, която той прие с благодарност.", "date": "2019.03.21", "title": "Младен Маринов посети Администрацията за борба с наркотиците"}
{"url": "https://www.24chasa.bg/novini/article/7358661", "text": "Работата по Механизма ще се концентрира повече върху идентифицирането на децата в риск, осигуряването на ежедневната посещаемост и върху превенцията от отпадане от детска градина и училище. Търсим балансирания подход между подкрепящите мерки и санкциите, за да можем да върнем децата в образователните институции. Това заяви заместник-министърът на образованието и науката Деница Сачева на Шестата среща на образователните експерти в общините, съобщи пресцентърът на МОН. Сачева е представила предложенията за промени в Закона за социалното подпомагане и в Закона за помощите за деца, които предвиждат по-сериозно обвързване на социалните плащания с посещението на детска градина и училище. При повече от 3 дни непосещение на детска градина или при 5 неизвинени отсъствия в училище в рамките на месец детските надбавки ще бъдат спирани за срок от една година. Предвижда се помощите за децата в първи клас да се дават на два пъти - в началото на първия и в началото на втория срок. С ходенето на училище ще се обвържат и помощите за наем на общинско жилище и за отопление. Според Деница Сачева в момента глобите се събират трудно и трябва да се мисли върху механизъм за обвързване на помощите със заплащане на наложените глоби. \"В същото време предлагаме и подкрепящи мерки като възможността помощите да се изплащат в натура - обувки, дрехи и пособия за обучение, да са под формата на такса за детска градина. Скоро започват два нови проекта за осигуряване на допълнителни занимания по български език и по други предмети, както и за покриване на таксите за детски градини за децата от бедни семейства\", е информирала Сачева. Пред представителите на общините заместник-министърът е представила националните програми за десегрегация и за предучилищно образование. С първата ще бъдат подкрепени общинските политики за десегрегацията, като се предвиждат средства за транспорт на децата до десегрегирани детски градини и училища, и за работа с родители. Във втората се предвижда осигуряване на плавен преход на децата от семейната среда към детските градини.", "date": "2019.03.21", "title": "Спират надбавките при 3 дни вън от детска градина и 5 неизвинени в училище за месец"}
{"url": "https://www.24chasa.bg/novini/article/7358694", "text": "Министерството на правосъдието публикува днес за обществено обсъждане проект на закон за изменение и допълнение на закона за българското гражданство, съобщиха от пресцентъра на държавното ведомство. С приемането на новите текстове ще отпадне възможността чужденците, получили статут на постоянно пребиваващи у нас срещу инвестиции, да получават впоследствие гражданство при значително облекчени условия. Същото ще важи и за членовете на техните семейства. Условията ще са валидни и за бизнесмените, увеличили инвестицията си при същите условия на закона до стойност най-малко два милиона лева. Практиката показва, че кандидатстващите за придобиване на гражданство на тези основания са получили разрешение за постоянно пребиваване поради направени вложения предимно в закупуване на държавни ценни книжа на стойност над един милион лева или са вложили сума над един милион лева в лицензирана кредитна институция по договор за доверително управление, съответно са увеличили инвестицията при същите условия до два милиона лева. Към момента на подаване на молбата за придобиване на българско гражданство или на някой от следващите етапи на производството често се оказва, че инвестицията не е налична поради извършена продажба на закупените ценни книжа. Установени са случаи, в които при направено вложение чрез договор за доверително управление лицето не притежава банкови сметки и не е регистрирано като инвеститор в съответната банка, посочена от него за вложение на своя капитал под формата на парични средства или други финансови активи. Същевременно лицата, кандидатстващи за придобиване на българско гражданство на това основание, го получават значително по-бързо и без да са длъжни да владеят български език и да се откажат от досегашното си гражданство, което ги облекчава значително. С промените се регламентират и нови съкратени срокове за произнасянето на Министерството на правосъдието, ДАНС и МВР в отделните етапи на производството. За да се избегне нерегламентираното забавяне при възлагане на допълнителни проверки на кандидатите, срокът на процедурата по получаване на гражданство спира да тече по време на проверките.", "date": "2019.03.21", "title": "Предлагат отмяна на получаване на българско гражданство срещу инвестиции"}
{"url": "https://www.24chasa.bg/novini/article/7358697", "text": "\"За първи път в Европейския парламент има място, посветено на български държавник. За съжаление тези, които приложиха геноцида срещу българския народ и изтребиха цялата българска интелигенция през 1944-1945 г. по лагерите - Белене, Скравена, Ловеч, ги няма и днес. Никой не иска да се помирява, а техните деца и синове напъват да дойдат като троянски коне в Европейския парламент и към ден днешен.\" Това заяви премиерът Бойко Борисов на откриването на изложбено пространство в Европейския парламент в Брюксел, което бе кръстено на големия български държавник Атанас Буров. В него е и бюстът му, изработен в рекордно кратък срок от скулптора Марин Марков по поръчка на евродепутатите от ГЕРБ/ЕНП. Заслугата за това в ЕП да има пространство, носещо името на голям българин, е на лидера на групата на ГЕРБ/ЕНП в ЕП Андрей Ковачев, а идеята това да е именно Буров, е на колегата му Андрей Новаков. На събитието присъстваха председателят на Европейския парламент Антонио Таяни, лидерът на групата на ЕНП в ЕП и кандидат на ЕНП за председател на Европейската комисия Манфред Вебер и внучката на брата на Буров - Иванна Стоянова. \"Няма да си разваляме настроението с тях (БСП, б.а.), защото имаме действително възможност една историческа несправедливост не само да бъде изтрита. Наследницата на Буров може да ви каже какво е страх, какво е да живееш в страх, какво е да живееш без медии и без каквито и да било човешки свободи. Атанас Буров пръв прозира и го казва много ясно, че бъдещето на България е Европа. Разбира се, той е личен приятел и на тогавашния посланик на Съветския съюз, защото е знаел, че нашето геостратегическо място е такова, че и с великата сила Русия не трябва да се караме, а да бъдем в добри, прагматични отношения. Защото нашата пъпна връв трябва да бъде Европа - така, както е към ден-днешен\", продължи в словото си премиерът. И настъпи БСП и президента Румен Радев: \"Наследницата на Буров може да ви разкаже какво е страх, какво е да говориш за права или медийна свобода, обграден със 100 камери, и да кажеш: \"Няма медийна свобода.\" А от сутрин до вечер да те снимат. Идете и я питайте, защото и моето семейство е било преследвано, и на Андрей Ковачев е било такова, и на много други, когато управляваше БСП, която не се е отказала от името и от историята си. Какво значи страх, истински страх? Какво значи да дойдат и да ти вземат къща, всичко, което имаш, и да те изгонят. Безпардонно, без съд, без нищо. Или по-точно с Народен съд. Кога забравиха всичко това?\" Борисов се разпали: \"Искаме пак да им го позволим? Колко семейства, интелигенцията, цвета на България. Буров го сочат с пръст, че бил буржоа. А те какви са били - червената буржоазия след 1945 г.? Кои бяха най-хубавите жилища в България? Кой живееше на \"Позитано\"? Кой живееше на \"Оборище\", кой живееше в най-скъпите квартали - \"Лозенец\", \"Изток\", \"Червена армия\"? Кой? Родителите на днешните борци за демокрация. Докато на нас в село Банкя ни казваха: \"Английският не трябва да се учи. Това е буржоазна работа.\" И че мерцедесът не е хубав, защото му е кофти двигателят. Това го казваше партийният ми секретар. Ладата изглеждала по-грозна, но на мерцедесът му бил кофти двигателят. Ние всички слушаме. Гледаме - не е така. А нашият министър на вътрешните работи - с мерцедес 500 SEL, и до него - нашите лади и москвичи. А партийният секретар вика: \"Моля ви се, кофти му е двигателят.\" Даже мисля, че е жив и здрав, Радев се казва, охрана е в Археологическия музей. После съм го питал: \"Как така ти дойде на акъла, като го гледаш тоя мерцедес, това да кажеш?\" А той: \"Какво да кажа...\" И ние подритваме му гумата и викаме: \"Не е толкова хубаво, нашето е по-хубаво.\" Борисов подчерта, че кръщаването на пространството от ЕП на Буров е само началото, защото има и много други знаменити и държавници, и хора на изкуството, и хора на културата, допринесли и достойни за това, включително и Джон Атанасов. \"Буров е бил визионер, защитаващ винаги интересите на своята родина, на гражданите й и на Европа. Той е пример за нас и следващите поколения. Благодаря на Андрей Ковачев\", заяви в словото си Таяни, който говори пръв на церемонията. Вебер каза, че Буров му напомня, че най-голямото постижение на Европа е свободата, и изтъкна, че България е ключова за бъдещето на Европа. \"Това е една малка справедливост спрямо поколения българи, които са били демократи, искали са България да бъде в ЕС, част от семейството на свободните и демократични европейски държави, след като бяхме откъснати за десетилетия от тоталитарния режим. Изказвам благодарност към ръководството на Европейския парламент, които направиха възможно в ЕП да има място, наречено на български държавник, политик и европеец. Благодаря на евродепутатите от ГЕРБ и фондация \"Българска памет\", които дариха заедно бюста на Атанас Буров\", заяви Андрей Ковачев. За голямото признание, оказано от Европейския парламент, на церемонията благодари Иванна Стоянова. Зам.-външният министър Георг Георгиев, който е съдействал за изработването в кратък срок и транспортирането на бюста на Буров от София до Брюксел, бе също на церемонията. \"От утре хората вече ще имат заседания и срещи на пространството на Атанас Буров. Единственото, което остави горчив привкус, бе, че много колеги не дойдоха\", възмути се от отсъствието на евродепутатите от БСП Андрей Новаков. И продължи: \"Да, Буров е десен човек, но е достоен български държавник, сред най-успешните във времето си и единственият, успял да намали репарациите след Първата световна война.\" Наред с всички евродепутати от ГЕРБ, церемонията уважи и зам.-шефът на ВМРО Ангел Джамбазки, който е ЕП е част от групата \"Европейски консерватори и реформисти\". А Светослав Малинов, представител на бившия Реформаторски блок присъстваше, но отказа да излезе да се снима до бюста на Буров с колегите си от ГЕРБ и с ръководството на ЕП.", "date": "2019.03.21", "title": "Борисов: БСП, които изтребиха интелигенцията, ги няма пред Буров и днес (Обзор)"}
{"url": "https://www.24chasa.bg/novini/article/7358259", "text": "Полетите на американски бомбардировачи Б-52, които могат да носят ядрени оръжия, над неутралните води на Балтийско море в близост до границите на Русия създават напрежение в региона, предаде Ройтерс, цитирайки говорителя на Кремъл Дмитрий Песков. Руското министерство на отбраната заяви по-рано днес, че изтребители Су-27 са били изпратени да прехванат бомбардировач Б-52, след като той е започнал да се приближава до границите на Русия. След като бомбардировачът променил посоката на полета си, изтребителите се върнали в базата си, предаде БТА. \"Без съмнение, подобни действия на САЩ не водят до укрепване на атмосферата на сигурност и стабилност в региона, намиращ се в пряко съседство с границите на Руската федерация. По-скоро обратното, те създават допълнително напрежение\", заяви Песков пред медиите. \"Съжаляваме за подобни действия на Вашингтон\", подчерта говорителят на Кремъл, коментирайки прехвърлянето на шест американски бомбардировача Б-52 в Европа, за което съобщи вчера телевизия Си Ен Ен. Песков добави, че коментар за прехвърлянето на бомбардировачите от военно-тактическа гледна точка могат да направят само руските военни, отбелязва ТАСС.", "date": "2019.03.21", "title": "Кремъл обвини САЩ, че създават напрежение близо до границите на Русия"}
{"url": "https://www.24chasa.bg/novini/article/7358273", "text": "От мащабността, с която се разгърна строителството през последните десет години, можем да отчетем, че имаме построени изцяло три магистрали - \"Тракия\", \"Марица\" и \"Люлин\", която отскоро е част от магистрала \"Струма\". Това коментира министърът на регионалното развитие и благоустройството Петя Аврамова при изслушване в парламента относно напредъка по изграждането на автомагистрали и скоростни пътища в България, предаде БТА. Тя посочи, че магистрала \"Струма\" също е на финалната права, като остава да бъде довършен участък от 40,6 км и през 2023 г. да е готова. Нов приоритет на правителството е АМ \"Хемус\", която сме амбицирани да довършим през 2024 г., заяви министър Аврамова. Тя отбеляза, че реализацията на пътни проекти ще се ускори след въвеждане на тол системата за тежкотоварните автомобили след 16 август 2019 г. Очакваме, когато тя заработи в пълен мащаб през 2020 г., да бъдат осигурени приходи от над милиард лева, като тези постъпления са значителен финансов ресурс, който може да бъде изразходван само за строителство на пътища и за рехабилитация на стари, добави Аврамова. Опитваме се да направим възможното в най-кратък срок България да има магистрален пръстен и добри скоростни пътища в Северна България, коментира тя. Няколко са големите пътни обекти, които правителството има идея да бъдат предложени за публично-частно партньорство. Един от тях е АМ \"Черно море\", другите са Русе - Велико Търново, тунелите под Шипка и под Петрохан, съобщи министър Аврамова. Към момента няма изявен интерес от инвеститори специално за АМ \"Черно море\", такъв има към изграждането на Русе-Велико Търново и тунела под Шипка, добави тя. Регионалният министър обеща през тази година да бъде окончателно завършен пътят Добрич - \"Албена\", който създава проблеми за туристите. Тя посочи, че нееднократно е сигнализирана за проблем с този участък. \"Знам, че той не е довършен и ви уверявам, че през 2019 г. тези километри, които са останали за довършване от пътя Добрич - \"Албена\", ще бъдат ремонтирани\", каза Аврамова.", "date": "2019.03.21", "title": "Петя Аврамова: 3 готови магистрали след мащабното строителство през последните 10 години"}
{"url": "https://www.24chasa.bg/novini/article/7358265", "text": "71-годишна жена от Ловеч е хвърлила през терасата на жилището си торбичка с 4000 лева и 20 грама златни накити, след като била измамена по телефона от непознат мъж, представящ се за полицай. Телефонният разговор станал в сряда за времето от 17.20 до 18.30 часа, уточняват от полицията. Бабата била излъгана елементарно от мнимия полицай, че за нуждите на провеждано в момента разследване срещу телефонни измамници е необходимо да предаде всички налични ценности и пари. Тя \"налапала въдицата\" и с радост помогнала на \"органите на реда\". По случая е образувано досъдебно производство.", "date": "2019.03.21", "title": "71-годишна се прости с 4 бона и 20 грама злато в Ловеч"}
{"url": "https://www.24chasa.bg/novini/article/7358308", "text": "Най-малко шестима загинаха и 30 бяха тежко ранени при експлозия в химически завод в Източен Китай, предадоха Франс прес и Ройтерс. Спасителната операция продължава, съобщиха властите на град Янчън в провинция Цзянсу. Държавни медии съобщиха, че причината за експлозията се разследва, предава БТА. Публикувани в медиите видеозаписи и снимки показват, че експлозията е предизвикала пожар и е разбила прозорците на намиращи се наблизо сгради. Сред ранените има деца от детска градина, разположена в близост до индустриалния парк, в който се намира заводът, собственост на предприятието \"Тянцзяи кемикъл\". Общественото недоволство, свързано с мерките за безопасност, се засилва в Китай заради индустриални инциденти, вариращи от срутване на мини до пожари във фабрики, отбелязва Ройтерс.", "date": "2019.03.21", "title": "Експлозия в китайски химически завод, най-малко 6 жертви"}
{"url": "https://www.24chasa.bg/novini/article/7358319", "text": "За да се борят срещу Доналд Тръмп през 2020 г., някои демократи искат да задействат \"тежката артилерия\", реформирайки американската конституция, за да въведат пряко всеобщо гласуване на президентските избори и да разширят състава на Върховния съд - две идеи, които републиканците категорично отхвърлят. Идеята за премахване на системата на избирателни колегии става все по-популярна сред демократите, които още не са преглътнали победите на двама републикански кандидати, въпреки че техните кандидати спечелиха общо повече гласове. Благодарение на механизма на избирателната колегия през 2000 г. Джордж Буш беше избран за президент, въпреки че Ал Гор имаше половин милион гласа преднина. През 2016 г. Доналд Тръмп спечели срещу Хилари Клинтън, която обаче получи близо 3 милиона гласа повече от него. \"Моето мнение е, че всеки глас е важен\", заяви в понеделник прогресивната сенаторка Елизабет Уорън, кандидатка за президентските избори през 2020 г., по време на обиколка в щата Мисисипи. \"Мисля, че всички би трябвало да дойдат тук, за да искат вашите гласове. Искаме национален вот, а това значи да премахнем Избирателната колегия\", обясни тя. Американският президент се избира от 538 членове на избирателни колегии, чийто брой варира според щатите в зависимост от населението им. Всеки кандидат трябва да получи мнозинство от 270 гласа. Всички щати с 2 изключения (Мейн и Небраска) дават гласовете на всички свои \"електори\" на този, който спечели най-много гласове в щата. При всяка предизборна кампания кандидатите пропускат някои щати, които се смята, че няма как да бъдат спечелени, било защото по историческа традиция подкрепят Демократическата партия (като Калифорния), или са твърдо републикански (като Мисисипи). Кандидатите се концентрират върху малко над десетина щата, които могат да гласуват за единия или за другия кандидат. Най-важни са тези, които имат най-голям брой членове на избирателни колегии, като Флорида (29), Пенсилвания (20) или Охайо (18). През 2016 г. Доналд Тръмп получи подкрепата на 304 членове на избирателни колегии срещу 227 за Хилари Клинтън, именно спечелвайки Пенсилвания и Охайо. И други демократи освен Уорън се борят за тази промяна на изборния кодекс. Пийт Бутиджидж, който вероятно ще се включи във вътрешнопартийната надпревара за номинацията на Демократическата партия, смята, че новата система ще насърчи избирателната активност в национален мащаб. Разширяване на състава на Върховния съд Но пътят, който трябва да бъде изминат, преди САЩ да приемат някога всеобщото пряко гласуване, е дълъг. Тази реформа трябва на практика да бъде приета на гласуване за промяна на конституцията, което далеч не е сигурно в един разединен Конгрес, какъвто е сегашният. След това ще трябва поправката да бъде ратифицирана от 38 от общо 50 щата. Точно затова друг вариант печели популярност. Няколко клонящи към Демократическата партия щати, като Калифорния, Илинойс и Ню Йорк, към които неотдавна се присъедини \"колебаещият се щат\" Колорадо, се обвързаха с инициатива, целяща да даде гласовете на техните електори на кандидата, получил мнозинство от гласовете на национално равнище, а не на щатско. Но републиканците продължават да се противопоставят на всякакви промени, смятайки, че сегашната система принуждава кандидатите да търсят гласове в цялата страна, а не само в големите населени места. \"Зад желанието да се премахне Избирателната колегия стои стремежът на демократите провинциална Америка да изчезне от политическата карта\", заяви в Туитър републиканският сенатор Линдзи Греъм. Провинциална Америка гласува предимно за консерваторите. Върховният съд, който вече спада към лагера на консерваторите с влизането на двама съдии, назначени от Доналд Тръмп, е другият любим въпрос, който демократите използват за борба с републиканския милиардер. Елизабет Уорън и други две кандидатки за президентските избори, Камала Харис и Кърстин Джилибранд, заявиха пред информационния сайт Политико, че биха искали да увеличат броя на съдиите от Върховния съд, които в момента са девет. Пийт Бутиджидж и Бето О'Рорк, друг кандидат за изборите през 2020 г., споменаха идеята за преминаване към 15 върховни съдии: петима назначавани от демократите, петима от републиканците и петима, избирани от техните колеги. Но Доналд Тръмп отхвърли категорично тази идея като израз на политическите сметки, които си правят демократите, за да върнат храма на Темида в прогресивното русло. \"Не подкрепям\" тази инициатива, която не представлява \"никакъв интерес\", заяви той във вторник. \"Това няма да се случи през идните шест години\", добави той, имайки предвид двете години, оставащи от неговия мандат и допълнителните четири, които ще се добавят към тях, ако бъде преизбран през ноември 2020 година.", "date": "2019.03.21", "title": "Демократи искат да променят конституцията, за да се борят с Тръмп"}
{"url": "https://www.24chasa.bg/novini/article/7358324", "text": "По информация на Генералното консулство на България в Истанбул днес преди обед в квартал Беязит  На мястото на инцидента са се намирали и двама български граждани, които са в добро здравословно състояние и не се нуждаят от медицинска помощ, но автомобилът им е понесъл значителни щети. Има ранени при инцидента, които са откарани с линейки до близките болници. Сред тях няма български граждани, съобщиха от МВнР. Няма постъпила информация за засегнати от инцидента други български граждани. Генералното консулство в Истанбул има готовност за оказване на съдействие при необходимост. Телефони за връзка: +90 212 281 01 14; +90 212 281 01 15; +90 212 281 01 16.", "date": "2019.03.21", "title": "МВнР: Няма пострадали българи при инцидента с автобус в Истанбул"}
{"url": "https://www.24chasa.bg/novini/article/7358317", "text": "Великобритания не може да участва в изборите за Европейски парламент, заяви в Брюксел австрийският канцлер Себастиан Курц преди срещата на върха на ЕС, цитиран от БТА. Ройтерс цитира канцлера, че би подкрепил удължаване на срока за излизане на Великобритания от ЕС, но само ако бъде даден отговор на важните въпроси. По-добре е отлагане на Брекзит, отколкото Брекзит без споразумение, добави Себастиан Курц. Австрия е ротационен председател на ЕС за първите шест месеца на 2019 г.", "date": "2019.03.21", "title": "Курц: Великобритания не може да участва \nв изборите за Европарламент"}
{"url": "https://www.24chasa.bg/novini/article/7358347", "text": "Френският Сенат реши да сезира правосъдието по подозрения, че няколко близки сътрудници на президента Еманюел Макрон, между които и началникът на кабинета му, са дали фалшиви показания по делото \"Бенала\", предаде Франс прес, цитирана от БТА. Служба към Сената ще предаде на прокуратурата изявленията, дадени под клетва пред горната камара на парламента, от петима души: Александър Бенала, бивш близък сътрудник на Макрон, неговия приятел Венсан Краз, Патрик Строда - началник на кабинета на държавния глава, Алексис Колер - генерален секретар на Елисейския дворец, и генерал Лионел Лаверн, командващ звеното за сигурност при президентството. Те са заподозрени в \"пропуски и противоречия\" при изслушването им, според източници от Сената.", "date": "2019.03.21", "title": "Френският Сенат подозира приближени на Макрон в лъжесвидетелстване"}
{"url": "https://www.24chasa.bg/novini/article/7358349", "text": "Специализираната прокуратура внесе в Специализирания наказателен съд обвинителен акт срещу Димитър Желязков като ръководител на организирана престъпна група за изнудване, принуда чрез заплахи, палежи и разпространение на наркотици, действала от януари 2013 г. до 2 август 2018 г. в Бургас, Ямбол, Несебър и  „Слънчев бряг“, съобщиха от пресцентъра на Спецпрокуратурата. На съд по същото дело са предадени още 12 лица. Деветима от тях - за участие в ръководената от Желязков група, а 3-ма за престъпления, извършени по поръчение на групата. Сред обвиняемите участници е и дъщерята на Желязков – Станислава, обвинена за събиране на „такса спокойствие“ от таксиметрови фирми и собственици на търковски обекти в курорта „Слънчев бряг“. Освен като ръкводител на организирана престъпна група, Желязков ще отговаря за 9 деяния, извършени от него и от останалите обвиняеми по негово лично разпореждане. От създаването на групата през януари 2013 до края на 2017 г. участниците получили само от две собственички на погребални агенции в Бургас близо 72 000 лв. „такса спокойствие“. Чрез заплахи те били принудени да плащат по 150 лв. за всяко погребение, като се „отчитали“ на групата на всяко 10-о число от месеца. “Ако не ми дадеш парите веднага ще има чупене на капачки, нали знаеш?“, „... ако спреш да плащаш ще съжаляваш - последствията ги знаят всички“.Само през 2013 г. събраната „такса“ възлязла на 20 100 лева. Когато в началото на следващата година те отказали да плащат, едната от тях била заплашена с пистолет в лицето:“Дължиш ми по 150 лв. за погребение... Жива няма да те оставя-не го ли разбра? Ей сега затварям вратата и те почвам. Ей сега ще те обезобразя. Ще те оставя без лице, бе! Давай парите ... мастийо долна“. След случката плащанията продължили. „Такса охрана“, но и „Такса рекет“ бил принуден да отчита на групата предприемач от Ямбол. Най-напред той бил заставен да приеме обектите му в града да бъдат охранявани от „Аркус Сигурност Бургас“ ООД – фирмата, в която Димитър Желязков е бил назначен на длъжност експерт по сигурността. “Остави джипа - виж децата ти. Не можеш да ги пазиш непрекъснато. Има лоши хора – може да им се случи нещо лошо – я ще вземат да ги отвлекат, я някоя беля ще направят“, „съветвали“ бизнесмена хората на Желязков. Иначе „няма да бъдат отвличани децата ти, няма да ти бъдат палени коли“, няма “да ти счупят стъкло на заложната къща или на офиса... да хвърлят нещо вътре и да ги запалят“. Таксата за охрана за обектите на предприемача в града била 2520 лв. месечно. Освен нея обаче, той трябвало да плаща на групата и „Такса рекет“. От 2013 г. до началото на 2018 г. въпросната такса плавно се покачвала, за да достигне до 45 000 лв. месечно. Когато бизнесменът отказвал да плаща повече, му показвали снимката на детето, или отправяли му смъртни заплахи на самия. Бизнесмен от Бургас пък бил изнудван да се откаже от дяловете си в успешно търговско дружество в полза на групата, както и да продаде на ниска цена своите дялове във фирма, стопанисваща казино в Слънчев бряг. Отказът довел до опожаряване на казиното и личния автомобил на бизнесмена. На друг предприемач от Бургас Желязков наложил „глоба“ от 250 000 лева, защото отказал да плаща такса „рекет“, заплашен бил и с убийство. В част от случаите Желязков лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5 до 10 хиляди лева и конфискация на една втора от имуществото му.", "date": "2019.03.21", "title": "Спецпрокуратурата предаде на съд Митьо Очите и още 12, сред които е и дъщеря му"}
{"url": "https://www.24chasa.bg/novini/article/7358345", "text": "Повече от 700 000 души подписаха вече петиция, поместена вчера на сайта на британския парламент, с искане правителството да оттегли заявлението си за излизане от Европейския съюз и да остане в блока, предаде Ройтерс, цитирана от БТА. Само за няколко минути петицията събра хиляди подписи, след като късно снощи министър-председателката Тереза Мей направи телевизионно обръщение. Тя упрекна законодателите, че не са успели да се споразумеят по стратегия за Брекзит и призова парламента да направи окончателен избор. Крайно време е да вземем решение\", каза Мей на британците и добави: \"аз съм на ваша страна\". Говорител на камарата на общините каза, че парламентарният сайт се е сблъскал с \"технически проблеми\", заради значителното и продължително натоварване на системата\", предаде Франс прес. Сред подписалите е и актьорът Хю Грант. \"Подписах като всеки разумен човек в страната. Налице е извънредна ситуация\", написа Грант в Туитър. Петицията бързо надхвърли 100 000 подписа, нужни, за да бъде проведен дебат в парламента. \"Правителството многократно е заявявало, че напускането на ЕС е \"желание на народа\". Трябва да сложим край на това изтъкване, като докажем силата на сегашната обществена подкрепа за оставане в ЕС\", пише в текста, придружаващ петицията. Втори референдум \"не би могъл да бъде организиран, затова гласувайте сега\", призовава документът. Инициаторка на петицията е Маргарет Ан Георгиаду. \"За много хора е сега или никога\", обясни тя пред Би Би Си. Георгиаду каза, че след референдума през юни 2016 г., на който 52 процента се обявиха за напускане, гласът на привържениците на оставане в ЕС, като нея, е бил заглушен, а те са били пренебрегнати. Британските депутати не можаха да се споразумеят по условията за напускането, което накара министър-председателката да поиска от Брюксел отсрочване на Брекзит до 30 юни. Тези седмица парламентът в Лондон отхвърли възможността за втори референдум за Брекзит.", "date": "2019.03.21", "title": "Петиция с над 700 000 подписа призовава за отмяна на Брекзит"}
{"url": "https://www.24chasa.bg/novini/article/7358399", "text": "Британската министър-председателка Тереза Мей каза преди началото на срещата в Брюксел на европейските лидери, че ще поиска от тях кратко отлагане на Брекзит - до юни, предаде Ройтерс. Най-важното е да сме наясно, че Брекзит е решение на британския народ и сега е време британският парламент да изпълни резултата от референдума, предаде БТА.", "date": "2019.03.21", "title": "Тереза Мей официално ще иска от евролидерите отлагане на Брекзит до юни"}
{"url": "https://www.24chasa.bg/novini/article/7358401", "text": "Системите на \"Фейсбук\" с изкуствен интелект не са съумели автоматично да открият видеото на живо от стрелбата в Крайстчърч, обяви днес високопоставен представител на корпорацията в отговор на критики, предаде АП, цитирана от БТА. Според Гай Розън, вицепрезидент по въпросите на почтеността, системите с изкуствен интелект са обучавани чрез големи количества сходни съдържания, но в случая придобитите умения не са били достатъчни, защото такива нападения са рядкост. Розън поясни, че изкуственият интелект трудно може да бъде приучен да прави разлика между касапницата, излъчвана на живо от Нова Зеландия, и \"визуално подобно, но невинно съдържание\", каквото са онлайн видео игрите.", "date": "2019.03.21", "title": "Фейсбук за Крайстчърч: Изкуственият интелект не различава касапница от видео игра"}
{"url": "https://www.24chasa.bg/novini/article/7358419", "text": "Председателят на БСП - София Калоян Паргов прие в централата на столичните социалисти майките от \"Триадица\", които протестират срещу липсата на места в яслите и детските градини в района. Лидерът на левицата в София изслуша проблемите им и заедно обсъдиха различни варианти за справянето с тях. Майките от \"Триадица\" са инициирали и подписка, с която искат да покажат на управляващите в Столична община и на кмета на района, че проблемите наистина са сериозни и настояват във възможно най-кратки срокове да бъде намерено решение. До момента събраните подписи са над 550. Това съобщиха от пресцентъра на БСП-София. \"Единственият начин проблемите с недостига на места в детските ясли и градини да бъде разрешен е да започне ударно строителство на нови такива заведения, обясни Калоян Паргов, който е заместник-председател на Комисията по образование, култура, наука и културно многообразие в СОС. - До този момент управляващите в Столична община само усвояват средства, санират, ремонтират и разширяват вече съществуващи детски градини. А после режат лентички като за нови. Това не е решение\". Калоян Паргов добави, че проблемът, който съществува в район \"Триадица\" с недостига на места в детските ясли, го има на доста места в София. \"През следващия месец ще стартират класиранията и ще започне отново голямата олелия, каза той. - Истината е, че от 2008 година насам управляващите в Столична община непрекъснато променят критериите и правилата за прием. И тези промени ги правят в зависимост от това коя целева група е по-изостанала или ощетена през тази година, за да може през новата да бъде стимулирана. И така се въртим в омагьосан кръг от 10 години. Всички обяснения на управляващите, че детските градини били закрити, преустроени и не знам още какво в миналото са само елементарни оправдания. Не може 10 години да управляват Столична община и да не намерят решение на този проблем\". Лидерът на столичните социалисти категорично заяви, че БСП е против идеята за премахването на леглата в детските градини. \"Това предложение се прокрадна миналата година след протестите на различните граждански инициативни комитети, каза Калоян Паргов. - Премахването на леглата в детските градини противоречи на всякакви медицински и санитарни изисквания. В момента нашите експерти в образованието подготвят становище по тази тема и ще го обявим съвсем официално. За мен подобна идея е скандална\". Калоян Паргов информира протестиращите майки, че с общинския съветник от БСП Борис Цветков вече са внесли доклад в СОС относно възстановяване ползването на неизползваните сграда и двор на ул. \"305\" №1 в квартал \"Драгалевци\", район \"Витоша\", за общинска детска ясла и градина чрез откриване на филиал на 160 ОДЗ \"Здравец\" и разкриване на яслени и градински групи. В доклада има и предложение за частично преодоляване на проблема с недостига на места в общинските детски ясли и градини в район \"Триадица\". То е свързано с промяна на предназначението на съществуваща общинска сграда, намираща се в квартал \"Гоце Делчев\", зад блок №238 на ул. \"Боянски водопад\", известна като \"малката Триадица\". \"Идеята е тази сграда да бъде предназначена за детско заведение, да бъде реконструирана, преустроена и да бъде използвана временно за детска ясла и градина\", обясни Калоян Паргов.", "date": "2019.03.21", "title": "Калоян Паргов се срещна с протестиращите майки от \"Триадица\""}
{"url": "https://www.24chasa.bg/novini/article/7358407", "text": "Представители на таксиметровия бранш поискаха на среща в парламента спиране на нерегламентирано приложение за таксиметров превоз. Превозвачите излизат днес на протест в София. На срещата в парламента са присъствали председателят на Комисията по бюджет и финанси Менда Стоянова от ГЕРБ, зам.-председателят на Комисията по транспорт, информационни технологии и съобщения Станислав Иванов от ГЕРБ и представители на МТИТС и \"Автомобилна администрация\", предава БТА. От бранша искат спиране на приложението в интернет на \"Такси Максим\". По думите на Менда Стоянова превозите на тази компания се осъществяват както от таксита, така и от обикновени граждани, които работят нелегално. Проблемът не е само на таксиметровите превозвачи, но и на клиентите, които ползват нерегламентиран превоз, защото няма сигурност в качествата на водача, в изправността на автомобила, застраховките и т.н. - всичко, което се регламентира чрез лиценз, посочи тя. За решаване на проблема не е необходима законодателна промяна, обясни Стоянова. Необходимо е повече време за събиране на достатъчно доказателства, така че КЗК да може да предприеме действия за спиране на тази нерегламентирана дейност. Стоянова посочи, че още през май 2018 г. министерството на транспорта и \"Автомобилна администрация\" са предприели действия в тази посока и работят съвместно с НАП, с прокуратурата, но е въпрос на време да се съберат достатъчно доказателства, така че това решение да издържи в съда и да има реално своите последици. Доказателствата се събират трудно, собственикът на сайта е офшорна компания, чиито сървъри не се намират в България, каза Стоянова. Тя изрази надежда скоро КЗК да излезе с решение, което да \"затвори входа към тази измама\". От таксиметровия бранш заявиха, че на срещата е станало ясно, че институциите работят по проблема. Искаме среща и с главната прокуратура, за да се ускорят процесите, посочи Кирил Ризов от \"Съюз Такси\". От бранша предупредиха гражданите да не използват това приложение, защото то не им дава сигурност.", "date": "2019.03.21", "title": "В парламента таксиджиите поискаха спиране на интернет приложение за превоз (Снимки)"}
{"url": "https://www.24chasa.bg/novini/article/7358439", "text": "Тереза Мей трябва да се справи с почти нечовешки трудна задача, заяви холандският премиер Марк Рюте преди началото на срещата на европейските лидери в Брюксел. Брекзит без споразумение ще бъде катастрофа за Великобритания, каза Рюте, цитиран от Ройтерс и БТА. За да има отлагане на Брекзит, първо трябва да сме сигурни, че британският парламент ще го одобри. Ако той гласува против идната седмица, ще трябва отново да направим оценка на ситуацията, добави холандският премиер.", "date": "2019.03.21", "title": "Марк Рюте: Тереза Мей трябва да се справи с почти нечовешки трудна задача"}
{"url": "https://www.24chasa.bg/novini/article/7358432", "text": "В Министерство на земеделието, храните и горите се проведе среща с Управителния съвет на Български ветеринарен съюз и областните колегии, както и представители на Българската агенция по безопасност на храните. Тя е във връзка с извършени проверки в страната от екипи на Министерството за изпълнението на Националната програма за профилактика, надзор, контрол и ликвидиране на болестите по животните и зоонозите и идентификацията на едрите преживни животни животни и пчелините. Те бяха извършени в шест области на страната, избрани на случаен принцип. Проверките установиха несъответствия, касаещи идентификацията на животните, съобщиха от пресцентъра на БАБХ. Министър Румен Порожанов посочи, че е изключително важно да се предприемат адекватни и бързи мерки за привеждане на сектор „Животновъдство“ в съответствие с нормите. Той подчерта, че всички животни трябва да бъдат регистрирани. Предвид епизоотичната обстановка в страната, министърът отбеляза, че трябва да се обърне сериозно внимание и на свинете в обектите тип „заден двор“. От своя страна, представителите на Българския ветеринарен съюз изразиха желание и воля за съвместна работа с компетентните органи. По време на дискусията се взе решение до 29 март от съюза да се изпращат писмени предложения до БАБХ за предприемането на конкретни мерки за отстраняване на несъответствията. След това ще бъде формирана работна група, която да обобщи предложенията и да набележи конкретни действия. На срещата присъстваха заместник-министърът на земеделието, храните и горите доц. д-р Янко Иванов, изпълнителният директор на БАБХ д-р Дамян Илиев, експерти от МЗХГ и агенцията.", "date": "2019.03.21", "title": "Порожанов пред ветеринари: Всички животни трябва да бъдат регистрирани"}
{"url": "https://www.24chasa.bg/novini/article/7357934", "text": "Държавният секретар на САЩ Майк Помпейо се надява да използва първото си посещение в Ливан тази седмица, за да засили натиска срещу Иран и неговия ливански съюзник \"Хизбула\". Но той може да се натъкне на съпротива дори от местните съюзници на Америка, които се опасяват, че прекаленият натиск може да предизвика ответна реакция и да заплаши крехкия мир в мъничката страна. \"Хизбула\" днес повече от всякога има голяма власт в парламента и правителството. В петък Помпейо ще се срещне с президента Мишел Аун и ще разговаря с председателя на парламента и външния министър - и тримата близки съюзници на \"Хизбула\". Ще има среща и с прозападния премиер Саад Харири, който не е склонен да се противопоставя на \"Хизбула\". \"Прекарахме много време в разговори с ливанското правителство за това как да им помогнем да изключат заплахата, каквато представляват за тях Иран и \"Хизбула\", каза Помпейо пред репортери по-рано тази седмица. Но изолирането на \"Хизбула\", пред чиято военна мощ ливанската армия бледнее, може да се окаже невъзможно. Подкрепяната от Иран групировка има арсенал от десетки хиляди ракети и ракетни снаряди. Нейните калени в боеве кадри се сражаваха с Израел през 2006 г., който не успя да ги победи, те се бият на страната на Башар ал Асад от първите дни на гражданската война в Сирия, където удържаха редица трудни победи. Миналата година групата трансформира тази власт в големи политически придобивки, невиждани досега. Днес \"Хизбула\" и нейните съюзници контролират повечето от местата в парламента и кабинета, след като през 2016 г. успяха да помогнат на Аун, лидера на обединените християни, да бъде избран за президент. Групировката има три кресла в кабинета, това е най-големият брой, с който е разполагала, включително министерството на здравеопазването, което има един от най-големите бюджети. Това разгневи Вашингтон, чиито представители призоваха правителството на националното единство на Харири да гарантира, че \"Хизбула\" няма да има достъп до обществени средства. Миналия месец посланикът на САЩ Елизабет Ричард изрази безпокойство от нарастващата роля на \"Хизбула\" в новия кабинет, като каза, че това не допринася за стабилността. Ливан отдавна е политическо бойно поле в противопоставянето между Вашингтон и Техеран в региона. Но напрежението нарасна, откакто президентът Доналд Тръмп се изтегли от ядрената сделка между Иран и световните сили и възобнови санкциите срещу Техеран. Съединените щати подкрепят коалиция от групировки, които са против \"Хизбула\", оглавявана от сунитското движение \"Ал Мустакбал\" (Бъдеще) на Харири и крайнодесните Християнски ливански сили. Все още са пресни спомените за сблъсъците през май 2008 г., когато шиитската \"Хизбула\" бързо победи група от сунитски опоненти по улиците на Бейрут. \"Вашингтон трябва да внимава да не притиска прекалено силно Ливан, защото \"Хизбула\" ще отвърне отвърне, ако е заплашено нейното оцеляване\", казва Джо Макарън от Арабския център във Вашингтон. \"При сегашното статукво най-ефективният начин за възпиране на \"Хизбула\" остава в рамките на сложните параметри на ливанската политическа система\", добавя той. Изглежда администрацията на Тръмп осъзнава трудностите и макар да говори остро по адрес на \"Хизбула\", не прави нищо повече от това да засили и без това строгите санкции срещу групировката, която е в \"черния списък\" на западните държава като терористична организация. Съединените щати са твърд поддръжник на ливанската национална армия, на която са доставили през последното десетилетие оръжия и помощи за повече от 1,5 милиарда долара. Обаче \"Хизбула\" - единствената група, която не се разоръжи след гражданската воина от 1975-1990 г. - си приписва заслугата, че през 2000 г. е успяла да сложи край на 18-годишната израелска окупация на Южен Ливан и заявява, че е единствената сила, способна да отрази ново израелско нашествие. Очаква се по време на посещението си в Ливан Помпейо да потвърди подкрепата на Вашингтон за ливанската армия. А в замяна да поиска ливанската централна банка да вземе мерки, така че Иран да не може да използва ливанската банкова система, за да заобикаля санкциите. На въпрос на журналисти напът за Близкия изток за срещите му с Аун, който улесни идването на власт на \"Хизбула\", Помпейо отговори: \"В моята работа говорим с много хора, които се надяваме да променят пътя си\". По-късно този месец е насрочена визита на Аун в Русия за разговори с президента Владимир Путин. Очаква се двамата да обсъдят много теми, сред които връщането на сирийските бежанци и добива на петрол и газ в Средиземно море, който е източник на напрежение между Ливан и Израел. Вероятно Помпейо ще продължи посредничеството на САЩ в опит да бъде решен спорът между Ливан и Израел за морската им граница. По-късно тази година Ливан планира да започне по крайбрежието си проучвания за петрол и газ. (От БТА)", "date": "2019.03.21", "title": "Майк Помпейо заминава за Ливан, където \"Хизбула\" е на върха на силата си"}
{"url": "https://www.24chasa.bg/novini/article/7357874", "text": "Полицията иззе 730 саксии с растения от рода на конопа, над 90 кг зелена тревиста маса и 35 гр суха марихуана в Габровско. В спецоперацията са задържани 52-годишен габровец и 21-годишна столичанка, съобщиха от МВР. Криминалисти на ОДМВР- Габрово и РУ-Габрово, под наблюдението на прокуратурата, са претърсили хале на бивше предприятие в града. Там открили помещение, специално пригодено за отглеждане на марихуана. От него са иззети общо 429 саксии с растения от рода на конопа и 64,705 кг зелена растителна маса, реагирала при тестовете на марихуана. Помещението било обзаведено с изключително модерно оборудване за отглеждането на растенията - лампи с подходяща цветна температура, поливна система, вентилация, филтри, уреди за контрол на температурата и влажността, и др. 52-годишният габровец е изградил миниоранжерия за отглеждане на марихуана в село Драгановци. Оттам са иззети още 301 саксии с растение от рода на конопа, 27,226 кг зелена растителна маса и 35 грама суха маса, както и съответното оборудване. По случая е образувано досъдебно производство по чл.354 в от НК. По член 354 \"в\" от Наказателния кодекс се предвижда за престъплението \"лишаване от свобода\" от две до пет години и глоба от пет хиляди до десет хиляди лева. ", "date": "2019.03.21", "title": "МВР разби свръхмодерна нарколаболатория на габровец и софиянка (Снимки)"}
{"url": "https://www.24chasa.bg/novini/article/7357918", "text": "Двустранните търговски връзки между България и Саудитска Арабия се развиват динамично и възходящо. Налице е постоянен интерес за работа и сътрудничество в различни области между бизнеса от двете страни. Това заяви министърът на икономиката Емил Караниколов в приветствие към участниците в българо-саудитски бизнес форум, който се проведе в Рияд. На форума участие взеха над 80 български и саудитски компании от секторите земеделие, хранително-вкусовата промишленост, фармацевтична и машиностроителна промишленост, информационни технологии и туризъм, съобщиха от пресцентъра на Министерството на икономиката. Министър Караниколов изтъкна, че през 2016 г. и 2017 г. са подписани три важни документа: Меморандум за разбирателство за сътрудничество в областта на туризма, Споразумение за избягване на двойното данъчно облагане, Споразумение за взаимно сътрудничество в областта на земеделието, животновъдството и рибарството. „В момента работим за съгласуване на Споразумение за насърчаване и защита на инвестициите. Очакваме също да създадем Смесена междуправителствена българо-саудитска Комисия за икономическо сътрудничество, като подпишем Статут за нейната работа“, подчерта Караниколов. Той допълни, че с приемането на нови двустранни договорености се върви уверено напред към създаване и задълбочаване на нови партньорски дългосрочни взаимноизгодни отношения. Икономическият министър посочи, че през последното десетилетие има значителен ръст на двустранната търговия, която надхвърля 100 милиона щатски долара, на фона на доста по-скромните обеми през предходните години. „През 2018 г. се наблюдава увеличение на българския износ за Саудитска Арабия в сравнение с предходната година, като надхвърля 40 млн. щ.д. Убеден съм, че нашите две страни са в състояние да навлязат в нов етап на взаимноизгодни търговско-икономически отношения“, заяви Караниколов. По думите му настоящият форум дава отлична възможност да бъдат дискутирани и представени предимствата и качествата на продуктите, производствените технологии и ноу-хау, използвани в двете страни.", "date": "2019.03.21", "title": "Караниколов: През 2018 г. българският износ за Саудитска Арабия надхвърля 40 млн. долара"}
{"url": "https://www.24chasa.bg/novini/article/7357944", "text": "Няколко хиляди привърженици на опозицията се събраха пред сградата на албанския парламент, призовавайки за оставка на правителството и предсрочни избори, съобщи АП. Митингът в четвъртък е част от водените от десноцентристката Демократическа партия протести на опозицията, която миналия месец обвини правителството на Еди Рама, че е корумпирано и свързано с организираната престъпност. Правителството отрича тези твърдения, предава БТА. В предишни митинги привърженици на опозицията се опитаха да нахлуят в парламента, използвайки димни бомби. Полицията отговори със сълзотворен газ. Социалистите твърдят, че действията на опозицията не помагат на напредъка на Албания към членство в ЕС. На днешния протест на опозицията за първи път не присъстваше лидерът на Демократическата партия Лулзим Баша, което част от демонстрантите възприеха като предателство. Вместо него се появи бившият премиер Сали Бериша, който беше посрещнат с овации. По-късно Баша, който е в Брюксел за среща на Европейската народна партия, написа във Фейсбук, че \"целта на опозицията е справедлива\" и тя се бори за власт, независима от престъпните кръгове, и за свободни избори. \"Време е престъпната клика, заедно с правителството, да бъде разрушена до основи. Албания като Европа!\", написа Баша.    ", "date": "2019.03.21", "title": "Хиляди привърженици на опозицията в Албания протестират пред парламента (Снимки)"}
{"url": "https://www.24chasa.bg/novini/article/7357978", "text": "Пристигнах в Брюксел, където днес и утре ще участвам в редовното заседание на Европейския съвет. Това написа премиерът Бойко Борисов във фейсбук.  Днес държавните и правителствени ръководители във формат ЕС-27 ще проведат заседание за обсъждане на последните събития след нотификацията от Обединеното кралство съгласно член 50, съобщиха от пресцентъра на Министерски съвет. Преди да започне работната сесия на Съвета, министър-председателят Бойко Борисов и председателят на Европейския парламент Антонио Таяни ще открият изложбено пространство “Атанас Буров” в сградата на ЕП. За първи път в историята на институциите на ЕС част от Европейския парламент ще носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония ще бъде открит също бронзов бюст на Атанас Буров и паметна плоча за делото на българския общественик. На 22 март лидерите на страните членки ще се срещнат с министър-председателите на Исландия, Княжество Лихтенщайн и Кралство Норвегия за отбелязване на 25-годишнината от създаването на Европейското икономическо пространство. По-късно на втората работна сесия на Европейския съвет държавните и правителствени ръководители на ЕС ще обсъдят укрепването на европейската икономическа база, изменението на климата, предстоящата среща на върха ЕС-Китай, както и начините за борба с дезинформацията. В началото на заседанието се очаква президентът на Румъния, който представлява текущото ротационно председателство на Съвета на ЕС, да запознае лидерите с работата и напредъка по приоритетите на Румънското председателство.", "date": "2019.03.21", "title": "Борисов пристигна в Брюксел за редовното заседание на Европейския съвет"}
{"url": "https://www.24chasa.bg/novini/article/7357973", "text": "Силна експлозия разтърси днес химически завод в Източен Китай, предаде Франс прес, като се позова на местните власти. Засега се съобщава за ранени, но не се уточнява колко са. Взривът е отекнал около 14,50 ч. местно време (06,50 ч. по Гринуич) в обект на компанията Тянцзяи кемикъл, намиращ се в град Янчън, на около 260 километра северно от Шанхай, съобщават общинските власти на града в социалната мрежа Вейбо, цитирани от БТА. На видео, разпространено в интернет от няколко китайски медии, се вижда огромно огнено кълбо, издигащо се на няколко десетки метра височина над завода. После се вижда и стълб от гъст сив дим. \"След взрива спасителните служби, пожарникари и медицински персонал бяха изпратени на мястото на произшествието за участие в спасителни операции\", се казва в съобщението на общината във Вейбо. \"Жителите на района спонтанно се организираха, за да откарат ранените в болница\", се допълва в съобщението. Националният център по сеизмология на Китай е регистрирал в града в 14,48 ч. местно време (06,48 ч.) земетресение с магнитуд 2,2. Това може да е потенциална индикация за мощността на взрива. През ноември миналата година в град Чжанцзякоу на около 200 километра северозападно от Пекин при изтичане на газ в химически завод последва взрив и загинаха 23 души. Един от най-тежките инциденти в китайската промишленост стана през 2015 г. в Тянцзин, в северната част на страната. В огромна експлозия в склад за химически продукти тогава загинаха най-малко 165 души.", "date": "2019.03.21", "title": "Силна експлозия разтърси химически завод\nв Китай, има пострадали"}
{"url": "https://www.24chasa.bg/novini/article/7358005", "text": "Турският външен министър Мевлют Чавушоглу заяви днес, че Европейският парламент вече не е платформа за защита на общите ценности на Европа, предаде Анадолската агенция. За съжаление, броят на радикално настроените политици в Европейския парламент се увеличава. Действията им водят до отдалечаване на ЕП от европейските ценности и той престана да бъде платформа за защита на общите ценности на Европа, посочи Чавушоглу, цитиран от БТА. Преговорите на Турция за членство в ЕС започнаха през 2005 г., припомня агенция ТАСС.", "date": "2019.03.21", "title": "Чавушоглу: Европарламентът вече не е платформа за защита на общите ценности на Европа"}
{"url": "https://www.24chasa.bg/novini/article/7358008", "text": "Перничанин ще отговаря за множество умъртвени кучета, съобщи ОД на МВР. На 5 април миналата година полицейски служители и представители на Общинския инспекторат проверили имот в областния град, в който се отглеждали кучета в нечовешки условия. Инспекцията била по сигнал на граждани. Контролните органи се натъкнали на множество трупове на четириноги и такива, които били слаби и недохранени. Тогава били иззети 11 починали животни и кости на други 4. Пет били закарани в кастрационен център. В резултат на започналото разследване и проведени множество процесуално-следствени действия под ръководството на Районна прокуратура - Перник е привлечен като обвиняем 27-годишният Р.К. от Перник. Мъжът ще отговаря по чл. 325 \"б\", ал. 1 от НК. При доказване на вината му, го заплашва наказание лишаване от свобода до 3 години и глоба от 1 000 до 5 000 лева.", "date": "2019.03.21", "title": "Перничанин ще отговаря за множество умъртвени кучета"}
{"url": "https://www.24chasa.bg/novini/article/7358019", "text": "В последните дни независими източници осветиха поредната порочна схема за облагодетелстване на властта. Вторият човек на ГЕРБ, председателят на парламентарната им група Цветан Цветанов, е придобил луксозен имот на силно занижени цени. Всеки ден наяве излизат скандалните факти по тази сделка, които създават основателни съмнения за данъчни измами и други нарушения на закона, съобщиха от Изпълнителното бюро на Народното събрание на БСП. Самият факт, че в една и съща фирма, при преференциални условия, пазаруват Цветанов, Цачева, Рашидов и други близки на ГЕРБ е достатъчно показателен за системата на властта. Тя покровителства определени фирми и получава подаръци срещу това, се казва в съобщението. Прокуратурата и органите се сезираха по въпроса. Но Бойко Борисов мълчи. Преди време пред актива на ГЕРБ министър-председателят заяви: „Трябва да ви светне червена лампичка, иначе аз ще ви светна синята”. Лампите светнаха за Цветанов. Настояваме Борисов да наруши мълчанието си и да изпълни заканата си, че няма да търпи дори съмнения за корупция около себе си, допълниха от БСП.", "date": "2019.03.21", "title": "БСП към Борисов: Докога ще мълчите за апартаментите на властта?"}
{"url": "https://www.24chasa.bg/novini/article/7358020", "text": "\"На бизнеса е нужно трайно законодателство и конкурентни правила. Не може законите да се променят по три пъти на месец. Подкрепата за малкия и средния бизнес в България е един от основните ни приоритети. Ще имате държавна политика за българско производство.\" Това заяви лидерът на БСП Корнелия Нинова на среща с ръководството на Българската асоциация на производителите и износителите на облекло и текстил, съобщиха от пресцентъра на БСП. Според нея хаотичните движения на управляващите са критични за българското производство. Тя заяви подкрепата на левицата за решаването на проблемите в сектора. Корнелия Нинова беше категорична, че във визията на левицата е да бъдат определени няколко основни национални бранша, за които има потенциал да се развиват. \"Тези браншове да бъдат определени по ясни и обективни критерии- като пазари, ресурси, кадри. След преценка колко кадри са нужни, същите да бъдат заложени с в средното професионално образование и във висшите държавни училища, а издръжката им да бъде от държавата\", каза Корнелия Нинова. Според председателя на Асоциацията Радина Банкова браншът е донесъл на страната два милиарди и 11 милиона лева приходи за последната година. \"Около 90 000 са заетите в бранша. През 2007 година са били 165 000. Стопили са се наполовина\", посочи Банкова. \"Имаме нужда вие да лобирате за нашия бранш в Европа. Бихме искали вашите евродепутати да защитават нашите интереси там\"- продължи тя. Според нея дуалното образование би помогнало за решаването на проблема с кадрите. Тя обясни, че младите българи се ориентират в сферата на услугите. \"Ако през 2007 г. приходите са били 1,8 милиарда лева, сега са над 2 милиарда лева\", каза зам.-председателят на Асоциацията Валерия Жекова. Причината за ръста е, че в България работят компании от високите ценови нива. От ръководството на Асоциацията изразиха тревога, че големите компании от сектора изнасят производството си в трети страни, извън ЕС. Според председателя на Комисията по икономическа политика и туризъм в Народното събрание и депутат от ПГ на \"БСП за България\" Петър Кънев дуалното обучение може да помогне за решаване на проблемите в сектора, но е нужно и вдигане на заплатите на работещите. По думите му това ще намали текучеството и ще направи производството привлекателно за младите хора.", "date": "2019.03.21", "title": "Нинова: На бизнеса е нужно трайно законодателство, а не хаос"}
{"url": "https://www.24chasa.bg/novini/article/7358041", "text": "От общо 579 препоръки, дадени през миналата година от Сметната палата на одитираните обекти за подобряването на дейността им, 381 са изпълнени, 57 не са изпълнени, 62 са частично изпълнени, а 72 са в процес на изпълнение, съобщиха от пресцентъра на Палатата. Направени са общо 43 проверки за изпълнението на препоръките по извършени одити на Сметната палата. Това сочи анализ за броя на проверките и изпълнението на препоръките при осъществения последващ контрол от одитната институция през 2018 г. Анализът на данните показва положителна тенденция за увеличаване с 6 на сто на изпълнените препоръки през 2018 г. в сравнение с 2017 г. От друга страна, има намаление с 4 на сто на неизпълнените препоръки за същия период. Близо половината от неизпълнените препоръки са дадени при извършени одити на съответствие при финансовото управление, като най-много от тях са свързани с приемането на нови или с промени/актуализация на вътрешни актове, в т.ч. актове, приемани от общинските съвети. Не са изпълнени препоръки за подобряване на управлението на бюджета, най-вече на приходите, за управление на имоти, за отдаване под наем, за управление на изпълнението на договори, за оценката на риска и за обществените поръчки. При одитите на изпълнението най-много са неизпълнените препоръки, свързани с актуализиране на вътрешни актове или регламентиране на ред за извършване на определени дейности чрез приемане на нови вътрешни актове. Не се изпълняват и препоръки, които изискват съвместни усилия на повече от една институция, както и такива, свързани с приемане на количествени и други индикатори за измерване на изпълнението. Проблемни за изпълнение са и препоръките, при които трябва да се закриват структури или прецизират функции, както и тези, свързани със създаването на механизъм за събиране и периодичен анализ на информация. В единични случаи не се изпълняват препоръки за привеждане на дейности в съответствие с делегирани правомощия, обвързване на финансирането с качеството на услугата или когато се налага държавна подкрепа или гаранция за осигуряване на средства. При специфичните одити не са изпълнени препоръки, свързани с промени, допълнения или разработване на вътрешни актове и необходимост от съвместни действия на повече от една институция. За препоръките, които не са изпълнени, изпълнени са частично или са в процес на изпълнение, Сметната палата уведомява съответно Народното събрание, Министерския съвет или общинския съвет за предприемане на действия за изпълнението им. Във връзка с това докладите от общо 20 извършени проверки, са изпратени на Народното събрание (един доклад), на Министерския съвет (10 доклада), на министъра на образованието и науката (един доклад) и по един доклад в следните общини - София, Бяла, Димово, Завет, Златарица, Медковец, Попово и Търговище. През 2018 г., както и в предходните две години, липсва активност от страна на сезираните органи за предприемане на допълнителни действия за изпълнение на препоръките от тяхна страна. Сезираните органи не са уведомявали Сметната палата за предприетите от тях действия за изпълнението на препоръките, като само в един случай е получена информация за допълнително предприети действия. В случаите, когато при първоначалната проверка е установено, че препоръките не са изпълнени или са частично изпълнени, Сметната палата е създала възможност за извършване на повторни или следващи проверки за изпълнението на препоръките чрез промяната на правилата за организиране на осъществяването на контрол по изпълнението на препоръките. През 2018 г. са взети 7 решения за повторни проверки за изпълнение на препоръките, извършени са 2 от тях - за одита на изпълнение \"Професионално образование за заетост\" за периода от 1 януари 2012 г. до 31 декември 2014 г., и за одита \"Изпълнение на Националната стратегия за научни изследвания\" за периода от 1 август 2011 г. до 31 декември 2014 г. в Министерството на образованието и науката, Фонд \"Научни изследвания\" и Българската академия на науките. През януари 2019 са осъществени още 2 повторни проверки - за препоръките при одита \"Принос на Хоризонт 2020 за постигане на целите на Националната програма за развитие България 2020 и националните стратегически документи\" за периода от 1 януари 2013 г. до 31 декември 2015 г., и при одита на\"Летище София\" ЕАД. Прецедент в практиката на Сметната палата е извършената трета по ред проверка за изпълнение на препоръките, дадени с доклада за извършения одит на договора за предоставяне на концесия за подземни богатства - златно-медно-пиритни руди, чрез добив от находище \"Челопеч\" - Софийска област, предоставена на \"Дънди Прешъс Металс Челопеч\" ЕАД за периода от 1 януари 2011 г. до 31 декември.2013 г. При приемането на резултатите от третата проверка е взето решение за извършването на четвърта проверка за изпълнение на препоръките. Причината, поради която е взето решение за извършване на четвъртата проверка, е препоръка в процес на изпълнение, свързана с разработването на финансово икономически анализ на концесията и предприемане на действия за постигане на икономически баланс между ползите и рисковете за държавата и концесионера.", "date": "2019.03.21", "title": "66 на сто от препоръките на Сметната палата са изпълнени през 2018 г."}
{"url": "https://www.24chasa.bg/novini/article/7358021", "text": "Масов протест на таксиметрови шофьори се провежда днес на площад \"Виктория\" в Букурещ, съобщи ТАСС. Демонстрантите протестират против алтернативни транспортни компании, които според таксиджиите създават нелоялна конкуренция, информира Аджерпрес. Шофьори на стотици таксита, автобуси и други коли от всички общини в Румъния настояват правителството да одобри две постановления, които да регламентират дейността на транспортни компании като UBER, Taxify или Clever. Протестиращите искат неоторизираните превозвачи на пътници, работещи с помощта на приложения към мобилни телефони, да бъдат наказвани, предава БТА. Протестът е организиран от Асоциацията на оторизираните оператори и превозвачи на Румъния /COTAR/. В района на протеста автомобилното движение е ограничено.", "date": "2019.03.21", "title": "Таксиджии протестират на площад \"Виктория\" в Букурещ"}
{"url": "https://www.24chasa.bg/novini/article/7358044", "text": "Жена от Омуртаг е изтеглила 4800 лева от банка и ги е дала на телефонни измамници. Въвеждането в заблуждение е станало вчера по известната схема \"помощ на полицията\", съобщиха от ОД на МВР-Търговище, цитирани от БТА. 72-годишната жена получила обаждане по стационарен телефон, при което мъж, представящ се за полицейски служител, съобщил, че \"името й е на второ място в списък на телефонни измамници\". По-късно тя получила обаждане, в което \"престъпниците\" я заплашили и спешно потърсила помощ от мнимия полицай. Била убедена да даде парите, които изтеглила от банка. На служителите в институцията по внушение на \"полицая\" обяснила, че й трябват за купуване на лек автомобил, уточниха от ОД на МВР. Жената предала парите на непознат на детска площадка в града. Образувано е досъдебно производство. От началото на годината това е втора телефонна измама в Омуртаг. На 20 януари 82-годишна жена е дала при измама 2245 лева. Ден по-късно криминалистите задържат 40-годишен мъж, участвал в измамата като куриер.", "date": "2019.03.21", "title": "Жена от Омуртаг се прости с 4800 лева по схемата \"помощ на полицията\""}
{"url": "https://www.24chasa.bg/novini/article/7358043", "text": "Почти 70% разкриваемост на телефонните измами във Великотърновско за м.г. отчете Областната дирекция на МВР. 13 са регистрираните телефонните измами с щета за жертвите около 100 000 лв. и множество златни накити. 9 от тях са разкрити, съобщи ст.комисар Димитър Машов. \"Задържани са около 20 лица, които са извършители на такъв вид измами. Наложени са им мерки за неотклонение и това е една от причините за намаляване на телефонните измами, тъй като докато са в ареста, няма как да извършват дейността си\", каза той. Намалението спрямо 2017 г. пък е с 35%. \"Не само мулетата биват задържани, а същинските извършители на измамите, мозъците, които организират този вид дейност\", допълни директорът на ОДМВР. \"Телефонните измами по принцип са с много нисък процент на разкриваемост. Тук близо 70% разкриваемост - това е перфектно свършена работа на място. Благодарение на търновските полицаи и съвместните координирани действия с останалите дирекции са установени извършители на тези престъпления и на триторията на други областни дирекции\", каза зам.-директорът на ГДНП ст.комисар Благородна Макева. Тя подчерта и значението на превантивната дейност, която в ОДМВР-Велико Търново е на много високо ниво. \"Не можем да не подкрепим колегите, както в работата с възрастните хора, така и с децата, защото имат традиции. Когато гражданите познават престъпните схеми, могат сами да разпознаят, че се касае за престъпление, въпреки високата степен на успеваемост от страна на т.нар \"въртачи\", допълни Макева. \"В последно време за един ден имаше 20 опита за телефонни измами в община Велико Търново и благодарение на бързата и адекватна реакция и връзки между полиция, местна власт и населението нямаше нито един измамен\", похвали се ст.комисар Машов.", "date": "2019.03.21", "title": "20 ало измамници изловили великотърновските полицаи, има 35% спад на излъганите"}
{"url": "https://www.24chasa.bg/novini/article/7358037", "text": "Мъже на 43 и на 24 години са привлечени като обвиняеми за грабеж над медицинско лице в ямболското село Болярово. Това е първият такъв случай в района, каза на брифинг днес районният прокурор Стойко Иванов. Такова посегателство над медик в едно малко населено място е престъпление с голям обществен отзвук и срочното му разкриване ще има превантивен характер, допълни окръжният прокурор Дойчин Дойчев.  Двамат обвиняеми са задържани за 72 часа с прокурорско постановление. Как се е стигнало до разкриване на престъплението - стана ясно днес на срещата със заместник-директорът на ОДМВР - Ямбол комисар Евгени Христов, административният ръководител на Окръжна прокуратура - Ямбол Дойчин Дойчев, административният ръководител на Районна прокуратура - Елхово Стойко Иванов и главен инспектор Мирослав Величков, началник сектор „Противодействие на криминалната престъпност“ при областната дирекция на МВР. Действията на криминалистите стартирали на 23 януари след сигнал за грабеж, подаден от жител на село Бояново. Пред полицаите потърпевшият (общопрактикуващ лекар в населеното място) обяснил, че около 20.00 часа на същия ден, прибирайки се към дома си, бил нападнат от непознат. Използвайки сила, нападателят му нанесъл удар с твърд предмет в главата, след което му отнел мъжка чанта с документи, два мобилни телефона, около 7000 лева и златни накити. Към мястото на инцидента незабавно са насочени полицейски екипи, сформиран е щаб и започнати издирвателни и процесуално-следствени действия за установяване на цялостната фактическата обстановка по случая, обясни комисар Христов. Събрани са доказателства за цялостния механизъм на престъплението, както и за съпричастността на извършителите. Те са задържани на 19 март. Единият от тях е разполагал с информация, че потърпевшият ще носи в себе си голяма сума пари. Открити и иззети са впоследствие веществени доказателства, част от които извършителите са опитали да унищожат чрез изгаряне, уточни заместник директорът на ямболската полиция. Административният ръководител на Районна прокуратура - Елхово Стойко Иванов подчерта, че действията по разследването са протекли при много добро взаимодействие между прокуратурата и областната дирекция, което е позволило работата по горещи следи и бързо разкриване на извършителите. Задържаните двама мъже, на 24 и на 43 години, са разпитани пред съдия и са направили признания. Привлечени в качеството на обвиняеми за извършено престъпление по чл. 198, ал. 1, вр. чл. 20, ал. 1 от НК, с прокурорско постановление са задържани за срок до 72 часа. На 22 март прокуратурата ще внесе в съда искания за вземане на мерки за неотклонение „задържане под стража“, допълни районният прокурор Стойко Иванов.  Престъплението е добре подготвено и завършено, както по отношение на осъществяването му, така и по отношение на заличаване на следите, посочи окръжният прокурор Дойчин Дойчев. Процесуално-следствените действия продължават под ръководството на Районна прокуратура - Елхово.", "date": "2019.03.21", "title": "Обвиниха двама, нападнали и ограбили медик в Ямболско"}
{"url": "https://www.24chasa.bg/novini/article/7358025", "text": "\"Година след катастрофата не смеех да вляза сама в банята, страхувах се, че духът на загиналото момче ще ме преследва. Знам, може да е налудничаво, но просто беше като травма от това, което се случи. Не пожелах да видя човека, не съм гледала и снимки.  Беше голям шок. Жал ми е за него, но до ден днешен се питам какво е правил той на магистралата, дали това не е самоубийство на един психически неуравновесен човек. Не мога да си обясня каква е причината да притичваш по магистралата в този ранен час. Там няма нито магазинчета, нито кафенета. Много необяснимо. Питала съм се защо на нас, това е много тежко преживяване. Но ние нямаме вина, експертизата го доказа. Смятам, че каквото и да се случи от тук нататък, това е истината. Все още това ме държи емоционално, все още се питам защо на нас, но това е съдбата. Държавата няма претенции към  нас\", заяви в съда Деси Слава. Тя обаче не бе наясно, че наказателното дело, което върви срещу шофьора й Димитър Илиев, е точно защото прокуратурата, като представител на държавното обвинение,  е внесла обвинителен акт срещу него.  \"Притеснителното е, че подсъдимият беше попитан в залата дали се признава за виновен, при положение, че делото не е  във фаза на съкратено съдебно следствие\", допълни адвокат Станислав Иванов, който представлява подсъдимия Димитър Илиев. Както \"24 часа\" писа по-рано днес, Илиев е подсъдим за пътно произшествие на АМ \"Тракия\", при което е загинал 21-годишният пешеходец Божидар Кайлов. Призори на 9 сепмеври, 2016 г., той внезапно притичал пред автомобила на певицата, шофиран от Димитър. Фолкдивата се връщала от участие във Варна.  На днешното съдебно заседание освен Деси Слава бе разпитано и вещото лице Жулиета Едрева, изготвила съдебно-техническа експертиза. Според нейни изчисления в момента на удара автомобилът се е движел със 100 км/ч.   Следващото заседание е насрочено за 25 април.", "date": "2019.03.21", "title": "Деси Слава: Година след катастрофата не смеех да вляза сама в банята заради духа на момчето (Видео, снимки)"}
{"url": "https://www.24chasa.bg/novini/article/7358062", "text": "Парламентът прие на първо четене промени в Закона за кадастъра и имотния регистър, които дават възможност за създаване на нови точки за достъп до услугите на кадастъра. Измененията, внесени от Министерския съвет, бяха гласувани единодушно с 82 гласа \"за\". Целта на законопроекта е да се подобри административното обслужване на потребителите на кадастрални услуги, като се създаде правна възможност за лицата, придобили правоспособност по реда на Закона за кадастъра и имотния регистър (ЗКИР), да подпомагат службите по геодезия, картография и кадастър (СГКК). С измененията се урежда възможността за придобилите правоспособност лица, които са търговци или упражняват свободна професия, да подпомагат дейността на службите по кадастъра, като предоставят на хартиен носител най-търсените официални документи - скици на поземлени имоти и сгради, схеми на самостоятелни обекти и удостоверения за наличие или липса на данни. Документите ще бъдат получавани чрез отдалечен достъп до информационната система на кадастъра. Предоставяните на потребителите по този ред документи ще имат силата на официален документ, издаден от Агенцията по геодезия, картография и кадастър. Разширява се кръгът от органи и лица, които имат право да получават скици, схеми и удостоверения от Агенцията чрез информационната система на кадастъра, като електронните документи могат да се използват за провежданите от тях производства. Предложени са и промени в Закона за устройство на територията, с които се цели облекчаване на административната тежест при провеждане на процедурата по въвеждане на строежи и сгради в експлоатация, като за възложителя на обекта отпада задължението да предоставя на органите, въвеждащи обектите в експлоатация, документ, доказващ, че обектите са нанесени в кадастралната карта и кадастралните регистри. Предвидено е измененията да влязат в сила в тримесечен срок от публикуването им в \"Държавен вестник\". В резултат на реализиране на промените ще бъде подпомогната дейността на службите по кадастъра, ще се подобри административното обслужване на потребителите на кадастрални услуги, като, от една страна, ще се даде възможност да се създадат нови точки за достъп до услугите на кадастъра, а от друга, ще бъде освободен ресурс в службите, като служителите ще насочат своята дейност върху контрола на дейността по създаване на кадастралната карта и кадастралните регистри, и по поддържането им в актуално състояние, се посочва в мотивите на вносителя.", "date": "2019.03.21", "title": "Създават улеснения за достъпа до услугите на кадастъра"}
{"url": "https://www.24chasa.bg/novini/article/7358069", "text": "Една историческа несправедливост беше изтрита. Буров пръв прозира, че нашето място е в Европа, макар и да е приятел със съветския посланик, защото такова е нашето положение. Това заяви премиерът Бойко Борисов при откриването на пространство, наречено на Атанас Буров, в Европейския парламент в Брюксел. В него има и бюст - паметник на големия български държавник. \"За съжаление разделението продължава. Тези, които унищожаваха българската интелигенция, пак напъват. Техните деца напъват да дойдат тук. Сега 100 камери те снимат, а ти казваш, че няма медийна свобода. Забравихме ли колко семейства бяха унищожени и че живеехме в страх? Те живееха на \"Оборище\" и \"Позитано\". В село Банкя ни казваха, че английски не трябва да се учи, а партийният секретар - още е жив и здрав, Радев, казваше, че двигателят на Мерцедес не е добър\", заяви премиерът. На откриването говориха председателят на Европейския парламент Антонио Таяни, кандидатът на ЕНП за шеф на Европейската комисия Манфред Вебер и внучката на брата на Атанас Буров Иванна Стоянова.", "date": "2019.03.21", "title": "Борисов: С Буров в ЕП една историческа несправедливост беше изтрита (Снимки)"}
{"url": "https://www.24chasa.bg/novini/article/7358084", "text": "През 2032 г. се очакват 2 965 700 заети във възрастова група от 15 до 64 г., тоест с 3,4% по-малко от 2018 г. Това заяви социалният министър Бисер Петков, който откри Конференция за представяне на резултатите от средносрочни и дългосрочни прогнози за развитието на пазара на труда в България до 2032 г., съобщава  . „Тази тенденция изисква по-ефективно използване и повишаване на квалификацията на заетите, ограничаване както на недозаетостта, така и на свръхзаетостта, за които говорят и изследователите от екипа. Положителна е тенденцията до 2032 г. за нарастване ролята на преработващата промишленост, която измества търговията от първото място по брой заети. В съответствие със световните тенденции е и прогнозираното нарастване на заетостта в образованието с около 30 700, което е ръст от 15,3 % и в сектора на хуманното здравеопазване и социалната работа нарастване с около 12 800, което е ръст от 9,1%”, каза министърът. Той посочи, че през 2032 г. най-голяма заетост се прогнозира при професиите продавачи в магазините - 162 900 заети, при административните специалисти - 121 000 заети, водачите на тежкотоварна автомобили и автобуси - 105 600, работници в преработващата промишленост – 92 600 заети и работници в добивната промишленост и строителството - 73 700. „Очертава се недостиг от кадри със средно образование - около 94 000, който вероятно ще бъде запълнен от лица с по-високо или по-ниско образование. В същото време е прогнозиран и структурен излишък при лицата с основно и по-ниско образование и при тези с висше образование, който ще бъде преразпределен там, където са налице дефицити”, посочи министърът.", "date": "2019.03.21", "title": "Бисер Петков: През 2032 г. заетите ще бъдат с 3,4% по-малко"}
{"url": "https://www.24chasa.bg/novini/article/7358087", "text": "Българският еврокомисар Мария Габриел откри срещата на високо равнище на европейската стартъп общност в румънския град Клуж-Напока. Пред ръководителите на най-големите стартъп компании, инвеститори, институции и журналисти тя представи европейската визия за развитието на този стратегически сектор на икономиката. Европейската високотехнологична индустрия расте 5 пъти по-бързо от общия ръст на икономиката, посочи еврокомисарят. Това съобщиха от пресцентъра на представителството на ЕК в България. „Европейската мечта съществува. Ние я виждаме реализирана в много от стратъпите, които днес са сред нас. Този успех идва от енергията, амбицията и креативността на хората в този сектор. Моята роля като комисар е да работя за премахване на бариерите и освобождаване съзидателната енергия на иноваторите“, каза Мария Габриел и даде пример – 28 от 30 законодателните инициативи, изграждащи единния цифров пазар, вече са факт. Комисар Габриел посочи, че много работа предстои, за да се пребори Европа с конкуренцията в лицето на САЩ и Китай, които инвестират в пъти повече в тази област. Тя посочи 3 основни фактора, за да бъде европейската стартъп екосистема успешна. На първо място, Мария Габриел постави инвестициите. В момента американските фондове за рисков капитал влагат 3 пъти повече средства, а общо САЩ и Китай държат 75% от рисковите капитали. „Програма Цифрова Европа ще инвестира 9 милиарда в изкуствен интелект, кибер сигурност, суперкомпютри и цифрови умения. Европейският иновационен съвет дава, около 500 милиона евро за иновации. Целта е да се подпомогнат стартъпите, малките компании, изследователите и иноваторите, които ще създават нови идеи и пазари. Допълнително дейността им ще бъде подкрепена от европейския инвестиционен фонд в размер на 2.1 милиарда евро, обяви Мария Габриел. На второ място, комисарят по цифрова икономика и общество посочи силата на мрежите да свързват стартъпи. „Аз вярвам в шанса на малката гаражна компания, която получавайки подкрепа става много успешна, ако се свърже в мрежа, има ресурси и капитал. Европейската инициатива Startup Europe е затова - да помогне на предприемачите да растат, да развиват своите умения и умножават своя капитал“, каза още тя. До момента с подкрепата на Стартъп Европа са свързани 20 стартъп системи, обединявайки над 3400 бързорастящи компании. За подпомагане на дейността им, в новата програма Цифрова Европа са отделени средства за цифровите иновационни хъбове. Целта заложена от комисаря във всеки регион да има такъв хъб. На трето място, Мария Габриел постави капацитета на стартъпите да създават стойност, основана на ценности. „Ние трябва да създадем култура на поемане на риск и да я популяризираме, като нещо позитивно. Малките неуспехи са стъпка към голям успех. Необходимо е да инвестираме в образование и развитие на умения и да стимулираме иновациите“, заключи комисарят по цифрова икономика общество, заяви Мария Габриел. Българският еврокомисар приветства активната работа на двете създадени по време на срещата на върха в София мрежи Стартъп Европа Западни Балкани (SEEBN) и Стартъп Европа Централна и Източна Европа (SECEEN). Днес те представиха своите препоръки за по-ефективното им и успешно развитие. Разширяването на сътрудничеството им ще им помогне да растат по-бързо и да имат по-добър достъп до натрупания експертен опит, заключи Мария Габриел.", "date": "2019.03.21", "title": "Комисар Мария Габриел: Стартъпите ще определят бъдещето на Европа"}
{"url": "https://www.24chasa.bg/novini/article/7358112", "text": "След като Румен Радев вече взима страна, всеки един може да си направи равносметка два месеца преди изборите каква е опорната точка, по която ще се движат нашите политически опоненти. Това заяви пред журналисти в парламента председателят на ПГ на ГЕРБ Цветан Цветанов   \"Има закони, които са спазени. Има замяна, която съответства на българското законодателство. Има доплащане, което е в сума по-голяма от квадратурата, която е като разлика. От там нататък нека да оставим тези, които могат да дадат правилния отговор, защото тази тема колкото повече я говорим и я повтаряме, тя е продължение на опорната точка на БСП\", заяви Цветанов. Той посочи, че може да зададе въпроси на президента Румен Радев, на които той няма да може да отговори, \"няма да има кой да му каже какво да каже\", предаде БТА. Цветанов посочи, че атаките към него винаги са в предизборен период и припомни случай от 2013 г. По думите му проверките тогава са приключили по времето на управление на БСП. Той отбеляза, че не е искал да се скрие и всичко ще бъде декларирано в декларацията, която подава като депутат. Цветанов каза, че закупеният през 2018 г. от него апартамент не е на преференциални цени и допълни, че не знае на какви цени продава компанията. Договор, който се подписва - това е реалната сделка, отбеляза Цветанов. Той не уточни колко е цената на апартамента. Попитан как е намерил офертата за апартамента Цветанов заяви: \"Просто съм се видял с г-н Мирянов, запознал съм се с него на едно обществено събитие през 2017 г. и така сме се запознали\". Всичко, което съм направил, е съгласно българското законодателство, минал съм през всички проверки, посочи Цветанов. Има данъчна оценка, спазил съм всичко, каза той. Няма нещо, от което да се срамувам, подчерта той. \"Всичко, което съм правил като политик, като министър на вътрешните работи, като общественик, като участник в много каузи, много кампании, трябва да ви кажа, че всичко съм го правил със сърце и любов и никога и по никакъв начин не съм си мислел и не съм възнамерявал да прекрачвам закона\", каза той. \"Поздравления на тези, които направиха тази новина, защото два дни ние вече не говорим за БСП, не говорим за това което се случва там. И това е съвсем нормалното, хубаво тактическо мероприятие, което може да отклони обществото от тези теми и да фокусираме вниманието върху ГЕРБ\", коментира още Цветанов.", "date": "2019.03.21", "title": "Цветан Цветанов: Темата с апартамента ми е опорна точка на БСП"}
{"url": "https://www.24chasa.bg/novini/article/7358131", "text": "Трима участници в схема за телефонни измами са задържани при операция на Главна дирекция \"Национална полиция\" и Областнити дирекции на МВР - Стара Загора и Русе, съобщиха от МВР. Спецакцията за пресичане, разкриване и документиране на извършвани на територията на страната телефонни измами е проведена на 19 март.  Към 20:00 ч. на 19 март в гр. Бяла били задържани двама жители на село в Монтанска област, пътували в лек автомобил \"Мазда\". При претърсванета на колата униформените открили мобилни телефони, 9970 лв. и златни накити, които по първоначални данни са получени при извършени телефонни измами на териториите на Врачанска и Монтанска област. Малко по-късно в Русе е задържан и мъж от Ветово, който е трябвало да получи пренасяните пари и златни накити. В хода на разследването е установено, че тримата мъже са съпричастни и към четири телефонни измами, извършени на територията на Стара Загора за времето от 17.12.2018 г. до 28.02.2019 г., при които са отнети общо 24 970 лв. и за които са образувани и се водят досъдебни производства. На задържаните са повдигнати обвинения и с постановление на РП - Стара Загора е наложена мярка за неотклонение \"задържане под стража\" за срок до 72 часа. Работата по доказване на цялостната им престъпна дейност продължава в рамките на образуваните досъдебни производства.", "date": "2019.03.21", "title": "Задържаха трима, източили по телефона 24 970 лв."}
{"url": "https://www.24chasa.bg/novini/article/7358148", "text": "Пред ученици от първи клас в белградско училище е бил прожектиран документален филм за погрома над сърби в Косово на 17 март 2004 г., в който са показани разрушени къщи, плачещи деца, майки, които скърбят за загиналите си синове, пише в. \"Блиц\". Тези сцени потресли малките деца, а родителите се запитали дали филмът е подходящ за тяхната възраст, предава БТА. Моята дъщеря се прибра вкъщи разплакана и ме попита защо сърбите и албанците не са могли да се договорят вместо да убиват деца. Тя попита дали сега ще дойдат албанците и ще ни изгонят от къщи, разказва една от майките. Директорът на училището заяви, че прожектирането на този документален филм е отдавнашна практика. Ние получихме този филм от министерството на труда още през 2014 г., когато се отбелязваше десетата годишнина от погрома. Прожектирали сме го всяка година пред децата от всички класове освен миналата година. Никога децата не са се плашили, за пръв път се случва нещо такова, заявил директорът на основното училище \"Старина Новак\" Влада Вучинич. \"Блиц\" отбелязва, че прожектирането на филми в белградските училища не е рядка практика, когато се отбелязват някои трагични събития. Така например, по време на отбелязването на стогодишнината от Първата световна война в едно основно училище в Белград е бил прожектиран документален филм за тази война.", "date": "2019.03.21", "title": "Документален филм за погрома на сърби в Косово разстрои първокласници в Белград"}
{"url": "https://www.24chasa.bg/novini/article/7358214", "text": "За груба вандалска проява на  най-посещавания хълм в Пловдив - Бунарджика, сигнализира кметът на район „Централен“ Георги Стаменов. През нощта неизвестни извършители са счупили част от горния акведукт, след като са хвърлили тежко бетоново кошче от терасата. Най-вероятно актът е умишлен, тъй като кошчето е носено от друга част на хълма. В следствие на злонамереното действие е счупен акведуктът. В момента хълмът се ремонтира от район \"Централен\". В благоустрояването му се влагат 2 млн. лева. Акведуктите са част от дейностите, където се извършва обновяване.  Стаменов призова гражданите да ценят и пазят направеното, защото то принадлежи на пловдивчани и трябва да се съхрани за поколенията. Той апелира, ако има свидетели на вандалския акт, да сигнализират компетентните органи. На Бунарджика се изпълнява проект за облагородяването на парка. В рамките на проекта се възстановяват езерата, пързалките и акведуктите, като в момента се работи по долната им част. Ще бъдат изградени и различни кътове за отдих, ще бъдат поставени информационни табели за животинския и растителния свят. Работи се и по подмяна на подземната инфраструктура – водопровод, канал, поливна система, електросистема, стълбове с осветление. Предвижда се поставянето на художествено осветление и видеонаблюдение. Камерите ще осигуряват 24-часово наблюдение с цел сигурност на гражданите и опазване на обекта.", "date": "2019.03.21", "title": "Вандали потрошиха акведуктите на хълма Бунарджика в Пловдив"}
{"url": "https://www.24chasa.bg/novini/article/7358216", "text": "Премиерът на Гърция Алексис Ципрас пристига на еднодневно посещение в Северна Македония в началото на идния месец, на 2 април, съобщава вестник \"Нова Македония\". Ципрас ще бъде придружаван от министъра на външните работи Йоргос Катрунгалос, министъра на енергетиката Георгиос Статакис и голям брой гръцки бизнесмени, предава БТА. Вестникът се позовава на журналистката и редактор в гръцката национална телевизия Антена Стефания Морелату. Това ще бъде първата визита на гръцки премиер в Скопие.", "date": "2019.03.21", "title": "Алексис Ципрас с историческо посещение в Северна Македония през април"}
{"url": "https://www.24chasa.bg/novini/article/7358228", "text": "Агенти на венецуелското вътрешно разузнаване (СЕБИН) задържаха Роберто Мареро, началник на канцеларията на опозиционния лидер Хуан Гуайдо, съобщиха венецуелски депутати, цитирани от Ройтерс. Това може би е признак, че правителството на президента Николас Мадуро започва кампания срещу опозицията, отбелязва агенцията. През януари Гуайдо се позова на конституцията, самопровъзгласявайки се за изпълняващ длъжността президент и обяви преизбирането на Мадуро за резултат от измама. По-късно десетки западни страни признаха опозиционния лидер за законен държавен глава на Венецуела, предаде БТА. \"Днес Роберто Мареро беше отвлечен от СЕБИН\", заяви опозиционният депутат Серхио Вергара в Инстаграм. Жилището на самия Вергара беше претърсено по-рано днес. \"Очевидно е, че диктатурата продължава да отвлича граждани\", заяви опозиционният депутат Франклин Дуарте във видеоклип, публикуван от пресслужбата на Гуайдо. Агенти претърсиха и неговото жилище. Засега няма официален коментар от венецуелското министерство на информацията. Силите за сигурност на Венецуела са претърсили и жилището на изчезналия Мареро, предаде Асошиейтед прес, отбелязвайки, че Мареро и Вергара са придружавали Гуайдо при неотдавнашната му обиколка в Латинска Америка.", "date": "2019.03.21", "title": "Задържаха помощник на Хуан Гуайдо във Венецуела"}
{"url": "https://www.24chasa.bg/novini/article/7358240", "text": "Холандската прокуратура заяви днес, че ще повдигне обвинения срещу главния заподозрян за стрелбата с жертви в трамвай в Утрехт, включително за повече от едно предумишлено или непредумишлено убийство по терористични подбуди, предаде Асошиейтед прес. Прокуратурата в Утрехт посочи, че заподозреният - 37-годишният Гьокмен Танъш, ще бъде обвинен и в отправяне на заплахи по терористични подбуди, предава БТА. Прокуратурата заяви, че дотук разследването на стрелбата от понеделник, при която загинаха трима души, а трима бяха тежко ранени, показва, че стрелецът е действал сам. Продължава разследването дали действията на заподозрения \"произтичат от лични проблеми в съчетание с радикализирана идеология\". Утре Танъш ще се яви пред разследващ съдия. Подобни изслушвания са при закрити врати.", "date": "2019.03.21", "title": "Ще обвинят стрелеца в трамвай в Утрехт в тероризъм"}
{"url": "https://www.24chasa.bg/novini/article/7358227", "text": "Тази седмица, когато бе в Белия дом, десният бразилски президент Жаир Болсонаро получи от американския си колега Доналд Тръмп възторжени похвали и обещания, дадени при някои условия. Бразилски преговарящи обаче се оплакаха, че домакините им са се оказали костелив орех в преговорния процес. Дипломати и други представители заявиха, че Бразилия засега не е получила кой знае колко отстъпки в замяна на това, че едностранно отмени визите за американските туристи, отпусна квоти за безмитен внос на пшеница и улесни изстрелването от бразилска територия на американски космически апарати, съобщава БТА. Болсонаро, открит почитател на Тръмп, който явно гореше от желание да се хареса на домакина си при първата среща помежду им, не постигна увеличаване на износа на бразилска захар, нито отмяна на американската забрана върху вноса на прясно говеждо месо от Бразилия - две неща, които са голяма цел на бразилския земеделски отрасъл. \"Ако така ще продължаваме, може и ние да се заинатим и да не отстъпваме\", каза пожелал анонимност бразилски представител с пряко отношение към преговорите. \"Те поискаха всичко, а в същото време не искат да отстъпят за нищо\", добави той. Реакциите на бразилците бяха свързани най-вече със знаковия характер на визитата - привържениците на Болсонаро видяха в нея признание за нетрадиционния си лидер, а критиците изразяваха опасения, че го виждат в толкова топли отношения с Тръмп. Но недоволството на бразилската делегация е отражение на по-сериозните трудности - преодоляване на търговските бариери и конкуренцията между селските стопанства на двете страни. Тези проблеми съществуват, въпреки че президентите им имат общи черти - безцеремонен стил като политици и консервативни възгледи. Болсонаро похвали визитата си като начало на нова ера в американско-бразилските отношения, изказвайки възхищение от Тръмп и изтъквайки общата им позиция срещу политическата коректност и \"фалшивите новини\", както те често наричат отразяването им в неблагоприятна светлина от медиите. Президентите намериха допирни точки и в заклеймяването на венецуелския президент Николас Мадуро и в сътрудничеството в областта на обществената сигурност и развитието на военните способности. Определянето на Бразилия като \"важен съюзник извън НАТО\" ще улесни оръжейните продажби на САЩ за бразилските въоръжени сили, а благодарение на новото споразумение в технологичната сфера американските компании ще могат да извършват от територията на Бразилия космически изстрелвания с търговска цел. Но в области като търговията отправените в знак на добра воля предложения на бразилците (например да въведат като бонус годишна квота от 750 000 т за безмитен внос на пшеница), не предизвикаха аналогична реакция. \"Ако няма реципрочност, предпочитанията на Болсонаро към САЩ ще започнат да изглеждат наивно\", каза Велбер Барал, бивш бразилски министър на външната търговия. Това ново отваряне на Бразилия към вноса на пшеница ще облагодетелства главно американските износители и в същото време е шамар за съседна Аржентина, друг важен бразилски търговски партньор, добави Барал. Той предупреди и че Бразилия може да се сблъска с още негативи в търговията, ако се откаже от ползите, които й носи статутът на \"развиваща се страна\" в Световната търговска организация. Отказът от този статут е условието на САЩ за това да подкрепят кандидатурата на Бразилия за членство в Организацията за икономическо сътрудничество и развитие. Тази подкрепа при определени условия - конкретни отстъпки в СТО в замяна на членство в ОИСР, което има повече символичен характер - видимо подразни бразилския министър на икономиката Пауло Гедес след срещата му с американския постоянен търговски представител Робърт Лайтхайзър. \"Това не е размяна. Той отправя искания\", каза Гедес пред журналисти. В изказване в понеделник пред Американската търговска камара Гедес загатна и кои са проблемните въпроси, които пречат на сключването на по-широкообхватни търговски споразумения. \"Искате да продавате свинско ли? Добре, купете говеждото ми. Искате да продавате етанол? Купувайте захарта ми. Говеждо за свинско, етанол за захар, пшеница срещу автомобилни части. Това са дребни неща\", каза той. Нито един от тези въпроси на двустранния стокообмен в крайна сметка не залегна в някакъв официален документ при преговорите. Гедес припомни на аудиторията, че Китай, водещият търговски партньор на Бразилия, ще запълни нишата, ако САЩ не се активизират. \"Те навлизат, опитват се да инвестират\", предупреди Гедес.", "date": "2019.03.21", "title": "Бразилия: САЩ поискаха всичко, а в същото време не искат да отстъпят за нищо"}
{"url": "https://www.24chasa.bg/novini/article/7358457", "text": "Десетки медицински специалисти протестират пред Министерството на здравеопазването. Сред тях са медицински сестри, лаборанти, акушерки, физиотерапевти, фелдшери и други. Протестът ще продължи, докато не се удовлетворят исканията ни, каза Мая Илиева, говорител на Инициативния комитет, организирал протеста. Очаква се малко по-късно пред сградата на МЗ да бъде разпъната и палатка, тъй като вчера беше обявено такова намерение. Трябва да се направи всичко възможно да задържим тези специалисти в страната ни, каза омбудсманът Мая Манолова, която дойде при протестиращите, предава БТА. Сред протестиращите присъстват и представители на синдикат \"Защита\", с искане за оставка на министъра на здравеопазването. Илиева изрази категоричното си мнение, че се разграничават от тези искания и подчерта, че към момента протестиращите медицински специалисти не искат оставката на министър Кирил Ананиев, но беше категорична, че протестите ще продължат. Протестиращите пред Министерството на здравеопазването блокираха кръстовището пред църквата \"Света Неделя\". Протестите ще продължат до удовлетворяването на исканията на професионалистите по здравни грижи - основна заплата в размер на две минимални работни заплати, добри условия на труд, кариерно израстване и промяна в заплащането на нощния труд. Днешният протест е разрешен до 18 часа. В Кърджали около 50 медицински сестри от областния град, Момчилград и Златоград се присъединиха към националния протест за достойно заплащане в сектора.  \"Настояваме заплащането ни да бъде от две минимални работни заплати. Не сме против това възнагражденията да бъдат определяни спрямо натовареността, но сегашното състояние на нещата не ни удовлетворява, а заплатите ни са унизително ниски\", коментираха протестиращи. За пореден път те настояха да бъде увеличена и ставката за нощното дежурство.", "date": "2019.03.21", "title": "Десетки медицински специалисти протестират пред здравното министерство (Снимки)"}
{"url": "https://www.24chasa.bg/novini/article/7358464", "text": "Броят на жителите на Зимбабве, засегнати от тропическия циклон Идай и наводненията в райони близо до границата с Мозамбик, вече надхвърля 200 000 души, съобщи днес представител на ООН, цитиран от Франс прес, предаде БТА. Първоначалната оценка беше за 15 000 пострадали от бедствието, но говорителят на Световната програма по прехрана Ерве Верусел обяви пред журналисти в Женева, че бройката е била преразгледана след нов анализ на положението на място. Верусел каза, че тези 200 000 души ще се нуждаят спешно от храна през следващите три месеца. \"Положението в област Чиманимани - най-тежко засегнатият район в Зимбабве, е много лошо. Около 90 процента от областта са значително пострадали\", каза Верусел на пресконференция. Броят на жертвите в Мозамбик е нараснал до 217, а около 15 000 души, някои много болни, чакат да бъдат спасени, каза министърът на земеделието и околната среда Селсу Корея. \"Най-голямата ни битка е с времето\", каза министърът на пресконференция. Той добави, че властите използват всички възможни средства, за да спасяват живота на хора и работят без прекъсване. Досега са били спасени около 3000 души, каза министър Корея. Циклонът Идай връхлетя преди седмица пристанищния град Бейра в Мозамбик с ветрове до 170 км/ч., после се насочи навътре в континента към Зимбабве и Малави, изравнявайки със земята сгради и излагайки на риск живота на милиони хора. Най-малко 98 души са жертвите в Зимбабве, а в Малави - 56. Президентът на Мозамбик Филипи Нюси, който обяви тридневен траур, започнал вчера, каза, че окончателният брой на жертвите на циклона и наводненията може да достигне повече от хиляда.", "date": "2019.03.21", "title": "200 000 в Зимбабве спешно се нуждаят от храна заради циклона Идай"}
{"url": "https://www.24chasa.bg/novini/article/7358475", "text": "Районна прокуратура - Габрово привлече в качеството на обвиняеми  52-годишният В.П. е обвинен в това, че от неустановена дата до 19.03.2019 г., в съучастие, като съизвършител с А.-Е.Ж. от гр.София, в сграда на ул.“Орловска“ в гр.Габрово засял и отглеждал растения от рода на конопа – канабис в нарушение на правилата, установени в Закона за контрол върху наркотичните вещества и прекурсорите – престъпление по чл.354в ал.1, вр. чл.20 ал.2 от НК. 21-годишната А.-Е.Ж. от гр.София е привлечена като обвиняема за това, че от неустановена дата до 19.03.2019 г., в сграда на ул.“Орловска“ в гр.Габрово, в съучастие, като съизвършител с В.П., отглеждала растения от рода на конопа - канабис в нарушение на правилата, установени в Закона за контрол върху наркотичните вещества и прекурсорите – престъпление по чл.354в ал.1, вр. чл.20 ал.2 от НК. От събраните до момента по делото доказателства е установено, че сградата на ул.“Орловска“, в която са били засадени и отглеждани растенията, е собственост на обвиняемия В.П., а не на завод „Импулс“. Растенията били засадени от него, а обвиняемата А.-Е.Ж. се грижела за отглеждането им. Освен това в друга, закупена от него сграда в с.Драгановци, общ.Габрово, обвиняемият В.П. също засял и отглеждал канабис. Разследването по делото продължава.", "date": "2019.03.21", "title": "Обвиниха наркофермерите, отглеждали 730 саксии коноп"}
{"url": "https://www.24chasa.bg/novini/article/7358476", "text": "Специализираната прокуратура протестира определението на Специализирания наказателен съд от 18 март 2019 г., с което мярката за неотклонение на Миню Стайков задържане под стража бе изменена в парична гаранция от 500 000 лева, съобщиха от спецпрокуратурата на своя сайт. Със същото определение в по-лека бе изменена и мярката за неотклонение задържане под стража на другия обвинен по делото, сина на кмета на Карнобат Иван Димитров – в гаранция в пари от 50 000 лв. Прокуратурата предлага Апелативният специализиран наказателен съд да потвърди взетите най-тежки мерки за неотклонение и за двамата обвинени. Стайков и Димитров бяха задържани с други лица на 5 септември 2018 г. и обвинени за участие в организирана престъпна група за пране на пари, данъчни престъпления и продажба на акцизни стоки без бандерол.", "date": "2019.03.21", "title": "Спецпрокуратурата протестира пускането под гаранция на Миню Стайков и кметския син"}
{"url": "https://www.24chasa.bg/novini/article/7358477", "text": "Над 800 двойки са били снимани без тяхното знание в мотели в Южна Корея и кадрите са били излъчвани директно в интернет, предадоха световните агенции. В повечето случаи двойките са били снимани, докато правят секс. Според полицията четирима души са заподозрени, че са инсталирали тайно миниатюрни камери в 42 стаи в 30 мотела в цялата страна. Камерите са били укрити в телевизори, контакти и в поставки за сешоари. Кадрите, заснети с миниатюрните камери, са били излъчвани 24 часа в денонощието в интернет сайт с 4000 абонати. Сървърът на сайта е бил в чужбина. Някои от абонатите плащали месечна добавка от 50 000 вона (40 евро), за да получат достъп до ексклузивни кадри. Престъпната банда е събрала 7 милиона вона. Засега са задържани двама души. Други двама се разследват все още, предава БТА. В Южна Корея има епидемия от скрити камери, така наречените \"молка\". През 2017 г. над 5400 души бяха арестувани заради това, че са поставяли скрити камери, но само два процента от тях бяха пратени в затвора.", "date": "2019.03.21", "title": "Снимали над 800 двойки да правят секс в мотели в Южна Корея, излъчвали ги в интернет"}
{"url": "https://www.24chasa.bg/novini/article/7358529", "text": "Австралиецът Брентън Тарант, обвинен за нападения в две джамии в Нова Зеландия и за убийството на най-малко 50 души, е бил в Словения през април 2016 г., предаде Танюг, като се позова на съобщение на словенската полиция. Тарант пристигнал със самолет от Истанбул на люблянското летище Бърник, но засега няма други данни за движението му Словения и колко време е престоял в страната, тъй като по закон хотелите и наемодателите не са длъжни да пазят данните от преди няколко години, предаде БТА. Полицията търси други възможности за издирване на следите му като евентуално наемане на автомобил, но засега опитите са безрезултатни.", "date": "2019.03.21", "title": "Нападателят от Нова Зеландия е бил и в Словения през 2016 г."}
{"url": "https://www.24chasa.bg/novini/article/7358479", "text": "$ 500 от Ливан получил един от сочените за помагачи на камикадзето от летище Сарафово ден-два след бомбата, която отне живота на 6 души през 2012 г. Това разказа пред спецсъда Стоян Стоянов, собственик на финансовата къща във Варна. “Моя служителка се осъмни, защото мъжът, който се представи като Ралф Уилям Рико, искаше да си вземе парите с шофьорска книжка, издадена в САЩ”, добави Стоянов. Тогава той се обадил на свой приятел от ДАНС и разказал за странностите. По думите му Рико бил на разпит. Не си спомни обаче дали е бил задържан. Според прокуратурата с името Ралф Уилям Рико се е подвизавал съучастникът на камикадзето Хасан ел Хадж Хасан. След това Хасан, който по националност е ливанец, тръгнал с такси от Варна за Русе, за да отпътува към Букурещ. Друг от разпитаните свидетели - Милен Вълков, който е шофьор на тир, намерил фалшивата шофьорска книжка на Рико, изхвърлена в крайпътна кофа за боклук. Ден след атентата Вълков спрял с камиона си по нужда на отбивка край Цар Калоян и тогава случайно открил документа. Взел го от коша и го занесъл на полицаите в управлението в Цар Калоян. По-късно му обяснили, че тази шофьорска книжка била ползвана от съучастника на камикадзето на летище Сарафово. Хасан ел Хадж Хасан и вторият съучастник на атентатора Мелиад Фарах, който също е ливанец, са подсъдими задочно за кървавата баня на аерогарата през 2012 г. Двамата до днес са в неизвестност.", "date": "2019.03.21", "title": "500 долара от Ливан получил помагач на атентатора от Сарафово след бомбата"}
{"url": "https://www.24chasa.bg/novini/article/7358528", "text": "Германската канцлерка Ангела Меркел заяви в Брюксел преди срещата на европейските лидери, че 29 март е денят на Брекзит и \"ние трябва да работим до последния момент, за да има Брекзит с правила\", предадоха Ройтерс и БТА. Брекзит е важен, но 27-те страни в ЕС трябва да мислят за бъдещето на съюза, каза Меркел.", "date": "2019.03.21", "title": "Меркел: Трябва да работим до последния момент, за да има Брекзит с правила"}
{"url": "https://www.24chasa.bg/novini/article/7358538", "text": "Във връзка с обновяване на версия на софтуерен компонент на „Система за планиране, разпределение и контрол на регистрационни табели и ценни образци“, с която работят звената „Пътна полиция”, утре /22 март/ в периода от 07:30 до 09:00 часа, ще бъде затруднена работата на „Регистрация и отчет на ППС и собствениците им“ при секторите „Пътна полиция” в страната, съобщиха от пресцентъра на МВР. Не се очакват затруднения при подаване на заявления за издаване на свидетелства за управление на МПС и получаване на готови такива, както и за връчване и плащане на наказания по ЗДвП. Дейностите по регистрация ще бъдат възобновени в максимално бърз срок, уверяват експертите. Пътна полиция поднася извинения на гражданите за евентуално причинени неудобства.", "date": "2019.03.21", "title": "Временно ще бъдат затруднени дейностите по регистрация на Пътна полиция утре"}
{"url": "https://www.24chasa.bg/novini/article/7358543", "text": "Цяла нощ работим по темата за Брекзит. Пак излизам лош пророк. Времето изтича. Хиляда дни се работи по Брекзит, остават още седем - и пълна неяснота. Някаква кратка отсрочка - да. Но ако изчакаме до 30 юни, то ще трябва да вземат участие в Европейските избори. Много тежък разговор ще бъде днес. Това обяви министър-председателят Бойко Борисов пред медии, преди началото на работната сесия на Европейския съвет във формат ЕС-27, който ще заседава по чл. 50. \"Не обичам да ми се месят в разговора, както и да давам съвети. Трябва да бъде кратка отсрочката и с ясни параметри. Британският парламент трябва да е добър партньор\", добави още Борисов. \"Българското правителство и представителите на страната в ЕП ще продължат с усилията си срещу приемането на правилата, ощетяващи транспортните работници, не само в България, но и в други европейски страни. Днес говорих и с Таяни, социалистите и либералите гласуват пакетът да влезе за разглеждане. Извънредно, въпреки, че са нарушени някои от правилата. В България те говорят друго, а днес техните партии тук направиха това“, коментира премиерът. \"Тъжно ми е, че вчера дадохме над 53 милиона за великденски надбавки, а това потъва и заминава. Много ми е тъжно и гадно, защото обяснение има. Говорих с Цветанов по телефона. Ще говоря още веднъж с тях, но не ми е приятна тази тема. Ще изчакам кратко време, прокуратурата и КПКОНПИ да се произнесат. Трябва да подкрепя и колегите от ГЕРБ, защото те ми казват - \"Ти режеш глави и гониш, а другите лидери подкрепят дори виновните\". Внимателно ще проследя тези дати, защото решенията ще бъдат тежки. Мога само да уверя, че ГЕРБ винаги са взимали правилни решения. И това, че другите са маскари, нас не ни засяга. Свикнали сме на всякакви корупционни схеми, въпросът е ГЕРБ прави ли така? Цветанов също трябва да си направи изводите откъде дойде тази атака и по това време. Но това пак не ни оправдава. Няма да говорим дали е законно или не. Трябва да е законно. Не са малки деца. Мъчно ми е, че направиха толкова добри неща, а този скандал сега ни удря\", коментира Борисов имотните сделки на Цветан Цветанов. \"Яд ме е. Толкова добри неща правим. Отива ни енергията ей така. Възложил съм на Ананиев да се погрижи за медицинските сестри. Да се направи методика. Ако трябва да се доплатят още, ще доплатим, за да са доволни\", завърши Борисов.", "date": "2019.03.21", "title": "Борисов: Цветанов да помисли откъде дойде тази атака срещу него точно сега (Видео)"}
{"url": "https://www.24chasa.bg/novini/article/7358547", "text": "Тримата кандидати за президент на Република Северна Македония, които успяха да съберат необходимия брой подписи от граждани, вече подадоха кандидатурите си в Държавната избирателна комисия, предаде агенция МИА, цитирана от БТА. Пръв преди два дни внесе кандидатурата си кандидатът на албанската опозиция /Алианс за албанците и Беса/ Блерим Река. По-рано на пресконференция той обеща по-различна президентска кампания от другите кандидати. \"Аз ще се уча от гражданите, президентът е в служба на гражданите\", каза Река. Кандидатурата на Стево Пендаровски, кандидат на управляващата коалиция, който събра 32 хиляди подписа на граждани, бе внесена днес от председателя на изборния му щаб Александър Кирацовски. Той обеща \"мирна и достойна кампания\". Освен класическите срещи с граждани, митинги и дебати ще бъдат използвани и социалните медии и всички съвременни форми на представяне, каза Кирацовски. Веднага след това в Държавната избирателна комисия пристигнаха и представители на опозиционната партия ВМРО-ДПМНЕ, които внесоха кандидатурата на своята кандидатка Гордана Силяновска-Давкова, събрала 17 хиляди подписа. Заместник-председателят на партията Владо Мисайловски заяви, че ВМРО-ДПМНЕ и коалиция ще водят \"европейска кампания\".", "date": "2019.03.21", "title": "Трима внесоха кандидатурите си за президент на Северна Македония"}
{"url": "https://www.24chasa.bg/novini/article/7358561", "text": "Британските власти възнамеряват да задействат извънреден план за Брекзит без сделка, в случай че с ЕС не бъде договорена нова дата за напускането на Великобритания, съобщиха британски медии, цитирани от БТА. Според писмо на Стивън Баркли, министър по излизането на Великобритания от ЕС, т.нар. Операция \"Йелоухамър\" (по името на пойната птичка жълта овесарка) ще започне в понеделник. \"Операция \"Йелоухамър\" за ръководство и контрол на структури ще бъде задействана изцяло на 25 март, освен ако между Обединеното кралство и ЕС не бъде договорена нова дата за напускането\", пише в писмото на Баркли до членове на кабинета, съобщи уебсайтът inews.co.uk. Говорител на ведомството на Баркли заяви, че \"правителството не прави коментари\" по изтичания на документи. Днес обаче председателят на Камарата на общините Андреа Ледсъм съобщи публично, че правителството се подготвя \"да гарантира важните служби да продължат да работят\" при евентуално излизане от алианса без сделка. Според изтеклия документ Операция \"Йелоухамър\" се съсредоточава върху решаването на проблеми при твърд Брекзит в средно- и дългосрочен план. Друга правителствена структура работи още от юни м.г. върху план за преодоляване на преките и незабавно възникнали последици от напускане без сделка, припомня уебсайтът. Ведомството на Баркли съзира 12 сфери под риск при твърд Брекзит: транспортни системи, преминаване на хора и стоки през границата, здравни услуги, енергетика, доставки на храна и вода, правоприлагане, национална сигурност, банково и финансово дело, Северна Ирландия, задморски територии, коронни владения, граждани на Обединеното кралство в ЕС. Операцията, ръководена от кризисна служба към правителството, ще координира работата на 30 органа на централното правителство, 42 местни организации в Англия и Уелс и също толкова на брой в Шотландия и Северна Ирландия, задморските територии и коронни владения, както и на обекти от промишлеността. За функционирането на операцията ще бъде използвано съществуващо законодателство за евентуалното снабдяване приоритетно с горива на важни услуги. Като крайна мярка правителството може да прибегне до закон от 2004 г. за непредвидени ситуации и да въвежда временно законодателство, уточнява уебсайтът inews.co.uk.", "date": "2019.03.21", "title": "Лондон активира на 25 март Брекзит без сделка, ако ЕС не даде отсрочка"}
{"url": "https://www.24chasa.bg/novini/article/7358706", "text": "Основните фондови индекси стартираха търговията на Уолстрийт в четвъртък с предпазливи понижения, но след това доста бързо се оказаха на позитивна територия, като инвеститорите продължават да преценяват решенията на Федералния резерв след края на двудневното заседание на централна банка на САЩ, предаде Индексът DJIA нараства с над 150 пункта (с 0,65%), широкият индекс S&P500 - с 0,66%, а технологичният индекс Nasdaq Composite - с 0,94%, заличавайки първоначалните им понижения с между 0,2% и 0,3%. Подкрепа за текущото възходящо движение оказва серията по-добри от очакваното икономически данни от САЩ (молбите за помощи при безработица и промишлената активност в региона на Филаделфия). Вчерашните сигнали от Фед, че няма да промени основните си лихви до края на настоящата година (при предишни очаквания за две повишения на федералната фондова лихва), също допринасят за поскъпването на акциите, тъй като това означава по-малки корпоративни разходи за обслужване на задълженията. Ниските лихви обаче не са в полза на банките, тъй като вредят на техния нетен лихвен маржини и ограничават способността им да генерират печалби. С оглед на това банковият сектор се намира под известен натиск от продажби в началото на днешната търговия, като общият индекс на финансовите институции, влизащ в S&P500, се понижава с 0,75%, докато индексът, включващ само банките, се понижава с над 1%. На другия полюс обаче остава технологичния сектор, който продължава и днес да бележи добро възходящо движение благодарение на ръст на акциите на Apple и на компаниите, произвеждащи микрочипопве. Акциите на производителя на iPhone поскъпват с цели 3,6%, след като анализатори очакват, че планираното от компанията за началото на следващата седмица стартиране на видео-стрийминг ще окаже съществено влияние върху печалбите на технологичния гигант в бъдеще. Силен ръст от близо 10% бележат акциите на Micron Technology Inc., след като компанията за чип памети представи по-добри финансови резултати за последното тримесечие и в същото време прогнозира възстановяване на пазара на микропроцесори и памети през втората половина на 2019-а година.", "date": "2019.03.21", "title": "Повишение на Уолстрийт след нов ръст на технологичните акции при спад в банковия сектор"}
{"url": "https://www.24chasa.bg/novini/article/7358707", "text": "Заплатите на политиците в Босна и Херцеговина са до осем пъти по-високи от средните заплати на гражданите, докато заплатите на депутатите в страните от Европейския съюз са най-много три пъти по-високи от средните за страната, посочва портал Српскаинфо. Като се вземе предвид, че средната заплата в началото на годината в Република Сръбска е била 887 конвертируеми марки /2 марки се равняват на 1 евро/, а в Мюсюлманско-хърватската федерация 924 марки, заплатите на политиците би трябвало да бъдат до 2700 конвертируеми марки. Тримата членове на колективното председателство обаче получават общо 20 000 марки, а депутатите в парламента - от 4800 до 6500 марки месечно, предаде БТА. Наистина, заплатите на политиците в Босна и Херцеговина не са по-големи от тези на политиците в Европа, но разликата между техните доходи и доходите на гражданите е убедително най-висока и затова експерти изтъкват, че \"няма по-беден народ и по-богати политици\". Порталът посочва, че в Босна и Херцеговина политиците печелят осем пъти повече от обикновените хора и в края на мандата им се натрупват доходи, стигащи до милион марки. С тези цифри Босна и Херцеговина, която иска да стане членка на Европейския съюз, по никакъв начин не се вписва в стандартите на ЕС. Това означава, че или трябва да увеличи заплатите на народа, или да намали доходите на политиците, изтъква порталът.", "date": "2019.03.21", "title": "Босна и Херцеговина - най-бедният народ и най-богатите политици в Европа"}
{"url": "https://www.24chasa.bg/novini/article/7358709", "text": "Протестиращите професионалисти по здравни грижи настояват за оставката на председателя на съсловната организация Българска асоциация на професионалистите по здравни грижи Милка Василева. Това каза за БТА Мая Илиева, говорител на Инициативния комитет на протеста. Аргументите за исканата оставка са липсата на отчетност в организацията, липса на отчетно-изборни събрания, непрекъснатото увеличаване на членския внос, нефинансиране на курсове за професионална квалификация, обясни Илиева. По повод организираните протести е оказван натиск върху протестиращите медицински сестри, подчерта Илиева и посочи, че това се е случвало в столичните болници \"Пирогов\" и \"Токуда\", както и в лечебни заведения във Враца, Плевен, Пазарджик, Монтана и Казанлък. В понеделник протестиращите професионалисти по здравни грижи ще се включат в протеста на фелдшери.", "date": "2019.03.21", "title": "Искат оставката на шефката на асоциацията на професионалистите по здравни грижи"}
{"url": "https://www.24chasa.bg/novini/article/7358725", "text": "Започна работната сесия на Европейския съвет във формат ЕС-27 в Брюксел, в която участва премиерът Бойко Борисов, съобщиха от пресцентъра на Министерски съвет. Държавните и правителствени ръководители обсъждат последните събития след нотификацията от Обединеното кралство съгласно член 50. Преди работната сесия Борисов проведе среща с председателят на Европейския парламент Антонио Таяни. След това премиерът откри пространство, наречено на Атанас Буров, в Европейския парламент в Брюксел.", "date": "2019.03.21", "title": "Борисов и европейските лидери обсъждат Брекзит (Снимки)"}
{"url": "https://www.24chasa.bg/novini/article/7358721", "text": "Бившият президент на Бразилия Мишел Темер беше арестуван днес в Сао Пауло, в рамките на мащабното разследване за корупция, наречено \"Автомивка\", съобщи източник, близък до разследването, цитиран от бразилски медии и Ройтерс. Темер, който е обект на няколко разследвания за корупция, пое президентския пост през 2016 г. след отстраняването от власт на Дилма Русеф и управлява до края на 2018 година. Очаква се Темер да бъде прехвърлен в Рио де Жанейро, съобщи телевизия \"Глобонюз\", цитирана от Франс прес и БТА.", "date": "2019.03.21", "title": "Арестуваха бившия президент на Бразилия Мишел Темер заради корупция"}
{"url": "https://www.24chasa.bg/novini/article/7358757", "text": "Повече от един милион души подписаха  , предаде Ройтерс. Само за няколко минути петицията събра хиляди подписи, след като късно снощи министър-председателката Тереза Мей направи телевизионно обръщение. Тя упрекна законодателите, че не са успели да се споразумеят по стратегия за Брекзит и призова парламента да направи окончателен избор. Крайно време е да вземем решение\", каза Мей на британците и добави: \"аз съм на ваша страна\". Говорител на камарата на общините каза, че парламентарният сайт се е сблъскал с \"технически проблеми\", заради значителното и продължително натоварване на системата\", предаде Франс прес. Сред подписалите е и актьорът Хю Грант. \"Подписах като всеки разумен човек в страната. Налице е извънредна ситуация\", написа Грант в Туитър. Петицията бързо надхвърли 100 000 подписа, нужни, за да бъде проведен дебат в парламента, предаде БТА. \"Правителството многократно е заявявало, че напускането на ЕС е \"желание на народа\". Трябва да сложим край на това изтъкване, като докажем силата на сегашната обществена подкрепа за оставане в ЕС\", пише в текста, придружаващ петицията. Втори референдум \"не би могъл да бъде организиран, затова гласувайте сега\", призовава документът. Инициаторка на петицията е Маргарет Ан Георгиаду. \"За много хора е сега или никога\", обясни тя пред Би Би Си. Георгиаду каза, че след референдума през юни 2016 г., на който 52 процента се обявиха за напускане, гласът на привържениците на оставане в ЕС, като нея, е бил заглушен, а те са били пренебрегнати. Британските депутати не можаха да се споразумеят по условията за напускането, което накара министър-председателката да поиска от Брюксел отсрочване на Брекзит до 30 юни. Тези седмица парламентът в Лондон отхвърли възможността за втори референдум за Брекзит. Петицията \"За отмяна на член 50 и оставане в ЕС\" е била подписана от 1 000 128 души до 14.50 ч. днес. Запитана за становището на Тереза Мей по отмяна на член 50, говорителка на министър-председателката каза, че \"това не е нещо, което тя е подготвена да направи\". Привърженици на петицията написаха в Туитър, че подкрепата за нея показва колко силна е съпротивата срещу стратегията на Мей, докато привърженици на Брекзит настояват, че петицията трябва да събере повече подписи от онези 17,4 милиона британци, подкрепили напускането на ЕС преди три години.", "date": "2019.03.21", "title": "Петицията за отмяна на Брекзит събра над един милион подписи"}
{"url": "https://www.24chasa.bg/novini/article/7358762", "text": "Днес съдът е уважил направеното от прокурор в Районната прокуратура в Дупница искане за вземане на мярка за процесуална принуда за отстраняване от длъжност на двама полицаи от участъка в град Бобошево при ОДМВР - Кюстендил, съобщиха от прокуратурата, цитирани от БТА. Двамата били привлечени към наказателна отговорност за извършено от тях престъпление. През миналата година, в съучастие, в качеството им на полицейски орган и при изпълнение на службата си, те нанесли побой на задържания в полицейското управление С. Б. На пострадалия били причинени множество леки телесни повреди, изразяващи се в охлузвания и кръвонасядания. Единият от полицаите е привлечен като обвиняем и за средна телесна повреда заради счупена долна челюст от ритник в главата. Определението подлежи на обжалване пред Окръжен съд - Кюстендил.", "date": "2019.03.21", "title": "Отстраниха двама полицаи, ритали в главата задържан в Бобошево"}
{"url": "https://www.24chasa.bg/novini/article/7358760", "text": "Три месеца след началото на прилагането на методиката за индивидуалната оценка на потребностите на хората с увреждания ще бъде направена последваща оценка на въздействието. Това съобщи министърът на труда и социалната политика Бисер Петков след заседание на Националния съвет за интеграция на хората с увреждания, на което е разгледан проектът на методика за извършване на индивидуалната оценка на потребностите на хората с увреждания. Проектът е получил подкрепа от националния съвет. Прилагането на индивидуалната оценка трябва да започне от 1 април. След анализ на действието на индивидуалната оценка ще бъдат направени корекции, ако са необходими. Днес са представени предложения за промени на първоначалния вариант, който беше публикуван за обществено обсъждане преди месец. Предложенията са в резултат на постъпили такива по време на общественото обсъждане и многократни работни срещи. Ако едно лице с увреждане е заявило лична помощ, тогава социалният работник, който попълва формуляра ще попълва отделни части от формуляра, който ще е сглобен на модулен принцип, каза министър Бисер Петков. В процеса на работа след публикуване на проекта е решено формулярът да бъде съобразен със степените на зависимост на три възрастови групи - деца на възраст от 0 до 12 години, от 12 до 18 години и хора над 18 години с отчитане на съответната специфика. Броят часове лична помощ ще се изчисляват с помощта на три коефициента, като стойностите им са записани в проекта на методика, като сборът точки, който има човек по отделните въпроси, ще се умножава по съответния коефициент в зависимост от това към коя възрастова група принадлежи. По думите на Бисер Петков така оценката ще е по-обективна по отношение на основното, за което е предназначена - определяне на личната помощ, часовете асистентска подкрепа за правоимащите. Съгласно Закона за личната помощ в първите две години от прилагането му хората с увреждания над 90 процента с право на чужда помощ и децата над 50 процента с право на чужда помощ са правоимащите. На днешното заседание е обсъден и проектът на правилник за прилагане на Закона за хората с увреждания, който не е срещнал подкрепата на Националния съвет за интеграция на хората с увреждания. Повечето членове са се въздържали от подкрепа и не е постигнато гласуване със \"за\" на повечето от половината членове. По проекта на правилник за прилагане на Закона за хората с увреждания дискусиите са свързани основно с начина на избор и конституиране на Съвета за наблюдение. Това е нов орган за мониторинг, въведен със закона и той е в изпълнение на Конвенцията за правата на хората с увреждания. Съставът на Съвета е регламентиран в закона, в правилника се урежда начинът на избор на неговите представители. В преходните разпоредби е предвидено, че в първите две години от дейността му администрацията на омбудсмана ще обслужва дейността на съвета. Ще има ротация между администрацията на омбудсмана и Комисията за защита от дискриминация. Другият дебат по правилника е свързан с частта за заетост на хората с увреждания. Със закона се въведе задължение за работодатели, чиито средносписъчен състав е над 50 човека да назначават хора с увреждания - 2 процента от състава. В проекта на правилник са регламентирани т.нар алтернативни мерки за заетост, като основната алтернативна мярка е свързана с това, че ако работодателят не може да изпълни квотата, с правилника се дава възможност да изпълни този обществен ангажимент чрез закупуване на продукция, произведена от специализирани предприятия на хора с увреждания или предприятия на социалната и солидарната икономика. В проекта на правилник е предложено това да бъде в размер на една минимална работна заплата, съответстваща на един нает, като от национално представителните организации са предложили да завишат този ангажимент на трикратния размер на минималната заплата. Днешното заседание на Националния съвет за интеграция на хората с увреждания е първото заседание на съвета след промените в нормативната база. То за първи път е председателствано от вицепремиера Томислав Дончев. Той има амбицията Националният съвет да бъде не само консултативен орган, а да се превърне в инструмент, който да помага да се произвеждат по-правилни, по-добри политики в интерес на хората с увреждания. Предстои приемането на нов правилник, който по по-ясен и демократичен начин да регламентира процесите, които текат в сферата, каза Томислав Дончев. Това най-вероятно ще се случи в рамките на следващото заседание.", "date": "2019.03.21", "title": "Съветът за интеграция на хората с увреждания подкрепи точковата оценка"}
