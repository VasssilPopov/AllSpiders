{"url": "https://www.24chasa.bg/novini/article/7283095", "text": "Френският парламент прие днес закон, чиято цел е да ограничи проявите на насилие по време на протести, съобщи Ройтерс, цитирана от БТА. Текстът бе внесен в отговор на продължаващите три месеца антиправителствени демонстрации на \"жълтите жилетки\". Въпреки критиките, че новият закон може да ограничи гражданските свободи, той бе приет от Националното събрание - долната камара на парламента - с 387 срещу 92 гласа, благодарение на мнозинството, с което разполага центристката партия на президента Еманюел Макрон \"Република напред\". Той ще бъде разгледан в Сената, но Националното събрание има последната дума. Законът \"срещу хулиганите\" забранява на протестиращите да прикриват лицата си, дава на полицията по-големи пълномощия да гонят от протестните шествия потенциални смутители на реда и дава на местните власти правото да налагат забрани на отделни лица да участват в демонстрации. Предвиждат се санкции като лишаване от свобода за шест месеца и 7500 евро глоба, съобщи Франс прес. В подкрепа на мярката гласуваха мнозинството депутати от управляващата партия, техните центристки съюзници \"Демократично движение\" и дясната опозиционна партия \"Републиканците\", която е вносител на предложението. Цялата левица гласува против, както и депутатите от крайнодясната партия \"Национален сбор\".", "date": "2019.02.05", "title": "Франция прие закон срещу насилието по време на протести"}
{"url": "https://www.24chasa.bg/novini/article/7283073", "text": "Турският президент Реджеп Тайип Ердоган се срещна в президентския дворец в Анкара с гръцкия премиер Алексис Ципрас, който пристигна днес на двудневно посещение в Турция, предаде Анадолската агенция. Срещата, която е продължила два часа и петнайсет минути, е била закрита за журналисти. След това са започнали разговори между делегациите на двете страни в присъствието на Ердоган и Ципрас. По-късно се очаква турският президент и гръцкият премиер да дадат съвместна пресконференция. Преди това Ципрас се е срещнал с турския вицепрезидент Фуат Октай, като срещата между двамата е продължила 45 минути и също е била закрита за журналисти. На нея са присъствали посланикът на Турция в Атина Бурак Йозюгергин и посланикът на Гърция в Анкара Петрос Мавроидис.", "date": "2019.02.05", "title": "Ердоган се срещна в Анкара с Ципрас"}
{"url": "https://www.24chasa.bg/novini/article/7283079", "text": "Папа Франциск каза днес, че е отворен към посредническа роля във Венецуела само ако и двете страни в политическата криза в тази южноамериканска страна поискат това от него, предаде ДПА, цитирана от БТА. Венецуелският президент Николас Мадуро каза вчера, че е писал до папата, за да го покани да улесни диалога между него и опозицията. \"Ще отворя писмото. Ще видя какво може да се направи, но първоначалните условия са и двете страни да го поискат\", каза Франциск пред журналисти на борда на самолета, с който се връща от визита в Обединените арабски емирства. Председателят на Националното събрание Хуан Гуайдо - когото САЩ и няколко европейски и южноамерикански страни признават за и.д. президент - отказва да преговаря с Мадуро и вместо това го призовава да подаде оставка.", "date": "2019.02.05", "title": "Папата съгласен да стане посредник в кризата във Венецуела"}
{"url": "https://www.24chasa.bg/novini/article/7282989", "text": "Бързо производство за хулиганство е започнато в полицейското управление във В. Търново срещу 41-годишен британски гражданин. В понеделник около 23,00ч. на ул. \"Стефан Стамболов\" в областния град е извършена проверка на лек автомобил \" БМВ\", управляван от 41-годишен британец. При тест на водача за употреба на алкохол, апаратът е отчел 2,28 промила. Водачът е бил доведен в полицейското управление за изготвяне на необходимата документация, в присъствието на преводач. В полицията чужденецът отказал да съдейства и демонстрирал агресивно поведение. Той е бил задържан за срок до 24 часа по ЗМВР. Срещу него е започнато бързо производство по чл. 325, ал.2 от НК. Колата остана до следобедните часове днес със свалени номера пред търновски хотел и предизвика затруднено преминаване към старата част. Странно паркираното водило  предивика шеговити догадки в социалните мрежи - от това, че колата е изпаднала от автовоз, през сценка от Fast and furious 10, до нов начин да не те вдига паяка.", "date": "2019.02.05", "title": "Арестуваха британец, шофирал с 2.28 промила и буйствал срещу полицаи във В. Търново"}
{"url": "https://www.24chasa.bg/novini/article/7283085", "text": ", е намерена. Собственикът й я е изнесъл извън мола, съобщиха току-що от полицията. Търсенето на влечугото продължи над 8 часа, като в него се включиха огнеборци, пожарникари и експерти от РИОСВ. Сигналът за изчезналата змия е бил подаден днес около 11,20 часа, а новината за избягалата боа удушвач хвърли в паника търговци в \"Гранд\" и клиентите. Повечето от посетителите напуснаха ужасени центъра. В крайна сметка акцията завърши успешно. Най-щастливи са полицаите и пожарникарите, които тази нощ трябваше да дебнат в търговския център за влечугото.", "date": "2019.02.05", "title": "Откриха избягалата змия след 8 часа търсене"}
{"url": "https://www.24chasa.bg/novini/article/7283092", "text": "Най-голяма група от българите, 45 % се описват като почти щастливи, а 31 % като нещастни, според представително изследване на личното и общностно щастие у нас. То е проведено в края на 2018 г. от „Джи Кънсътинг“ по поръчка на списание „Мениджър“. Средният индекс на щастието за страната в края на 2018 г. е 56 точки, от 100 възможни. Средният глобален Индекс на щастието за 2018-та е 60,9 точки, според изследването на The Happiness Alliance. България е с почти 5 пункта под него. По показател \"социална подкрепа от най-близките\" сме чувствително над средната стойност за света. Психично и физическо здраве и удовлетвореност от живота също са измерения, в които са регистрирани удовлетворителни за индекса резултати. С нарастване на възрастта, стойностите на Индекса на щастие се понижават, но с два сериозни срива: първи – след 30 г. възраст, и втори – след 70 години. Високите лични доходи, особено над 1500 лв., намаляват рязко относителния дял на нещастните, но не увеличават дела на щастливите. Най-щастливи у нас са хората в четиричленни домакинства (най-често семейства с две деца). Индексът на щастието пада при самотните, но и при многочленните домакинства от 5 и повече човека. Под средното глобално равнище в българския индекс на щастието са областите удовлетвореност от работата, включеност в местната общност, субективно благосъстояние, управление, стандарт на живот, достъп до култура, изкуство, образование цял живот, качество на околната среда.", "date": "2019.02.05", "title": "Проучване: Най-щастливи у нас са 4-членните семейства"}
{"url": "https://www.24chasa.bg/novini/article/7283002", "text": "Бежанците ще имат по-лесен достъп до българските университети, като няма да е задължително да представят всички изисквани документи, за да станат студенти. Вместо да представят диплома или документ за завършена образователна степен в чужбина, те ще могат да си извадят информационна карта за придобита образователна степен от Националния център за информация и документация, ако не притежават нужните документи. Това предвиждат промени в наредбата за признаване на чуждестранни дипломи, публикувана от образователния министър Красимир Вълчев за обществено обсъждане. Промените ще важат и за българи, учили в чужбина, ако не притежават необходимите документи. Облекчава се и административната тежест при подаване на документите за признаване на чуждестранни дипломи. Вече те ще се подават на едно гише, като удостоверенията, изисквани от администрацията, ще намалеят. Ще се прилага и т.нар. служебно начало, с което отпада нуждата от предоставяне на дипломи за средно и висше образование.", "date": "2019.02.05", "title": "Бежанци ще стават студенти и без да показват диплома"}
{"url": "https://www.24chasa.bg/novini/article/7282895", "text": "Затруднения за крайбрежното корабоплаване предизвикват силните ветрове в много региони на Гърция, които на места достигат до 9 - 10 бала по скалата на Бофорт, съобщава гръцкият вестник \"Катимерини\", като се позовава на агенция АНА-МПА. Не се извършват редовните курсове от пристанище Пирея за Цикладските острови. Вечерта се очаква от Пирея да отплават няколко ферибота за Хиос, Лесбос и Крит, предаде БТА. От Рафина корабите пътуват само до Мармари. Нормално работи пристанището Лаврион. Затворени са линиите Рио - Андирио, Кавала - Принос и Килини - Кефалония. Властите съветват пътниците да се информират предварително за евентуални промени в разписанията на корабите.", "date": "2019.02.05", "title": "Лошото време в Гърция предизвика проблеми за корабоплаването"}
{"url": "https://www.24chasa.bg/novini/article/7282904", "text": "Земетресние с магнитуд 4,2 е регистрирано в 18.11 часа местно време в района на Кумлуджа в окръг Анталия /Южна Турция/, съобщава турският телевизионен канал СиЕнЕн-тюрк, като се позовава на информация на сайта на Дирекцията за управление при бедствия и извънредни ситуации. Земетресението е било на дълбочина 7,31 километра, предаде БТА. Земният трус е предизвикал за кратко паника, но не е причинил жертви, нито материални щети. Според сеизмологичната обсерватория Кандилли в Истанбул епицентърът на труса е бил в района на Финике, а земетресинето е било с магнитуд 4,1.", "date": "2019.02.05", "title": "Земетресение с магнитуд 4,2 разлюля Анталия"}
{"url": "https://www.24chasa.bg/novini/article/7282864", "text": "Междинните избори в Съединените щати през ноември 2018 г. не са били засегнати от извършените опити за чуждестранна намеса. Това съобщиха днес в съвместно комюнике министерствата на правосъдието и на вътрешната сигурност на САЩ, предаде Франс прес, цитирана от БТА. \"Въпреки че заключенията им трябва да останат поверителни, министерствата стигнаха до извода, че към настоящия момент не съществува никакво доказателство, че действия, извършени от правителство или чуждестранен агент, са оказали материално въздействие върху целостта или сигурността на изборните инфраструктури или предизборните кампании\" през 2018 г., се казва в изявлението. Докладът е бил предаден вчера на президента Доналд Тръмп. Той възложи изготвянето му на двете министерства, след като американските разузнавателни служби съобщиха през септември, че са установили признаци за намеса от територията на Русия, Китай, Иран и Северна Корея.", "date": "2019.02.05", "title": "Нямало признаци чужда намеса да е повлияла на междинните избори в САЩ"}
{"url": "https://www.24chasa.bg/novini/article/7282944", "text": "Литовските разузнавателни служби се страхуват, че Русия ще се намеси в предстоящите избори в Литва, включително през май, когато трябва да бъде избран приемник на президента Далия Грибаускайте, която е твърд противник на Кремъл, предаде Ройтерс, цитирана от БТА. \"Руското разузнаване ще засили своята активност по време на изборния цикъл през 2019-2020 г.\", заявиха литовските служби в публикуван днес доклад. Те казаха, че \"е възможно Русия да се опита да повлияе върху хода на изборите чрез информационни и кибернетични средства\". Според тях Москва може да \"разпространи пропаганда и дезинформация в литовските социални медии\". Говорителят на Кремъл Дмитрий Песков заяви, че това предположение е \"пълна глупост\". \"Русия не се намесва в избори в други страни\", каза той. Москва също така е подозирана в извършване на редица направили впечатление кибератаки, включително срещу информационните системи на Естония през 2007 г. и срещу електропреносната мрежа на Украйна през 2016 г. Русия отрича да стои зад което и да било компютърно нападение, отбелязва Ройтерс.", "date": "2019.02.05", "title": "Литва се страхува, че Русия ще се опита да се намеси в изборите й"}
{"url": "https://www.24chasa.bg/novini/article/7282981", "text": "Докладчикът на Европейския парламент за Република Македония Иво Вайгъл заяви след среща с лидера на опозиционната ВМРО-ДПМНЕ Християн Мицкоски в Брюксел, че е получил от него уверения за намерението на опозицията да бъде конструктивна в процеса на свързаните с членството в ЕС реформи, съобщава МИА, цитирана от БТА. \"Аз подчертах обстоятелството, че главният интерес на ЕП, както и моят интерес като докладчик за Македония, е страната да продължи по пътя към ЕС, така че Съюзът да изпълни обещанието си за започване на присъединителните преговори през юни, а Мицкоски заяви, че ВМРО ще си сътрудничи с правителството по реформите и законодателството, които са свързани с членството в ЕС, и ще бъде надежден партньор\", каза Вайгъл. Мицкоски е повторил критиката на ВМРО-ДПМНЕ към Преспанското споразумение, но Вайгъл не смята, че опозиционната партия ще постави сделката в опасност, ако дойде на власт. Той каза, че ситуацията по отношение на Преспанското споразумение в Гърция е по-критична. \"Като се има предвид крехкото мнозинство в Гърция, съществува опасност от безизходица, но аз не мисля, че това ще се случи. Гръцките политици са наясно, че Преспанското споразумение означава консолидиране на политическата ситуация в региона, което е от огромен интерес за Запада\", каза Вайгъл. Мицкоски изрази безпокойство за предстоящите президентски избори в Република Македония и настоя за силно присъствие на международни наблюдатели.", "date": "2019.02.05", "title": "Лидерът на ВМРО-ДПМНЕ ще си сътрудничи с властта по европейските реформи"}
{"url": "https://www.24chasa.bg/novini/article/7282990", "text": "39-годишен мъж от Монтана е починал вследствие на усложнения от грип. Младият мъж е бил с хронична бъбречна недостатъчност. Той е приет в монтанската болница. Грижите и лечението са били адекватни, но въпреки усилията на медиците е издъхнал. Проблемът с бъбреците е бил от години. При него е доказан свински грип - H1N1, съобщи заместник-директорът на Регионалната здравна инспекция в Монтана д-р Мария Каменова. \"Пациентът е хоспитализиран е по спешност в болницата в Монтана и след взет носо-гърлен секрет е потвърдено наличието на грипен вирус A(H1N1), тоест свински грип, който циркулира в цялата страна и който е виновник за тази доста масивна и все още неприключила грипна епидемия на територията на нашата страна. В резултат на тежкото придружаващо заболяване се наблюдава една много бързо протичаща форма на грипа, с развитие на тежка дихателна и сърдечно-съдова недостатъчност и леталитет в рамките на един-два дни. Трябва да се подчертае, че това лице е уязвимо по отношение на грипната инфекция поради съпътстващата хронична бъбречна недостатъчност, която компрометира имунитета и общите защитни сили на организма\", обясни д-р Каменова. Грипната епидемия на територията на област Монтана е удължена до 8 февруари включително, съобщи директорът на РЗИ д-р Елена Борисова.", "date": "2019.02.05", "title": "Млад мъж от Монтана почина от грип"}
{"url": "https://www.24chasa.bg/novini/article/7282797", "text": "Делото за източването на КТБ продължава утре в Спецсъда с изслушване на обяснения от подсъдимите, съобщи БТА. Днес съдът реши да се спре четенето на обвинителния акт. Причината е приетите наскоро промени в НПК. Процесът продължи днес по новата процедура и обвинението само беше изложено накратко от прокуратурата. Адвокатът на Цветан Василев - Константин Симеонов обясни пред медиите, че защитата не се притеснява от процеса, а иска да се спазва законът. По думите му в конкретния случай това не е станало. Той обясни още, че след като подсъдимите дадат обяснения предстои да бъдат уговорени дати за следващи заседания, когато ще бъдат разпитани и първите свидетели по делото. И допълни, че защитата не се притеснява от процеса като отрече, че адвокатите на подсъдимите се опитват да бавят делото в очакване да се промени някакво обстоятелство - политическо или друго. За тази вероятност по-рано през деня предположи зам.-главният прокурор Иван Гешев в коментар за делото. Симеонов каза още, че защитата ще поиска от съда да бъде призован народният представител Делян Пеевски, за да бъде разпитан. Причината е, че името му се споменавало на много места в материалите по делото. И припомни, че по време на разследването прокуратурата е отказала да призовава депутата, но сега това трябва да бъде решено от съдебния състав. Адвокатът допълни, че вчера се е чул с основния подсъдим по делото Цветан Василев, като неговата оценка за случващото се била, че това е \"фарс\". Василев все още се намира в Сърбия в очакване съдът там да реши дали да бъде екстрадиран у нас.", "date": "2019.02.05", "title": "Делото \"КТБ\" продължава утре с обяснения от подсъдимите"}
{"url": "https://www.24chasa.bg/novini/article/7282809", "text": "Музикално произведение, написано от изкуствен интелект на компанията \"Яндекс\" ще прозвучи на 24 февруари на концерта при закриването на Зимния международен фестивал на изкуствата в Сочи, предаде ТАСС. Композицията е за виола и симфоничен оркестър, като солиращите партитури ще бъдат поверени на виртуоза Юрий Башмет, предаде БТА. Музикантът е и художествен ръководител на Зимния фестивал. В него ще участват сопраното Лора Бинон от Белгия, испанският валдхорнист Хосе Висенте Кастело, пианистът дайджин Ким от Република Корея, цигуларката Михаела Мартин от Германия и колежката й Татяна Самуил от Белгия, солистът на Националния балет на Испания Серхио Бернал и др.", "date": "2019.02.05", "title": "Музика, сътворена от изкуствен интелект, ще прозвучи в Сочи"}
{"url": "https://www.24chasa.bg/novini/article/7282852", "text": "Труп на мъж е намерен тази вечер малко след 17 часа в Казанлък, в общинско жилище, обитавано от самия него. Жилището се намира на един от оживените булеварди в града, предаде  . На мястото на инцидента има полиция, районът е отцепен. Извършват се следствени действия. Починалият е от ромски произход, живеел е сам и според първоначалната информация, смъртта е настъпила вследствие на удар с тъп предмет. Според съседи, убитият имал две пораснали деца, обичал и да пие.", "date": "2019.02.05", "title": "Мъж е открит мъртъв в жилището си в Казанлък"}
{"url": "https://www.24chasa.bg/novini/article/7282706", "text": "Редовното правителствено заседание ще се проведе както обикновено – в сряда, 6 февруари, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЗНАВАНЕ НА КООПЕРАЦИЯ „НАЦИОНАЛНА ПОТРЕБИТЕЛНА КООПЕРАЦИЯ НА СЛЕПИТЕ В БЪЛГАРИЯ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ В НАЦИОНАЛНИЯ СЪВЕТ ЗА ХОРАТА С УВРЕЖДАНИЯ. Внася: министърът на труда и социалната политика 2. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРЕДЛАГАНЕ КАНДИДАТУРАТА НА СЕРГЕЙ ЦЪРНАКЛИЙСКИ ЗА ПОСТА СЪВЕТНИК В СЕКРЕТАРИАТА НА ДУНАВСКАТА КОМИСИЯ. Внася: министърът на транспорта, информационните технологии и съобщенията 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА ДЪРЖАВНАТА КОМИСИЯ ПО СИГУРНОСТТА НА ИНФОРМАЦИЯТА ЗА 2019 Г. Внася: заместник министър-председателят по обществения ред и сигурността и министър на отбраната 4. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 5. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО. Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ МИНИСТЕРСТВОТО НА ФИНАНСИТЕ НА РЕПУБЛИКА БЪЛГАРИЯ И ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ. Внася: министърът на финансите 7. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 22 ЯНУАРИ 2019 Г. В БРЮКСЕЛ. Внася: министърът на финансите 8. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 12 ФЕВРУАРИ 2019 Г. В БРЮКСЕЛ. Внася: министърът на финансите 9. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ”, ФОРМАТ „ПРАВОСЪДИЕ”, КОЕТО ЩЕ СЕ ПРОВЕДЕ НА 8 ФЕВРУАРИ 2019 Г. В БУКУРЕЩ. Внася: министърът на правосъдието 10. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА РАЗВИТИЕТО НА АКАДЕМИЧНИЯ СЪСТАВ В РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ № 202 НА МИНИСТЕРСКИЯ СЪВЕТ ОТ 2010 Г. Внася: министърът на образованието и науките 11. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТ „ПРАВОСЪДИЕ И ВЪТРЕШНИ РАБОТИ”, ФОРМАТ „ВЪТРЕШНИ РАБОТИ”, КОЕТО ЩЕ СЕ ПРОВЕДЕ НА 7 И 8 ФЕВРУАРИ 2019 Г. В БУКУРЕЩ. Внася: министърът на вътрешните работи", "date": "2019.02.05", "title": "Вижте какво решава правителството утре"}
{"url": "https://www.24chasa.bg/novini/article/7282711", "text": "Италианският вицепремиер Матео Салвини, който е и лидер на крайнодясната партия Лига, заяви днес, че венецуелският президент Николас Мадуро е извън закона и във Венецуела трябва да бъдат произведени нови избори възможно най-скоро, предадоха АНСА и ТАСС, цитирани от БТА. \"Мадуро е извън закона. Той мори от глад народа си, той хвърля хората в затвора и измъчва народа си\", каза Салвини в изявление. \"Надявам се на свободни и демократични избори (във Венецуела), които да бъдат произведени възможно най-скоро. Изразявам солидарност с милионите италианци и потомци на италианци, които живеят, съпротивляват се и страдат във Венецуела\", заяви още Салвини. Движението \"Пет звезди\", което е коалиционен партньор на Лигата в италианското правителство, казва, че страната не трябва да се меси в политиката на Венецуела. То обаче призовава за нови демократични избори във Венецуела. Премиерът на Италия Джузепе Конте пък припомни, че страната никога не е признавала резултатите от последните президентски избори във Венецуела, на които Мадуро беше преизбран. Вчера Италия потвърди, че ще вземе участие в работата на международната контактна група за уреждане на кризата във Венецуела. Италия ще бъде представена на равнище министър на външните работи на срещата, насрочена за 7 февруари в столицата на Уругвай Монтевидео.", "date": "2019.02.05", "title": "Салвини: Мадуро е извън закона, мори от глад народа си"}
{"url": "https://www.24chasa.bg/novini/article/7282730", "text": "Основната цел, която новата Национална стратегия за детето си поставя, е всяко дете в България, на всеки етап от детството си, да живее и да се развива в сигурна и насърчаваща развитието му среда, пише в позиция на министерството на труда и социалната политика и Държавната агенция за закрила на детето, получена днес в БТА. Това означава на първо място да се осигури подкрепа за повишаване на капацитета, както на родителите, така и на професионалистите, които работят с децата. Поради това категорично отхвърляме отправените в публичното пространство манипулативни твърдения, че \"държавата противопоставя интересите на децата и родителите\" и налага на семействата \"задължителни изисквания, прескачайки ролята на родителите\", пише в позицията. Убедени сме, че държавата има своята отговорност да подпомага децата и техните семейства, да им предоставя ресурси, подходящи условия, среда и възможности за по-качествен живот. Родителите са тези, които най-добре знаят от какво има нужда тяхното дете и държавата може да ги подкрепи като мобилизира усилията на държавните институции и гражданското общество. Именно заради това основна цел на проекта на Националната стратегия за детето е да се подобри взаимодействието между институциите в сферите на здравеопазването, образованието, социалната политика и политиката на сигурност, пишат експертите от МТСП. Категорично отхвърляме и твърдението, че ако стратегията се приеме \"66 на сто от родителите ще бъдат подложени на наказателно преследване\", пише в позицията. В проекта на документа се предвижда въвеждане на пълна и изрична забрана за телесно наказание над деца, за да се гарантира, правото на всяко дете да живее в сигурна и защитена от насилие среда, уточняват от министерството. Не отговаря на истината и твърдението, че проектът на Националната стратегия за детето 2019-2030 г. \"нарушава Закона за нормативните актове и към нея липсва финансова обосновка и предварителна оценка на въздействието\", допълват от МТСП.", "date": "2019.02.05", "title": "Социалното министерство застава зад проекта на новата стратегия за детето"}
{"url": "https://www.24chasa.bg/novini/article/7282731", "text": "Хърватският вицепремиер и министър на отбраната Дамир Кръстичевич определи утрешното подписване в Брюксел на протокола за присъединяване на Скопие към НАТО като \"историческо постижение\" за Република Македония, предаде МИА. На съвместна пресконференция в Скопие с македонския вицепремиер и министър на отбраната Радмила Шекеринска Кръстичевич заяви, че протоколът ще даде възможност на Република Македония да продължи напредъка си към НАТО и към интеграция в ЕС, предаде БТА. Кръстичевич посочи, че Хърватия ще продължи да оказва подкрепа на Македония по нейния евроатлантически път. Той поздрави Република Македония и Гърция за Преспанското споразумение и за решаването на тази сериозен спор. Шекерениска заяви, че очаква ратификацията от Хърватия в подкрепа на членството на Република Македония в НАТО. Тя изтъкна, че ще се срещне с хърватския си колега отново следващата седмица по време на среща на министрите на отбраната от НАТО. Аз се радвам, че нашата следваща среща ще бъде в Брюксел, когато за първи път министър на отбраната от Република Македония, която тогава ще бъде Република Северна Македония, ще участва в среща на министрите на отбраната от НАТО, каза Шекерениска. Кръстичевич заяви, че хърватската военна академия ще продължи да обучава македонски войници. Той посочи, че Хърватия ще помогне на Република Македония в процеса на преструктуриране на армията и на министерството на отбраната и ще споделя с нея опит в справянето с природни бедствия и обучението на специални части.", "date": "2019.02.05", "title": "Хърватия: Подписването на протокола за членство в НАТО е историческо постижение за Македония"}
{"url": "https://www.24chasa.bg/novini/article/7282738", "text": "Неизвестни вандали оскверниха гроба на германския философ от 19-и век Карл Маркс в лондонското гробище \"Хайгейт\", предаде ТАСС, като се позова на управата на гробището, съобщи БТА. Според съобщението става въпрос за \"целенасочена атака\" срещу мемориалната табела, на която са издълбани имената и годините на живота на Маркс (1818-1883) и на неговата съпруга Жени фон Вестфален (1814-1881), погребана заедно с него. Вандалите са разбивали като че ли с чук. \"Това е исторически паметник от 1-а степен и подобно отношение към нашето наследство е недопустимо\", посочва администрацията на гробището, помествайки и снимка на разбитата табела. Властите са информирали полицията. От гробището обещават възможно най-бързо да възстановят паметника в първоначалния му вид, но засега не е ясно дали реставраторите ще могат да се справят с тази задача. Предполага се, че вандалският акт е бил извършен през уикенда. Сегашният бюст-паметник върху постамент на гроба на Маркс е поставен през 1956 г. и не за първи път става обект на оскверняване, като вандалските действия обикновено са се свеждали до заливането му с боя, припомня ТАСС.", "date": "2019.02.05", "title": "Вандали оскверниха гроба на Маркс в Лондон"}
{"url": "https://www.24chasa.bg/novini/article/7282760", "text": "Социалната медия Фейсбук забрани днес на четири въоръжени групировки в Мианма да използват платформата й, определяйки ги като \"опасни организации\", предаде ДПА, цитирана от БТА. Тези групировки - \"Армия на Аракан\", \"Армия на националния демократичен съюз на Мианма\", \"Армия за независимост на Качин\" и \"Армия за национално освобождение на Таунг\" - са част от коалиция, известна като \"Северен съюз\". Тя воюва с армията на Мианма от създаването си през 2016 г. \"Сега тези въоръжени групировки са забранени във Фейсбук и всяка тяхна възхвала, подкрепа и представителство ще бъдат премахвани незабавно, щом узнаем за тях\", посочи в изявление Фейсбук. На територията на Мианма действат повече от дузина етнически милиции, много от които воюват срещу правителствените сили, откакто през 1948 г. страната придоби независимост от Великобритания, като исканията им варират от свободно ползване на природни ресурси до отцепване, отбелязва ДПА. Забраната на Фейсбук не се отнася за осемте въоръжени организации, които са подписали с правителството общонародно споразумение за примирие и участват в мирния процес на държавния съветник (де факто премиер на страната) Аун Сан Су Чжи. Социалната медия отбеляза, че решението й е част от кампания за \"намаляване на вероятността Фейсбук да бъде използван за улесняване на причиняването на вреда извън мрежата\". Кампанията започна през август миналата година с премахването на множество свързани с екстремистки организации страници и акаунти след месеци на обществени критики, че платформата бива използвана за насаждане на омраза срещу мюсюлманското етническо малцинство рохинга. Същия месец следователи от ООН призоваха военните ръководители на Мианма да бъдат дадени на съд за геноцид над рохингите. Над 800 000 представители на това мюсюлманско малцинство са избягали от 2016 г. в съседен Бангладеш, припомня ДПА.", "date": "2019.02.05", "title": "Фейсбук забрани на 4 въоръжени групировки в Мианма да използват платформата му"}
{"url": "https://www.24chasa.bg/novini/article/7282766", "text": "Поне 22 са жертвите на грипа в Гърция до момента, съобщава телевизионният канал Скай. Последната жертва е 78-годишна жена, която е починала в болницата в Ретимно на остров Крит, предаде БТА. Това е третият смъртен случай на острова след смъртта на 5-годишно момиченце в Ираклио и на 38-годишен мъж в Ханя. През тази седмица агенция АНА-МПА съобщи за два смъртни случая във Волос и за още два на остров Керкира (Корфу).", "date": "2019.02.05", "title": "Поне 22 жертви е взел досега грипът в Гърция"}
{"url": "https://www.24chasa.bg/novini/article/7282770", "text": "Британската премиерка Тереза Мей каза днес, че \"нуждата от промени в предпазния механизъм за границата между Република Ирландия и Северна Ирландия е ключовият въпрос\" в споразумението за Брекзит с Европейския съюз, предаде ДПА. В реч в Белфаст, столицата на британската провинция на остров Ирландия, тя призна, че има \"реални основания за безпокойството\", което предоговарянето на предпазния механизъм може да породи у местните жители, предава БТА. Мей подчерта, че решимостта й да избегне твърда граница между Северна Ирландия и Република Ирландия е \"непоколебима\".", "date": "2019.02.05", "title": "Мей в Северна Ирландия: Решимостта ми да избегна твърда граница е непоколебима!"}
{"url": "https://www.24chasa.bg/novini/article/7282771", "text": "В Петрич се състоя среща на представители на бизнеса с експерти на Агенция \"Пътна инфраструктура\" (АПИ) след забраната за движение на тежкотоварни камиони над 12 т. по моста край село Рибник, съобщи БТА. Срещата се проведе по настояване на кмета на община Петрич Димитър Бръчков и народния представител Георги Динев, който постави въпроса и на вниманието на Комисията по регионално развитие към Народното събрание, съобщиха от пресцентъра на общината. Изготвеният технологичен проект за укрепване на моста е бил представен от ръководителя на екипа инж. Николай Сотиров. Той отчете, че в края на 2016 г. са започнали деформации най-напред на стоманобетонния праг на моста, а след това и деформации по връхната конструкция около втори стълб, където е и слягането. Причината според експертите на АПИ е изнасянето на фин материал в района на стълбовете на моста. От АПИ са поели ангажимент в кратки срокове да се направи приоритетно укрепване на връхната конструкция и успоредно с това да се възстанови хидротехническото съоръжение с доста по-висока от досегашната защита. Дончо Атанасов е подчертал, че състоянието на моста при с. Рибник се следи постоянно и в момента, в който то е определено като предаварийно, е въведено ограничение за движението на камиони над 12 тона. \"Големият проблем е добивът на инертни материали, който се извършва в коритото на р. Струма. Това е международен въпрос и трябва да имаме нетърпимост\", е обобщил Дончо Атанасов, посочвайки случващото се в съседна Гърция по коритото на р. Струма. Заради този процес има проблем и с моста край с. Тополница, където фундаментите също са оголени и започва актуално замерване. Атанасов е подчертал, че вече е разговаряно с областния управител Бисер Михайлов за свикването на спешна среща с гръцката страна по проблема и ако се наложи и на правителствено ниво на по-късен етап, но е предупредил присъстващите на срещата: \"До приключване на дейностите по моста при с. Рибник, не си правете експерименти и не преминавайте с камиони над 12 тона\".", "date": "2019.02.05", "title": "АПИ: Ще гарантираме безопасното преминаване по моста край Рибник"}
{"url": "https://www.24chasa.bg/novini/article/7282784", "text": "Турската полиция е конфискувала 615 килограма кокаин при операция в южния окръг Мерсин, съобщава Анадолската агенция, като се позовава на прокуратурата. При съвместна операция със силите за сигурност в окръг Хатай, полицията е претърсила контейнер на пристанището Мерсин, в който е трябвало да има банани от Еквадор, предаде БТА. Вътре обаче са били намерени 530 пакета кокаин. Били са задържани четирима заподозрени. В друга операция на истанбулското летище \"Ататюрк\" митническите власти са конфискували 24 800 таблетки екстази с общо тегло 6,2 килограма. Те са били открити в багажа на пътник, който е пътувал от Амстердам за Кабул, Афганистан.", "date": "2019.02.05", "title": "Задържаха над половин тон кокаин в Южна Турция"}
{"url": "https://www.24chasa.bg/novini/article/7282831", "text": "Служители на реда и пожарникари ще стоят на пост цяла нощ в пловдивския търговски център, където днес по-рано се разбра, че е  . Повече от 7 часа продължи търсенето й. Изтече информация, че змията е локализирана и упоена, но от пожарната категорично отрекоха. \"В 6 ч утре сутринта продължаваме издирването\", каза говорителят на огнеборците Цвятко Дешев. Шефът на РИОСВ-Пловдив доц. Стефан Шилев също отрече боата да е открита. \"Ще остане на спокойствие цяла нощ, за да не плаши от вибрации. В търговския център има полицаи и огнеборци\", допълни той. Проверка на негови служители е установила, че съдържателят на магазина показал регистрационна карта за жълта анаконда, но тя не била на негово име. \"Когато се намери змията, ще бъде сравнена дали отговаря на описанието в регистрацията. Ако притежателят й няма документи, влечугото ще бъде отнето в полза на държавата, а той ще бъде санкциониран\", поясни доц. Шилев.", "date": "2019.02.05", "title": "Полицаи и огнеборци ще дебнат цяла нощ избягалата боа в Пловдив"}
{"url": "https://www.24chasa.bg/novini/article/7282875", "text": "Съединените щати разглеждат Европейския съюз като свой основен приоритет в усилията да убедят съюзниците си по света да не купуват оборудване на китайската компания \"Хуавей\" за мобилни мрежи от следващо поколение, заяви днес неназован представител на Държавния департамент, цитиран от Ройтерс. \"Ние казваме, че е необходимо да бъдете много, много предпазливи, и призоваваме хората да не прибързват и да подписват договори с ненадеждни доставчици от страни като Китай\", каза американският служител в Брюксел след срещи с представители на Европейската комисия и белгийското правителство, предава БТА. Той трябва да посети Франция и Германия по-късно през седмицата. По думите му САЩ ще използват всякакви дипломатически прояви и събития на мобилната индустрия, за да предупредят европейските правителства. Съединените щати се страхуват, че оборудването може да бъде използвано от Китай за шпионаж. Според \"Хуавей\" тези опасения са неоснователни.", "date": "2019.02.05", "title": "САЩ към европейските си съюзници: Не купувайте китайско оборудване за 5G мрежи"}
{"url": "https://www.24chasa.bg/novini/article/7282686", "text": "Турската полиция арестува днес 22 души заради предполагаеми връзки с екстремисти от \"Ислямска държава\" в Сирия, съобщава ДПА, като се позовава на прокуратурата в Истанбул. Полицията е претърсила 28 адреса по време на операция рано сутринта в Истанбул и в съседния окръг Коджаели. Властите са конфискували документи и дигитални материали, за които се предполага, че принадлежат на екстремистката група, предаде БТА. Задържаните са обвинени в подпомагане на Ислямска държава в областта на логистиката, финансирането и набирането на членове, както и в участие в нападения, извършени от терористичната група в Сирия. Турция обвинява \"Ислямска държава\" за няколко нападения в страната между 2015 и 2017 г., при които загинаха десетки.", "date": "2019.02.05", "title": "Арестуваха 22-ма в Турция, подозират ги във връзки с \"Ислямска държава\""}
{"url": "https://www.24chasa.bg/novini/article/7282691", "text": "Третата по големина политическа сила в Швеция, националистическата и популистка партия \"Шведски демократи\", смекчи призива си за излизане на страната от Европейския съюз, предаде Асошиейтед прес. Лидерът на партията, която има неонацистки корени, каза, че иска да работи със себеподобни формации от други държави членки на ЕС, за да бъде променен \"наднационалният съюз\", предаде БТА. Партийният лидер Ими Окесон даде днес интервю за шведското обществено радио, в което заяви, че \"ЕС прави всичко по силите си, за да затрудни излизането на Великобритания\". По думите му \"би било безотговорно Швеция да напусне, преди да знае какво ще стане с Великобритания. По време на парламентарните избори в Швеция миналата година Окесон каза, че ще се бори за организирането на референдум за напускане на Европейския съюз, към който Швеция се присъедини през 1995 година. Тогава той нарече ЕС \"корупционна мрежа\", припомня Асошиейтед прес.", "date": "2019.02.05", "title": "Партиен лидер в Швеция: Безотговорно ще е да напуснем ЕС, преди да видим какво ще стане с Брекзит"}
{"url": "https://www.24chasa.bg/novini/article/7282693", "text": "Момиченце изненада папа Франциск при посещението му в Обединените арабски емирства, след като пропълзя под огражденията на стадион в Абу Даби, дотича до него и му подаде парче хартия, предаде Асошиейтед прес. Детето се изплъзна на охраната и стигна до Светия отец, който се наведе от папамобила си, за да говори с него. Това стана, докато папата влизаше на стадион \"Зайед спортс сити\", където по-късно отслужи литургия, предава БТА. Още едно момиченце успя да се откъсне от множеството и да стигне до Франциск. След това охраната отведе двете деца при семействата им.", "date": "2019.02.05", "title": "Момиченце се изплъзна на охраната и стигна\nдо папата в ОАЕ, за да му даде писмо (Видео)"}
{"url": "https://www.24chasa.bg/novini/article/7282702", "text": "Няма да се затваря нито една аптека и нито един пациент няма да бъде лишен от лечение след въвеждането на Европейския регламент за верификация на лекарствата. Това каза здравният министър Кирил Ананиев на пресконференция в Министерството на здравеопазването. От днес част от фармацевтите излязоха на символичен протест, носейки жълти жилетки на работното си място. И се заканиха част от аптеките да затворят за един ден - 20 февруари. Причината е предстоящото въвеждане на европейския регламент за проверка на лекарствата от 9 февруари. Европейският регламент за верификация на лекарствата предвижда всяка опаковка на дадено лекарство да има свой уникален код. При продажба кодът ще се чекира чрез специален софтуер и така той ще се проверява в общата европейска система. Така на пациентите ще се даде гаранция, че получават легално, а не фалшиво лекарство. Ако кодът не бъде сканиран обаче медикаментите няма да може да се продават. Срокът за въвеждане на софтуерите в аптеките е до края на годината. Фармацевтите обаче искат той да бъде удължен поне до средата на следващата година. Те обявиха и, че голяма част от аптеките не разполагали с компютри и интернет връзка. “Нищо страшно няма да се случи от 10-и февруари. Поради това, че може да възникнат редица проблеми със системата, ще направим плавен старт от минимум 6 месеца”, увери Ананиев. Той подчерта, че за него протестите на фармацевтите означават, че диалогът по отношение на системата продължава. И допълни, че това не е само политика на българското правителство, а в целия ЕС. “Аптеките в България са 3600. А 2400 от тях работят със НЗОК. Те имат необходимите компютри и софтуер за връзка с касата. Те ще трябва да си осигурят четец, който струва между 100 и 200 лв., като неговото свързване и надграждане струва между 50 и 80 лв. Не мога да си представя, че тези аптеки, които не работят с НЗОК нямат компютри и интернет връзка. Най-малкото те трябва да ги имат, за да поддържат складовата си база”, заяви Ананиев. Той обаче подчерта, че за тези аптеки снабдяването със софтуер и компютър ще излезе около 1500 до 2000 лв. в зависимост от цената на компютъра. “Няма нито един пациент да остане без своето лекарство. Колегите трябва да подходят отговорно и дигитално към своята фармацевтична практика. Няма как в 21 в. дигитализацията да не засегне фармацевтичния бизнес”, коментира случая и предстедателят на Българския фармацевтичен съюз проф. Илко Гетов. Той припомни, че системата за верификация е само една от четирите електронни системи, която предстои да бъде въведена през 2019 г. И допълни, че тя е най-малкият проблем, който може да възникне в сферата през тази година. Аптеките няма да заплащат такса за присъединяване към системата, успокои още Гетов. Той подчерта, че в някои страни членки на ЕС аптеките трябва да заплащат месечна такса за присъединяване към системата. “Уверявам ви, че това няма да се случи тук”, каза още Гетов.", "date": "2019.02.05", "title": "Кирил Ананиев: Няма да се затварят аптеки"}
{"url": "https://www.24chasa.bg/novini/article/7282479", "text": "Бургаският художник Стоян Цанев е починал днес. За това информира лично кметът на община Бургас Димитър Николов в профила си във фейсбук. „Почина Стоян Цанев- художникът, прославил себе си и своя роден Бургас по целия свят. Беше толкова талантлив, че до края се съревноваваше единствено със себе си. Живя в усамотение, но не самотен. Не знам дали успя да нарисува всичко, но създаде много. И сътвореното от него ще живее дълго. Тъжен е днешният вторник- за Бургас, но и изобщо за българското изобразително изкуство. Поклон пред паметта на Стоян Цанев!“, написа кметът. Творецът си отиде на 72 години. Живееше и рисуваше в бургарското с. Лъка. \"На художника най-много му пречи самият художник - заблудите му, амбициите му, суетата му...Трябва да се освободи от тези неща, за да види важното, но това много рядко се случва. Трябва да си остане само художник, без никакви амбиции, без суета, без нищо...\", казваше той и така и напусна този свят. Стоян Цанев е български художник – график и живописец един от най-популярните наши графици. Голяма част от произведенията му носят топлота, характерна за живописта. Стреми се към знаковост в своите творби. Роден на 28 февруари 1946 г. в Бургас. Завършва Академията за изящни изкуства във Варшава (1973) при известния професор Руджински със специална награда от министъра на културата на Полша. След завръщането си у дома активно се включва в художествения живот с участия в колективни изложби, международни салони и биеналета и чрез самостоятелни прояви. В своето изкуство авторът изповядва философията на минимализма, при която малкото значи много, а материята се стреми единствено към същината - без излишества и без компромиси. Така пулсират неговите артистични светове, които според проф. Десислава Минчева са „еманация на духовни и интелектуални вътрешни състояния, без разказ и конкретика…. Режисурата на картинното пространство при Стоян Цанев не е математика, а висша артистична дисциплина.“ Макар и млад, Цанев бързо получава всеобщото признание за най-изтъкнат бургаски художник редом с Георги Баев-Джурлата. А успехът на Варненското международно биенале на графиката извежда името му на челно място сред младото поколение художници до това на колегите му Милко Божков и Стоимен Стоилов. Зареждат се авторските му експозиции в Братислава (1978), Виена (1978), Париж (1979, 1982), Торонто (1981), Ню Делхи (1981), Дамаск (1982), Сепре, Швейцария (1982), Осло (1983, 1986, 1988), Дордрехт, Холандия (1984), Гьотеборг (1987), Токио (1988, 1990, 1991), Москва (1990), Есен (1991) и др. Наред с множеството награди, с които е отличен основно в графичното изкуство, Стоян Цанев става лауреат (златен медал) и на Арт експо, Ню Йорк (1984), когато и Америка го открива, а Конгресната библиотека във Вашингтон откупува негови произведения. Графики и живописни творби на художника са включени и в колекциите на Националната библиотека на Франция, Националната сбирка от изящно изкуство в Париж, Музея на модерното изкуство в Ню Делхи, Националната галерия в Осло, Националната галерия в Прага, Музея Пушкин в Москва, Музея на съвременната графика в Кайро... Това, което е малко известно за творчеството на Стоян Цанев е, че той работи и в областта на керамиката. Прави десетки изложби в България, САЩ, Русия, Канада, Япония, Германия, Скандинавия. Работи графика, живопис и керамика. Има редица награди за графика и карикатура, а през 2007 получава и наградата \"Захарий Зограф\". Негови произведения имат НХГ, СГХГ и почти всички големи галерии и колекционери в страната.", "date": "2019.02.05", "title": "Почина известният художник график Стоян Цанев"}
{"url": "https://www.24chasa.bg/novini/article/7282531", "text": "Европарламентът и Съветът постигнаха споразумение в понеделник относно нови правила, чиято цел е да улесни електронната регистрация на фирми и да насърчи извършването на административни дейности онлайн през целия жизнен цикъл на фирмите, съобщиха от пресцентъра на Европейския парламент. Новите правила имат за цел да спестят време и пари на бизнеса, както и да увеличат гаранциите срещу злоупотреби и измами чрез въвеждането на онлайн проверки на самоличността. Новите правила осигуряват: * подобрени онлайн процедури – от регистрирането на фирми до регистрацията на техни клонове и подаването на документи; * предоставяне на лесно достъпна информация на порталите за регистрация, която е безплатна и на език, който се разбира от възможно най-голям брой презгранични потребители; * “принцип на еднократност”, което означава, че от фирмите няма да се изисква да представят една и съща информация на публичните органи повече от веднъж; * прозрачни правила за таксите, които се прилагат по недискриминационен начин, без да надвишават разходите за осигуряване на услугите. Въпреки че всички стъпки по регистрацията на фирми могат да бъдат извършени онлайн, преговарящите се споразумяха, че в някои случаи може да бъде изискано и лично явяване когато това е необходимо. Те също така настояха да бъде предвидена възможност за проверка дали кандидати за директорски позиции са дисквалифицирани от подобни позиции в други страни членки.", "date": "2019.02.05", "title": "Регистрацията на фирми в ЕС става по-лесна и по-евтина"}
{"url": "https://www.24chasa.bg/novini/article/7282525", "text": "\"Не съм карал аз, нито моят автомобил е участвал в клипа. За мен е минал някой през Търново, направил си е клип и си е заминал към София. Аз ходя на регламентирани състезания, където е позволена тази скорост някъде да се развие. Два пъти в годината има такива - в Сливен има състезание за драг\", това обясни Николай Кръстев, който бе на разпит в полицията заради скандалния клип с вдигнати 280 км/ч във Велико Търново. Младежът пристигна със супермощната кола Nissan GT-R I пред сградата на полицията с адвоката си Любен Казанлиев. Влезе в районното с усмивка, точно в 14 ч. и първоначално остана мълчалив пред чакащите го журналисти. Около час и половина мъжът дава обяснения, след което се насочи към паркираната на синя зона кола. \"Категорично не е този автомобил и не е моят клиент. Полицаите казаха, че ще се правят експертизи, ще се събират материали от АПИ и незнам още откъде. На този клип се вижда как някой кара с ненормално висока скорост. В крайна сметка това, което разбрахме от полицаите, че сега ще разпитат абсолютно всички собственици на такива автомобили, които могат да развият такава скорост и ще се опитват да установят кой го е направил\", каза адвокат Казанлиев. Според него са се насочили към Николай, защото е от Велико Търново. Преди време е живял през по-голямата част от годината в старопрестолния град, но сега се прибира по-рядко, защото е в София. Известен е в града. Той се занимавал с бизнеса на родителите си, които управлява донякъде. Николай е син на бизнесдамата Мариана Печеян, която има фирма в Дряново за инструменти за металообработване и екипировка. \"В града са два такива автомобила, но за последните години са продадени около 30 само от един дилър. Този е тунингован само визуално. Електронно всички от този модел са ограничени на 250 км/ч, няма как да се развие 280\", коментира Николай през прозореца на лъскавото возило.", "date": "2019.02.05", "title": "Уличеният за вдигнати 280 км/ч: Не съм карал аз, нито моята кола е в клипа"}
{"url": "https://www.24chasa.bg/novini/article/7282536", "text": "Русия е сред най-важните пазари за българския туризъм и Министерството на туризма полага последователни усилия за гарантиране на най-добрите условия за туристите и туроператорите от федерацията. Това заяви министърът на туризма Николина Ангелкова при среща в Москва със Сергей Галкин, зам.-министър на икономическото развитие на Руската федерация. Министър Ангелкова е на официално посещение в руската столица, придружавана от парламентарна делегация, съобщиха от пресцентъра на министерството на туризма. Радвам се, че туризмът бе една от основните теми на срещата между премиера Бойко Борисов и президента Владимир Путин миналата година в Москва. Имах честта да бъда част от делегацията ни тогава и поставихме конкретни въпроси за развитието на сектора. Много ми е приятно, че днес отново имаме възможност с руската страна да обсъдим и продължим доброто сътрудничество. Нашите двустранни отношения са основани на приятелство, каза Николина Ангелкова, като изтъкна и голямата подкрепа на Народното събрание в тази политика. В делегацията в Москва участват зам.-председателят на Народното събрание Явор Нотев, Красимир Велчев, съпредседател на парламентарната група за приятелство България-Русия, депутатите Христо Проданов, Хайри Садъков, Полина Цанкова-Христова. Министърът припомни, че туризмът е сред сферите с особена важност за двустранните отношения. Той е един от приоритетните сектори на българската икономика, като допринася с около 12% към БВП заедно със сродните индустрии и формира близо 11% от заетостта в страната ни. Министър Ангелкова благодари за доверието към България като дестинация. Ние по традиция се радваме на интереса на руските туристи и ще разчитам на Вашата подкрепа, за да увеличим техния брой, поясни тя. 2018 е трета поредна рекордна година за българския туризъм в цялата му история. България бе посетена от над 9.2 млн. чуждестранни туристи, което е най-високият резултат откакто се води статистика за туризма у нас. Приходите от международен туризъм за първите 11 месеца на миналата година възлизат на 7,2 млрд. лв. Съществено значение за този напредък имат посещенията на руските туристи, които през миналата година са били близо 512 хил. Федерацията зае 6-о място в класацията за входящ туризъм на България, акцентира още министър Ангелкова. Тя изтъкна също отличното сътрудничество с Федералната агенция по туризъм и руския бизнес. Друго важно направление в съвместното ни партньорство е въвеждането на редица облекчения в процедурите за издаване на визи за руски туристи, стана ясно от думите на министър Ангелкова. Промените обхванаха различни категории потребители – деца, хора с увреждания, собственици на имоти, лица, които са пребивавали предишни години, и др. За обезпечаване дейността на консулските служби на територията на Русия Министерството на туризма подпомага откриването на изнесени визови центрове. Вече активно работи и българското консулство в Екатеринбург. Визи се издават в 21 изнесени центъра в Руската федерация, като процедурите са ускорени максимално. От 1 февруари 2019 г. заявления за издаване на български визи могат да се подават в 59 града на територията на цяла Русия. Предвижда се таксата да бъде намалена, което също се надяваме да подпомогне интереса на руските туристи към България, заяви министър Ангелкова. Тя открои и ролята на модерните технологии в цялостната политика на ведомството да се предлагат бързи и висококачествени услуги на туристите. Тази година сме се фокусирали върху дигитализацията в сектора и ми се иска в тази връзка да начертаем конкретни инициативи, поясни министърът. Услугите, предоставяни от министерството, могат да се ползват изцяло електронно 24 часа в денонощието, 7 дни в седмицата. За руските туристи работи и специален телефон, на който отговаря служител от министерството. Традиционно руските туристи се интересуват от летните курорти на България, но съвместно можем да развием и културно историческия туризъм, балнео- и СПА, посещения на повече детски групи и др., каза министър Ангелкова. „Ще работим максимално за още по-ползотворно сътрудничество с България“, заяви зам.-министър Галкин. Той поздрави екипа на министерството за постигнатите рекордни резултати и подчерта, че България е привлекателна дестинация за руските граждани. Зам.-министърът приветства усилията на туристическата администрация да въвежда дигиталната трансформация в сектора. Руското министерство на икономическото развитие също насърчава ускореното прилагане на IT практики и иновации в туризма. То подготвя нова стратегия за развитието на туризма, която ще е готова през втората част на годината. На срещата бе съобщено, че се планира двустранен икономически форум в туризма съвместно с Търговското представителство на Руската федерация в България през април тази година. Той ще се състои във Велико Търново в рамките на Международното изложение за културен туризъм. Министър Ангелкова покани зам.-министър Галкин да посети бизнес събитието. Зам.-председателят на българския парламент Явор Нотев също потвърди убеждението си, че съвместната работа между институциите на двете страни трябва да продължи.", "date": "2019.02.05", "title": "Ангелкова в Москва: Русия е сред най-важните пазари за туризма ни"}
{"url": "https://www.24chasa.bg/novini/article/7282152", "text": "През януари се очаква покачване на инфлацията в Китай с 2% на годишна база, прогнозира главният икономист на Bank of Communications Лян Пин, съобщава \" \". По думите му основната причина за това ще е увеличаването на цените на хранителните продукти, заради Пролетния празник, когато хората пазаруват активно и се запасяват за няколко дни. Официалните данни за инфлацията на Националното статистическо управление се очаква да излязат на 15 февруари, когато приключат почивните дни за Нова година. За цялата 2018 г. оттам отчетоха 2,1% инфлация, в сравнение с 1,6% през 2017 г. Целта на правителството е да я държи под 3%. Очакванията са редица фактори, сред които мерките за превенция на африкански свински грип, за насърчаване на вътрешното потребление и новите данъчни облекчения за физическите лица да намерят отражение в годишната инфлация.", "date": "2019.02.05", "title": "Bank of Communications: Януарската инфлация в Китай ще се покачи до 2%"}
{"url": "https://www.24chasa.bg/novini/article/7282550", "text": "Районна прокуратура – Ямбол се самосезира по журналистически репортаж със заглавие „Инвалиди по документи: хора с ТЕЛК работят в строителството или в чужбина“. В него е посочено, че в ромската махала на гр.Ямбол има лица, които според експертно решение на ТЕЛК са освидетелствани с между 75 и 95 процента инвалидност, а в действителност същите не страдат от сериозни заболявания и са работоспособни. Това съобщиха от прокуратурата.  Районна прокуратура – Ямбол възлага проверка, която да бъде извършена от служители на ОД на МВР – Ямбол. В хода на проверката трябва да бъдат установени лицата, посочени в публикацията и по отношение на всеки един от тях да се установи дали има издадено решение на ТЕЛК за инвалидност, от какво заболяване боледува, какви медицински документи са издадени в тази връзка, извършван ли му е медицински преглед – от кого, кога, къде и др. Проверката трябва да бъде извършена в срок от 30 дни. След приключването й, всички събрани материали ще бъдат представени на наблюдаващия прокурор, който да прецени дали са налице данни за извършено престъпление от общ характер.", "date": "2019.02.05", "title": "Прокуратурата разпореди проверка на измами с ТЕЛК в Ямбол"}
{"url": "https://www.24chasa.bg/novini/article/7282451", "text": "1800 лева е средната заплата на миньорите, в минно-добивната индустрия няма недостиг на работна ръка, а има наплив. Това стана ясно във вторник при подписването на колективен трудов договор между Българската минно-геоложка камара, КНСБ и “Подкрепа”. Той е за две години - до 2021 г. Договорено е и минималното възнаграждение в бранша. То се равнява на минималната работна заплата, умножена по 1,4. Това прави 784 лв. През тази година ще има 10% увеличение на заплатите на миньорите. Председателят на камарата Николай Вълканов заяви, че колективният трудов договор урежда освен вдигането на заплатите и нощния труд, дрехи, храна. За всичко се договорихме, нямаме различия, каза Вълканов. Владимир Топалов от “Подкрепа” заяви, че договореното увеличение е за всичките заплати, а не само за минималната. “Да не стават грешки”, поясни синдикалистът.", "date": "2019.02.05", "title": "Наплив за миньори - средната заплата е 1800 лева"}
{"url": "https://www.24chasa.bg/novini/article/7282542", "text": "Послание към Турция, Република Македония и Албания, че присъединяването им към Европейския съюз предполага уважение към европейските постижения и международното право в цялост, отправи гръцкият президент Прокопис Павлопулос, който е на официално посещение в Хърватия, съобщава агенция АНА-МПА. Пред журналисти след срещата си с президента на Хърватия Колинда Грабар-Китарович Павлопулос каза, че Гърция и Хърватия подкрепят искрено европейската перспектива на балканските страни, предаде БТА. Гръцкият президент обаче уточни, че тази перспектива на съседните страни има една предпоставка, която трябва да бъде заявена ясно: \"Ако искат да имат европейска перспектива, трябва да уважават в цялост европейските постижения. Нещо, което означава да уважават, също така в цялост, ангажиментите, които произтичат от европейския правов ред, както и ангажиментите, които произтичат от международното право\". По отношение на Турция Павлопулос подчерта необходимостта от зачитане на суверенитета на Кипър, който \"като страна-пълноправен член на ЕС не се възприема като (страна) с ограничен суверенитет, от който следват окупационни войски и анахронистични гаранции от трети страни\". Гръцкият президент отбеляза и нуждата Турция да зачита европейското право, както и разпоредбите на договорите от Лозана и Париж (които определят морската граница между Гърция и Турция - б.р.) За Скопие Павлопулос изтъкна преди всичко нуждата страната да се придържа към Преспанското споразумение, което трябва да се тълкува по начин, \"който не оставя и следа от иредентизъм\". Към Албания Павлопулос подчерта необходимостта от спазването на основните човешки права. \"Поведение като това по отношение на гръцкото национално малцинство, при което грубо не се зачита стойността на човешкия живот или нескрито се нарушават основни права, като например правото на собственост, представлява непреодолима пречка пред безпрепятственото европейско развитие на Албания\", каза гръцкият президент.", "date": "2019.02.05", "title": "Гръция към Турция, Македония и Албания: Европейската ви интеграция изисква уважение"}
{"url": "https://www.24chasa.bg/novini/article/7282556", "text": "Еврокомисарят по вътрешните работи и миграцията Димитрис Аврамопулос и вътрешният министър на Черна гора Мевлудин Нуходжич подписаха днес в Брюксел споразумение за сътрудничество. По силата на споразумението ЕС ще може да изпраща свои граничари в Черна гора, особено при внезапен прилив на мигранти. Предизвикателствата с миграцията са общи, заяви на пресконференция Аврамопулос. Скоро европейските граничари ще бъдат готови за изпращане и в други страни от региона, добави той. Еврокомисарят посочи, че сключеното днес споразумение има особено значение за защитата на външните граници на ЕС. ЕК уточни, че за да влезе в сила, споразумението трябва да бъде утвърдено от Европейския парламент. Досега ЕС е сключил подобни споразумения с още четири държави от Западните Балкани - Албания, Република Македония, Сърбия и Босна и Херцеговина.", "date": "2019.02.05", "title": "ЕС вече ще изпраща граничари в Черна гора при внезапен прилив на мигранти"}
{"url": "https://www.24chasa.bg/novini/article/7282559", "text": "Започнали са аварийни работи по възстановяване на нормалната проходимост на река Чая и укрепване на компрометираната дига. Това съобщи министърът на околната среда и водите Нено Димов, който днес посети село Катуница община Садово по разпореждане на премиера Бойко Борисов, за да провери ситуацията със скъсана предпазна дига на реката. Заедно с него бяха и заместник-министърът на земеделието, храните и горите Атанас Добрев и Снежина Динева, изпълнителен директор на „Напоителни системи“ ЕАД. Това съобщиха от Министерството на околната среда и водите. По време на обследването на района министър Димов каза, че започва да се отваря старото русло на реката , където тя е текла до преди няколко години, за да може да започне веднага ремонта на подпорната стена. Той съобщи, че през цялото време е бил във връзка с Министерство на земеделието, храните и горите. „До мен е и представител на \"Напоителни системи\", които ще извършват корекциите и ремонта. Разбрахме се, че той ще продължи колкото време е необходимо, за да бъде обезопасен районът. Ще се работи на непрекъснат режим, увери министър Димов. „Напоителни системи, изпълняват функциите на постоянна защита от вредното въздействие на водите и като такива бяхме привлечени съгласно закона“, каза Снежина Динева, изпълнителен директор на „Напоителни системи“ ЕАД. Ние сме тук заедно всички институции. Съгласно закона и във връзка с обявеното вчера частично бедствено положение от община Садово, започнахме аварийно ремонтно възстановителните работи,обясни още тя. Заместник -министър Атанас Добрев, обеща,че въпросът със собствеността на дигата ще бъде изяснен, но в момента е по-важно да бъде отстранен възможно най- бързо проблема с дигата. „Трябва да излезем със спешни действия и след като те приключат ще проверим, за да не се повтарят подобни ситуации, допълни министър Димов. Той уточни, че коритото на реката е променено, тя е била от другата страна и сега там се почиства. Причината според него може да е нерегламентиран добив на инертни материали през последните години.Той информира, че БДИБР и РИОСВ -Пловдив са правили няколко проверки на участъка, по време на които не е имало техника или хора, но е установено, че има незаконно изземване. За това е информирано Министерство на енергетиката и прокуратурата. Министър Димов увери, че МОСВ следи състоянието на реките и това, което трябва да се направи в случая е реката да се върне в старото корито и да бъде безопасна за хората от района.", "date": "2019.02.05", "title": "Министър Димов провери възстановяване на дигата край Катуница"}
{"url": "https://www.24chasa.bg/novini/article/7282565", "text": "Китайските разузнавателни служби разширяват дейността си в Литва и активно опитват да вербуват литовски граждани. Това заяви в публикувания днес свой годишен доклад Националната служба за сигурност на Литва, цитирана от ДПА. \"С нарастването на икономическите и политически амбиции на Китай в Литва и други страни от НАТО и ЕС дейността на китайските разузнавателни служби и служби за сигурност става все по-агресивна. С цел да събира важна информация китайското разузнаване опитва да вербува литовски граждани\", се казва в доклада. Според документа китайските разузнавателни операции в Литва имат за задача да се повлияе на общественото мнение и правителствената политика, например върху позициите на Литва по въпроса за независимостта на Тайван и Тибет, предава БТА. Националната служба за сигурност на Литва посочва като заплаха и струпването на руска военна мощ в граничния анклав Калининград. Тя обаче допълва, че \"нарастващите отбранителни способности на балтийските държави и разположените в региона военни контингенти на НАТО значително намаляват шанса Русия да прибегне до използването на военни средства срещу балтийските държави\".", "date": "2019.02.05", "title": "Литва: Китай провежда агресивни разузнавателни операции"}
{"url": "https://www.24chasa.bg/novini/article/7282485", "text": "Галактиката, в която живеем, не е плоска, а има формата на огъната спирала. Това показва нова триизмерна карта на Млечния път, коментира германското издание \"Шпигел\". Няколкостотин милиарда слънца кръжат в нашия Млечен път. В неговия център се намира черна дупка, чийто гравитационен ефект държи цялата галактика заедно. От разстояние изглежда така сякаш, че звездите се въртят на плосък диск около центъра. Но ако се доближите, картината ще се промени - този диск изобщо не е плосък. В периферията си Млечният път се огъва нагоре в едната си страна, а в другата - надолу. До това заключение е достигнал екипът на китайски и австралийски учени от Китайската академия на науките в Пекин. Изледването им е публикувано в Nature Astronomy. Откритието е благодарение на някои нови измервания на разстоянията до звездите във външните райони на галактиката. Учените са определили точните позиции на 1339 специални звезди, които принадлежат към групата на цефеидите. Те светят 100 000 пъти по-силно от Слънцето и са видими от големи разстояния. Те са пулсиращи звезди, при които има ясна връзка между периода на пулсация и светимостта. Благодарение на това свойство учените могат да определят разстоянието до подобни звезди и други космически обекти. Наличието на газ и прах обаче оказва влияние върху видимата светимост на цефеидите, а това може да влияе на оценката на разстоянието. Според учените, наличието на завои може да се обясни с факта, че вътрешната част на диска издърпва външния пръстен, докато се върти. А това причинява усукването. \"Масивният вътрешен диск на Млечния път може да е принудил външния пръстен да следва неговото въртене, но въртенето на външния пръстен изостава - това води до усукване\", коментират от екипа, направил изследването.", "date": "2019.02.05", "title": "Млечният път не е плосък диск, а извита по ръбовете спирала"}
{"url": "https://www.24chasa.bg/novini/article/7282593", "text": "Турският президент Реджеп Тайип Ердоган заяви днес, че Иш банкасъ - една от най-големите турски банки, ще премине под контрола на хазната, предаде АФП, цитирана от БТА. В Иш банкасъ основната опозиционна партия, Народнорепубликанската, има дял от 28 процента, С позволението на Аллах Иш банкасъ ще стане собственост на хазната. Ако Аллах позволи, парламентът ще вземе това историческо решение, заяви турският президент в реч пред парламентарната група на управляващата Партия на справедливостта и развитието в Анкара. Иш банкасъ, чието пълно име е Тюркийе иш банкасъ, е създадена през 1924 г. от основателя на турската република Мустафа Кемал Ататюрк. Ататюрк е завещал акциите си на своята партия - Народнорепубликанската партия, която днес притежава дял от 28 процента от банката и назначава четирима от 11-те членове на Управителния съвет. Малко над 40 процента от акциите на банката принадлежат на банковия пенсионен фонд, а оставащите близо 32 процента се търгуват публично. В отговор на въпроси на журналисти след речта Ердоган не уточни подробности за начина на предвижданото поемане на контрол върху банката от хазната. Ердоган многократно се е обявявал против участие на политическа партия в капитала на една банка, припомня АФП. За момента не е ясно дали тази мярка ще означава национализация на банката. Народнорепубликанската партия твърдо се съпротивлява на прехвърляне на нейните дялове към хазната, като призовава \"да се зачита завещанието на Ататюрк\" и подчертава, че партията не печели пари от тези акции. Според Иш банкасъ дължимите на НРП дивиденти директно се прехвърлят на Института за турски език и на Института за история на Турция в съответствие със завещанието на техния основател. Изказването на Ердоган е довело до спад на акциите на банката - в 11 часа по Гринуич е отчетен спад от 1,2 процента на акциите. Изявлението на Ердоган е направено в момент, когато турските банки са отслабени от недоверието на инвеститорите към икономическата политика на Анкара и от спада на турската лира, която загуби 30 процента от стойността си спрямо долара миналата година, отбелязва АФП. През септември Ердоган призова за прехвърляне към хазната на акциите на НРП, която определи това като политическа маневра. Партията на справедливостта и развитието няма достатъчно места в парламента, за да постигне прехвърляне на дяловете на НРП към хазната. За това тя ще има нужда от подкрепата на своя партньор от предизборната коалиция - Партията на националистическото действие, която е твърдо кемалистка.", "date": "2019.02.05", "title": "Ердоган: \"Иш банкасъ\" преминава под контрола на хазната"}
{"url": "https://www.24chasa.bg/novini/article/7282611", "text": "Девет следователи от Националната следствена служба (НСлС) са командировани да разследват причините за верижната катастрофа на автомагистрала \"Струма“ край село Дамяница, заяви директорът на службата Борислав Сарафов, цитиран от  . \"На място е изпратен екип от 9 следователи и 2 мобилни центъра за разследване, включително оборудвани с дрон, който да направи мащабен оглед на местопроизшествието. Следователите провеждат процесуално-следствени действия - оглед на местопроизшествието, разпит на очевидци на събитието и участници в катастрофата. Назначават необходимите експертизи, които се надявам да бъдат изготвени в кратки срокове, за да се установят причините за тази трагедия“, каза още Сарафов. По отношение на първоначалната информация, че гъста мъгла е станала причина за тежката катастрофа директорът на Националната следствена служба коментира, че дори това да е така, то е било необходимо шофьорите да се съобразят с метеорологичните условия. \"Водачите е трябвало да се съобразят и да шофират съгласно метеорологичните и пътни условия, така че причината винаги ще бъде и някоя човешка грешка. Не можем да кажем, че мъглата е единствената причина. Трябвало е водачите да се съобразят с пътните условия, включително и с мъглата, и да шофират далеч по-внимателно и с по-ниска скорост“, добави Сарафов. Той заяви, че екипът на Националната следствена служба ще работи цял ден, тъй като катастрофата е изключително мащабна, а самото местопроизшествие е много тежко. \"В момента се извършва не само оглед на самото местопроизшествие, но и разпит на свидетели. Сами може да си представите колко свидетели е необходимо да се разпитат – на място или в болничните заведения, където са откарани на лечение. Разбира се ще бъде говорено в момента само с онези, чието здравословно състояние позволява“, коментира Сарафов.", "date": "2019.02.05", "title": "Разследват и с дрон верижната катастрофа на АМ \"Струма\""}
{"url": "https://www.24chasa.bg/novini/article/7282594", "text": "Българската армия търси да назначи над 3 хиляди кадрови войници за всички видове войски, недостигът на войници е около 25 процента от личния състав. Най-голям е той в Сухопътните войски. Това каза днес в Стара Загора зам.-началникът на отбраната генерал-лейтенант Димитър Илиев. Той откри националната информационна кампания \"Бъде войник\". Целта е чрез нея младите хора да открият професията кадрови войник, да научат повече за нея и да направят информиран избор, ако решат да й се посветят. Тази година кампанията започва от 7 февруари в Стара Загора и завършва на 29 октомври във Велико Търново. През това време тя ще премине през 29 български градове. В тях ще бъде демонстрирана военна техника, а всички видове Въоръжени сили ще организират свои информационни борси за условията за работа при тях, за възможностите за кариерно развитие и за социалния пакет, който се предлага с цел смекчаване на отговорностите, поясни генерал Илиев. Началната заплата без други добавки за войник в Българската армия е 900 лева, като кандидатът трябва да има средно образование, да е на възраст до 28 години, да е здрав, да издържи изпит по физическа подготовка и да подпише договор, че ще служи най-малко 3 години в армията. Няма ограничения по пол, жените сред войните ни сега са между 10 и 13 процента от личния състав. През миналата година за първи път от доста време насам броят на постъпилите войници е по-голям от броя на напусналите - 800 срещу 700 човека, съобщи още генерал-лейтенант Димитър Илиев. На новопостъпващите вече се осигуряват условия да станат офицери или поне сержанти, ако искат да се пенсионират в армията. Това кадровите войници не могат да направят, защото имат право да заемат войнишки длъжности само докато навършат 46 години.", "date": "2019.02.05", "title": "Българската армия търси да назначи над 3 хиляди кадрови войници"}
{"url": "https://www.24chasa.bg/novini/article/7282619", "text": "Египетският парламент обсъди днес предложение за поправки в конституцията, които биха дали възможност на президента Абдел Фатах ас Сиси до остане на поста много след края на сегашния си мандат през 2022 г., предаде Асошиейтед прес, цитирана от БТА. Въвеждането на тези промени би засилило безпокойството, че осем години след продемократичния бунт, сложил край на близо 30-годишното управление на президента Хосни Мубарак, авторитаризмът се завръща в страната, отбелязва агенцията. Проект на предложените конституционни поправки, с който се е запознала АП, свидетелства за съгласувани усилия на проправителствената коалиция \"Подкрепа за Египет\" да укрепи Ас Сиси на власт. Промените биха дали възможност на 64-годишния президент да се кандидатира за трети и четвърти мандат, като мандатът му ще се удължи от четири на шест години, така че той да управлява до 2034 г. Проектът предвижда още създаване на поста вицепрезидент, възстановяване на горната камара на парламента и запазване на 25 процента от депутатските места за жени, както и \"адекватно\" представителство в парламента за работници, фермери, младежи и хората със специални нужди. Поправките ще дадат на президента правомощия да назначава върховните съдии и да заобикаля съдебния надзор при разглеждането на законопроекти преди утвърждаването им. Предложението беше внесено в неделя, след като бе одобрено, както се изисква, от една пета от 596-те депутати. Огромното мнозинство от членовете на парламента са поддръжници на Ас Сиси. В неделя председателят на парламента Али Абдел Аал Сайед Ахмед заяви, че поправките са в интерес както на държавата, така и на египетския народ. Комисията по общи въпроси в египетския парламент подкрепи инициативата за удължаване на срока на президентския мандат от четири на шест години, предаде ТАСС, като се позова на информационния сайт \"Масрауи\".", "date": "2019.02.05", "title": "В Египет удължават президентския мандат с промени в конституцията"}
{"url": "https://www.24chasa.bg/novini/article/7282141", "text": "Генералният секретар на ООН Антонио Гутериш отправи поздрави към китайците по целия свят по повод настъпването на традиционната Нова година. В тях той изрази също благодарност за подкрепата на Китай и китайския народ за работата на организацията, съобщава \"Радио Китай\". „Честит Пролетен празник! Изпращам ви най-сърдечни пожелания и ви честитя новата година! Нека през нея заедно да продължим да работим за изграждането на мирен и процъфтяващ свят. В момента сме изправени пред трудности и предизвикателства, но с общи усилия можем да постигнем целите си. Желая здраве, успехи и щастие през новата година\", каза Гутериш.", "date": "2019.02.05", "title": "Антонио Гутериш поздрави китайците по случай Пролетния празник"}
{"url": "https://www.24chasa.bg/novini/article/7282257", "text": "От всички държави на Балканите единствено Хърватия може да се похвали с титлата \"свободна държава\", поне когато става дума за оценката, която в началото на всяка година дава в своя доклад международната независима наблюдателна организация \"Фрийдъм хаус\", съобщава белградският вестник \"Данас\". Всички останали държави в региона \"Фрийдъм хаус\" смята за \"частично свободни\". Това, което е новина в най-новите публикувани данни, е, че Сърбия за пръв път след десетилетие и половина губи епитета \"свободна държава\" и се оказва в категорията на \"частично свободните\", посочва \"Данас\". Статутът на Сърбия е спаднал заради влошаването в начина на провеждане на избори и заради продължаването на опитите на правителството и неговите съюзнически медии чрез законите да преследват независими журналисти, заявява \"Фрийдъм хаус\". Александър Вучич, де факто акумулира своята власт, което е в противоречие с конституционните правомощия, които има президентът на Сърбия, предава БТА. В доклада за свободите в света през изминалата година в негативен контекст се споменава още един политик от региона - президентът на Черна гора Мило Джуканович. Макар че тази държава от 2017 г. влезе в 2018 г. с непроменен статут на \"умерено свободна\" \"Фрийдъм хаус\" поставя грешките на Джуканович на една плоскост с тези на сръбския президент. На Балканите президентът на Сърбия Александър Вучич и президентът на Черна гора Мило Джуканович продължиха да консолидират държавната власт около себе си и своите клики, подкопавайки по този начин основните стандарти на добро ръководене и излизайки от рамките на своите конституционни правомощия, посочват от \"Фрийдъм хаус\". Всички други държави в региона /Босна, Косово и Македония/ запазват статута си на \"умерено свободни\". В Босна корупцията е тази, която остава сериозен проблем, посочва \"Фрийдъм хаус\". Критики за корупцията, свободата на изразяване и работата на журналистите получават също Косово и Македония. За Косово се посочва, че властта се намесва в работата на правосъдието. В анализа на \"Фрийдъм хаус\" се отбелязва, че 24 страни, включително Китай, Русия, Турция, Иран и Саудитска Арабия. през изминалия период са преследвали политически дисиденти в чужбина, провеждайки над тях различни форми на репресия. Най-драстичният пример е със Саудитска Арабия по повод убийството на журналиста от \"Вашингтон пост\" Джамал Хашоги в Турция, отбелязва в. \"Данас\".", "date": "2019.02.05", "title": "\"Фрийдъм хаус\": На Балканите има криза на демокрацията"}
{"url": "https://www.24chasa.bg/novini/article/7282262", "text": "От днес е възстановен трафикът на тежкотоварни автомобили над 12 тона в посока София в участъка преди тунел „Витиня“ на АМ „Хемус“. Това е участъкът между 35-ти и 47-ти км на автомагистралата, съобщиха от пресцентъра на АПИ. До завършването на ремонтно-възстановителните дейности на виадуктите на АМ „Хемус“ движението на превозни средства над 12 тона в отсечката в района на тунел „Витиня“ ще се осъществява двупосочно в платното за Варна. Обособени са една лента за София и една лента за Варна. Товарните автомобили над 12 тона, пътуващи за София, се отклоняват при пътна връзка при км 35+450 на АМ „Хемус“, продължават по път I-1 Ботевград – София и се включват отново на автомагистралата при пътен възел „Витинска река“ при км 30+260. Продължават ремонтните дейности на път I-1 София - Ботевград в 9-километров участък от с. Врачеш /196-ти км/ до язовир „Бебреш“ /205-ти км/, които стартираха на 31 януари т. г. Целта е повишаване безопасността на движение в отсечката, която е обходен маршрут за тежкотоварните камиони над 12 т в посока София при ремонта на АМ „Хемус“ в района на Витиня. Необходимо е шофьорите да карат с повишено внимание и да спазват стриктно поставената сигнализация. Продължава ремонтът на долното строене на 4 виадукта на АМ „Хемус“ - при 19-ти км (виадукт „Потоп“), 33-ти км (съоръжението при тунел „Витиня“), при 37-ми км и при 51-ви км (виадукт „Разлив“). В зависимост от метеорологичните условия отделни видове дейности се извършват и в момента. Ремонтните работи на съоръженията са необходими, за да се пътува по тях след това удобно и безопасно. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2019.02.05", "title": "Камионите над 12 тона преди \"Витиня\" към София отново се движат"}
{"url": "https://www.24chasa.bg/novini/article/7282270", "text": "Демократите вече притежават дял в \"състоянието на съюза\". Членовете на новото мнозинство в Камарата на представителите се канят да се поперчат с новопридобитата си власт тази вечер, когато президентът Доналд Тръмп произнесе посланието си \"За състоянието на съюза\" за първи път при разделено управление. Доказателството за настъпилите промени ще се вижда ясно на телевизионния екран, когато председателката на камарата Нанси Пелоси заеме мястото си на трибуната зад Тръмп, високо над него, с нараснал авторитет, откакто президентът капитулира пред нейните условия за деблокиране на финансирането на правителството. \"В известен смисъл Нанси Пелоси е по-голямата звезда на вечерта, отколкото президентът\", каза Арън Кол от университета на Мичиган, автор на книга за паметни президентски послания. Живата картина, която ще бъде излъчена за над 40 милиона зрители, олицетворява историята на междинните избори от 2018 г., които превърнаха демократите в нещо повече от странични наблюдатели и критици на еднопартийно управление. Партията контролира Камарата, а Пелоси е втора по ред в наследяването на президентсткия пост. \"Ние сме равностоен клон на властта и той е на път да научи този урок\", каза конгресменът Дан Килди, демократ от Мичиган, член на ръководството на Камарата. Новата висока позиция на Пелоси е само един пример за това колко много жени ще заобикалят президента по време на годишното обръщение. Рекорден брой жени депутати - включително някои от първите мюсюлманки и представителки на коренното население, избирани някога в Конгреса, ще бъдат сред публиката. Поканени гости, представляващи ключови точки от дневния ред на демократите - климат и околна среда, имиграция, права на ЛГБТ общността, тежкото положение на федералните служители, ще наблюдават от балкона. Сред тях ще бъдат две бивши служителки от голф клуба на Тръмп в Ню Джърси, проговорили публично за неговите работодателски практики, и Ана Мария Арчила, жената, която стана известна, след като хвана натясно един сенатор републиканец в асансьора, за да протестира срещу номинацията на Брет Кавано за върховен съдия. На сцената ще присъстват и почти дузина конгресмени, чиито очи са вперени в Белия дом на изборите през 2020 г., напомняне за решението, което предстои да вземат демократите - кой ще ги води, и като следствие, дали да възприемат крайноляв или по-умерен дневен ред. Реакцията на демократите на обръщението на Тръмп вътре в залата ще бъде внимателно наблюдавана. Лидерите съветват за почтителен подход, от съображения за приличие, но и като стратегия. Пелоси вече е предупреждавала демократите от парламентарната група в Камарата да не обръщат внимание на \"лигавенето\" на Тръмп. Но атмосферата в Камарата, нажежена допълнително от парализата на правителството и от присъствието на Тръмп в залата, би могла да инспирира протести от публиката. Ако Тръмп спомене спорна тема, например абортите, по агресивен начин, \"не бива да се изненадва, че ще има ответна реакция\", каза лидерът на мнозинството Стени Хойър. \"Той възмущава своите с уволненията в екипа си, но пали и опозицията с всяко нещо, което говори, върши или предлага\", обясни демократът от Мериленд. Няма да е за пърив път, ако публиката реагира. По време на президентското обръщение през 2009 г. конгресменът Джо Уилсън, републиканец от Южна Каролина, извика: \"Лъжа!\", докато президентът Барак Обама говореше за здравеопазването. Следващата година върховният съдия Самюъл Алито поклати глава и промълви \"Не е вярно!\", когато Обама критикуваше решението на Върховния съд за финансирането на предизборни кампании. Тази вечер всички погледи ще са насочени към група гласовити новоприети конгресменки, които бяха готови да скандират \"Постъпи правилно!\" по време на визита в Сената преди две седмици. Служители в контролираната от републиканците горна камара стояха плътно до посетителките и ги предупреждаваха да спазват благоприличие. Те обаче не дават никакви обещания за тази вечер. Звездата сред новаците в новия Конгрес, представителката от щата Ню Йорк Александрия Окасио-Кортес, е поканила Арчила, активистката от Демократическата партия, която през септември миналата година заклещи тогавашния сенатор Джеф Флейк в един асансьор и му крещя на живо по телевизията, протестирайки срещу кандидатурата на Кавано. Кристин Блейзи Форд, психолог изследовател от университета в Станфорд, бе обвинила Кавано в сексуално посегателство през 80-те години, когато двамата са били тийнейджъри. Емоционалните свидетелства на двете жени бяха възприети като факти с ключово значение за движението #MeToo и тест за законодателите. Флейк убеди комисията в Сената да разследва, но впоследствие гласува за утвърждаването на Кавано. Арчила бе споделила в интервю, че има собствен опит със сексуалното насилие от времето, когато е била дете. Тя и Окасио-Кортес се заканиха да носят довечера значки с надпис \"Благовъзпитаните жени рядко влизат в историята\". \"Нека никога не бъдем благовъзпитани!\", казва Арчила на Окасио-Кортес в разпространено вчера видео, оповестявайки плановете си. \"Правилно!\", отговаря конгресменката. Очаква се Тръмп да използва речта си, за да поднесе на демократите обещание за известно съучастие в решенията за пътя напред. Неговата официална тема е \"Да изберем величието\". \"Заедно можем да разчупим десетилетната политическа безизходица\", ще каже Тръмп, според откъс от речта му, разпространен предварително. \"Решението зависи от вас\". Очаква се намекът за екипна работа да бъде приет скептично от демократите. \"Той просто лъже. Лъже непрекъснато\", каза конгресменката Прамила Джаяпал, демократ от Вашингтон. \"Искам демократите да говорят за нашата визия за страната и за факта, че този човек все още заплашва със спиране на работата на правителството\", допълни тя. Стейси Ейбрамс ще произнесе отговора на демократите на речта на Тръмп - избор на лидера на демократите в Сената Чък Шумър, изразяващ признанието на партията за това колко важни са черните жени за нейните цели. Ейбрамс загуби на косъм изборите за губернатор на Джорджия от съюзника на Тръмп Брайън Кемп и демократите се опитват да я съблазнят да се кандидатира за Сената през 2020 г. (БТА)", "date": "2019.02.05", "title": "Нанси Пелоси - по-голяма звезда от президента Тръмп преди речта му"}
{"url": "https://www.24chasa.bg/novini/article/7282272", "text": "Това е едно от най-сложните предизвикателства в Америка от гледна точка на сигурността. Речта \"За състоянието на съюза\" събира на едно място президента, кабинета му, конгресмените, военното командване, висши дипломати и съдиите от върховния съд - всички те ще бъдат на едно и също място по едно и също време пред погледите на целия свят. Осигуряването на защитеност на всеки един от тях изисква многомесечно планиране и координация, в които участват няколко структури на правоохранителните органи начело със Сикрет сървис. В тези структури хиляди сътрудници работят по този въпрос, като една част от работата им е видима, но друга остава зад кадър. Гарантирането на сигурността по време на това събитие попадна в общественото внимание при частичната парализа на работата на държавните институции в САЩ, след като председателят на Камарата на представителите Нанси Пелоси посочи съображения за сигурност като причина за своето решение да отложи тазгодишната реч на президента Доналд Тръмп. Представители на правоохранителните органи твърдят обаче, че дори и речта да е била произнесена на първоначално планираната дата, сигурността е нямало да бъде компрометирана. Сега речта е насрочена за днес. Сикрет сървис, разбира се, пази в тайна плановете си за събитието, но все пак разкри някои подробности. Още много преди речта е създадена специална комисия, която да избере възможно най-добрия начин да се гарантира сигурността на събитието. Сикрет сървис работи в сътрудничество с военните, рейнджърите, полицията, експерти по овладяване на извънредни ситуации и ФБР. Към комисията са създадени и общо 19 подкомисии в области като охрана на масови прояви, разузнаване и борба с тероризма, пътно движение и кризи. Във всяка подкомисия влизат експерти от всички правоохранителни структури. Натоварените с охраната на събитието екипи минават учения. Служителите на структурите проиграват в щабовете си възможни кризисни сценарии и анализират доклада от предходната година, за да видят какво могат да подобрят. Аналитици следят социалните мрежи за признаци на заплашително поведение и наблюдават случващото се по света, за да помогнат евентуално с допълнителна информация за охраната на събитието. Сред най-големите предизвикателства за сигурността по време на речта е и самият факт, че става дума за традиционно, повтарящо се всяка година събитие, което в някаква степен го прави предсказуемо. Освен това вариантите за избор на маршрут за пристигане и отпътуване на гостите са ограничени. \"Нужна е креативност\", каза Уес Шуорк, помощник на началника на отдел \"Охрана на висши държавни лица\" към Сикрет сървис. \"Опитваме се да не си показваме главата на едно и също място два пъти\", добави той. В деня на събитието на поверително място се сформира оперативен щаб, в който служители на правоохранителните органи следят социалните мрежи, наблюдават пътното движение и протестни прояви, както и движението на безпилотни и други летателни средства. Ако бъдат открити някакви потенциални заплахи, за тях се съобщава на агентите на терен. \"Не искаме проблемът да стои в камарата, искаме той да стои възможно най-далеч от Камарата\", каза Кен Валънтайн, началник на отдел \"Охрана на висши държавни лица\", натоварен със задачата да координира охраната на събитието. \"При проблем опитваме да го изтласкаме, за да можем да го решим възможно най-далеч\", добави той. Околността около сградата е отцепена. Капитолият (сградата на Конгреса на САЩ) е затворен, а тези, които се намират вътре, нямат право да се движат из сградата. Обикновено президентът и антуражът му се събират в отделна зала в сградата на Конгреса и в нея изчакват, за да влязат в пленарната зала на Камарата на представителите, в която ще бъде произнесена речта. Проверяват се станциите на метрото, противоснайперистки екипи, въоръжени със снайперски пушки, претърсват покривите на сградите, а наоколо патрулират служебни кучета за откриване на експлозиви, униформени и цивилни служители. Пътното движение се спира. В пленарната зала на камарата постоянно се извършват проверки на случаен принцип за експлозиви. \"Това са все традиционни методи за осуетяване на възможно нападение, но въпреки това вършат работа като възпиращ фактор\", каза Валънтайн. В последно време най-голямата промяна е доминацията на технологичния фактор както сред възможните заплахи за сигурността, така и сред средствата за противодействие на подобни заплахи. \"Това ни дава възможност да се заемем с даден проблем още преди да ни се е стоварил на главите\", каза Шуорк, имайки предвид технологиите. \"Дава ни възможност да предприемем изпреварващи действия\", добави той. Въпреки сериозните мерки за сигурност има и традиционни предохранителни мерки, които се вземат за всеки случай: най-малко един от членовете на правителството в строго определената поредност на заместниците на президента, които трябва да поемат пълномощията му при неспособност от негова страна да управлява, както и поне един от съдиите от Върховния съд, не присъстват на речта. \"Поради своята публичност събитията от специален характер за националната сигурност са потенциални привлекателни мишени за злонамерени лица, които може да опитат да навредят на присъстващите или да всеят страх в нашия начин на живот\", заяви министърът на вътрешната сигурност на САЩ Кирстен Нилсен. \"Министерството на вътрешната сигурност, структурите от неговата система и партньорите от федералните власти работят неуморно, за да гарантират сигурността на речта \"За състоянието на съюза\", добави тя. Въпреки всичко в крайна сметка агентите на Сикрет сървис са обучени да охраняват президента и го правят всеки ден, така че преминаването от работа на Южната морава на Белия дом към охрана на речта \"За състоянието на съюза\" не е кой знае каква промяна за тях, смятат отговорните лица. \"Това е просто поредният работен ден\", каза Валънтайн. (БТА)", "date": "2019.02.05", "title": "Речта \"За състоянието на съюза\" е едно от най-сложните предизвикателства в САЩ"}
{"url": "https://www.24chasa.bg/novini/article/7282281", "text": "Екип от университета \"Джонс Хопкинс\" е натоварен от НАСА със задачата да осигури защита на Земята в случай на потенциален сблъсък с астероид, пише в. \"Дейли експрес\". Отговорната мисия е поверена на учени от университетската Лаборатория по приложна физика. Специалистите ще конструират космически апарат, който да прихваща астероидите, преди те да се превърнат в заплаха за Земята. Корабът ще е в състояние да удари космическия обект с висока скорост с цел да измести орбитата му, предава БТА. Учените отбелязват, че е достатъчно астероид с диаметър едва няколко километра да удари Земята, за да освободи енергията на няколко милиона ядрени оръжия, взривени едновременно. Преди няколко години метеорит с размерите на училищен автобус се взриви над Русия. При инцидента бяха ранени над 1600 души. Учените отбелязват, че ако в случая е бил астероид, жертвите са щели да бъдат стотици хиляди. \"При евентуален сблъсък със Земята силата ще бъде от порядъка на между 5000 и 10 000 водородни бомби\", казва Джеймс Гарвин от НАСА. Космическият кораб ще се нарича DART (Double Asteroid Redirection Test). Анди Ченг, един от ръководителите на проекта, казва: \"Това, което можем да направим, е да променим орбитата на астероида, така че той да ни пропусне. И възнамеряваме да се научим как да го постигнем\". Учените планират през 2022 г. DART да удари с висока скорост по-малкия от два астероида, орбитиращи един около друг, с надеждата да промени скоростта му. Специалистите смятат, че подобна малка промяна ще бъде достатъчна, за да отклони астероид от потенциално опасния му курс към Земята.", "date": "2019.02.05", "title": "НАСА: Учени от университета \"Джонс Хопкинс\" да спасят света от астероиди"}
{"url": "https://www.24chasa.bg/novini/article/7282264", "text": "Полицаи и огнеборци вече няколко часа търсят  . Първоначално бе съобщено за питон, но впоследствие се разбра, че е боа. Влечугото се е измъкнало от терариум в един от магазините на втория етаж. Предполага се, че е станало през нощта. На сутринта две жени забелязали студенокръвното да виси от тавана и с викове се разбягали. \"И аз я забелязах. Беше жълта на цвят\", каза бившият футболист Митко Аргиров, който притежава обект в съседство с магазина с избягалата змия. Той самият твърди, че не се е уплашил. Много клиенти обаче побързали да си тръгнат. Продавачите на втория етаж също са уплашени. Пожарникари проверяват в момента тоалетните, където според очевидци се е вмъкнала боата. Къртят се плоскости, тъй като влечугото не е голямо - около 1, 30 м, и може да е скрило навсякъде. Паника и ужас продължава да цари в търговския център. Част от продавачите са залостили магазините си и стоят отвън. Продавач призна, че го е страх да влезе. \"Ако видя змия и ще побегна\", заяви той. Издирването на боата беглец продължава. Отцепен е целият втори етаж. Залагат примамки с храна, за да я хванат. Но познавачи твърдят, че нахранена боа можела да издържи с месеци.  Напрежението сред търговците ескалира. Мнозина обвиняват собственика, че въди такива животни. Според тях той ги продавал в интернет. От известно време на въпросния магазин стояла табела, че предстои да бъде открит, а всъщност през цялото време в помещението имало животни - змии, риби и земноводни.", "date": "2019.02.05", "title": "Собственик на магазин в пловдивския мол видял боата да виси от тавана (Снимки)"}
{"url": "https://www.24chasa.bg/novini/article/7282273", "text": "Турция предлага 4 милиона турски лири (около 770 хил. долара) за залавянето на всеки един от осемте турски военнослужещи, които избягаха в Гърция след опита за преврат срещу президента Реджеп Тайип Ердоган през юли 2016 г., съобщава Асошиейтед прес, като се позовава на Анадолската агенция. Непосредствено преди посещението на гръцкия премиер Алексис Ципрас в Турция, турското министерство на вътрешните работи включи 74 военни в списъка на издирваните за предполагаемо участие в неуспешния опит за преврат, включително и осмината, които избягаха в Гърция с хеликоптер, предаде БТА. Турция изразява раздразнение от решението на гръцкия съд да откаже екстрадицията на осемте турски военни, които отричат участие в опита за преврат.", "date": "2019.02.05", "title": "Турция предлага 4 млн. лири за военните, избягали в Гърция след опита за преврат през 2016 г."}
{"url": "https://www.24chasa.bg/novini/article/7282314", "text": "Библия на предполагаема възраст от 1200 г. е открита при полицейска операция в Югоизточна Турция, съобщава Анадолската агенция, като се позовава на местните власти. Според полицейския екип за борба срещу контрабандата, който е конфискувал библията в понеделник, тя се състои от само 34 страници и е подвързана с кожа със златни букви, посочва БТА. Книгата е била открита в град Каяпънар в окръг Диарбекир в момент, в който трима заподозрени са се опитвали да я продадат. Общо шестима души са били задържани във връзка със случая.", "date": "2019.02.05", "title": "Библия на 1200 години е открита в Югоизточна Турция"}
{"url": "https://www.24chasa.bg/novini/article/7282312", "text": "Броят на загиналите при пожара в Париж достигна 10 души, предаде Асошиейтед прес, като се позова на властите във френската столица. , припомня БТА. Това е най-смъртоносният пожар в Париж от април 2005 г. Тогава при пожар в хотел в близост до Парижката опера загинаха 24 души, припомня Асошиейтед прес. Френският президент Еманюел Макрон изрази в Туитър съжаление във връзка с инцидента, а вътрешният министър Кристоф Кастанер пристигна на мястото на трагедията. Пожарникарите спасиха някои от хората в сградата през покрива, а други - през прозорците. Според Кастанер пожарът е потушен, а на над 30 души, получили леки наранявания, се оказва медицинска помощ.", "date": "2019.02.05", "title": "10-а жертва на пожара в Париж - най-смъртоносният от 2005 г. насам"}
{"url": "https://www.24chasa.bg/novini/article/7282324", "text": "Евентуално военно нахлуване на САЩ във Венецуела ще им струва огромни човешки и военни загуби, заяви днес президентът на страната Николас Мадуро, цитиран от ТАСС. В интервю за руската телевизия Ар Ти Мадуро каза, че \"войната може да бъде избегната с помощта на мирна дипломация и на международното обществено мнение\". Това \"обаче не означава, че ние не се готвим да защитим нашата свещена земя\", подчерта венецуелският президент. В неделя президентът на САЩ Доналд Тръмп заяви, че не изключва възможността страната му да използва въоръжените си сили във Венецуела, припомня ТАСС. В интервюто венецуелският президент каза още, че онези европейски страни, които признаха опозиционния лидер Хуан Гуайдо за временен президент на страната, са допуснали грешка. \"Те признават нещо, което не съществува в действителността\", посочи той, като се изказа особено язвително за испанския премиер Педро Санчес, чиито \"ръце винаги ще останат в кръв до лактите\". Мадуро окачестви като \"незаконна конфискация\" санкциите на Съединените щати срещу венецуелската държавна петролна компания \"Петролеос де Венесуела\". На 29 януари САЩ въведоха санкции срещу \"Петролеос де Венесуела\", като замразиха нейни активи, възлизащи на 7 млрд. долара. Вашингтон даде да се разбере, че ще смекчи санкциите само ако контролът върху компанията бъде поет от Гуайдо.", "date": "2019.02.05", "title": "Мадуро: Военна намеса на САЩ във Венецуела ще им струва скъпо"}
{"url": "https://www.24chasa.bg/novini/article/7282325", "text": "Най-малко 26 представители на афганистанските сили за сигурност бяха убити при атака на талибаните срещу военна база в северната част на страната рано днес, предаде Асошиейтед прес, като се позова на властите. Ръководителят на областния съвет на провинция Кундуз Мохамад Юсуф Аюби съобщи, че са загинали 23 войници и трима полицаи. 12 военнослужещи са били ранени. Атаката на талибаните срещу военната база, която се намира в едноименната столица на провинция Кундуз, продължила около два часа, предава БТА. Аюби заяви, че нападателите били отблъснати, след като армията изпратила подкрепления. Отговорност за атаката поеха талибаните. Техният говорител Забиула Муджахид заяви, че при нападението са били превзети три контролни пункта на полицията.", "date": "2019.02.05", "title": "Талибаните нападнаха военна база в Афганистан, убиха 23 военни и 3-ма полицаи"}
{"url": "https://www.24chasa.bg/novini/article/7282345", "text": "Над 6000 мигранти са пристигнали в Европа през Средиземно море от началото на 2019 година. От тях повече от 200 души са загинали или са безследно изчезнали. Това съобщава Международната организация по миграцията на сайта си, предаде  „За първите 34 дни на 2019 година по море в Европа са пристигнали 6413 мигранти и бежанци, което е със 17 % по-малко, отколкото са били за същия период на 2018 година, когато те са били 7499“, се казва в съобщението. Най-много мигранти – 4104 – е приела Испания. Това е три пъти повече, отколкото иберийската страна е приела за същия период на миналата година. Италия е на другия полюс – миналата година е приела 4 723 мигранти, сега – 202. В глобален мащаб (в целия свят) от началото на годината са загинали 354 мигранти. В края на януари данните сочеха, че в Средиземно море 170 мигранти са загинали или са изчезнали безследно.", "date": "2019.02.05", "title": "6000 мигранти са влезли по море в Европа от началото на 2019-а"}
{"url": "https://www.24chasa.bg/novini/article/7282353", "text": "Германският канцлер Ангела Меркел предупреди днес за рисковете, които носи за \"прозрачния гражданин\" неконтролираното използване на изкуствения интелект. Хората трябва да запазят крайния контрол, призова тя на дискусия със студенти в елитния университет \"Кейо\" в Токио, предаде ДПА. \"Това, което правим, трябва да служи на хората\", подчерта Меркел в края на двудневното си посещение в Япония, предава БТА. \"Един ден със сигурност ще можем да четем мислите на хората\", отбеляза германският канцлер. \"Това може да помогне на хората, които не могат да говорят, но ако всички мисли може да бъдат прочетени от всички хора, човек трябва да се запита: \"Това ли искаме? Какво значи това за социалното взаимодействие?\", попита Меркел. Ще трябва също да говорим по въпроса докога ще можем да запазим своята човешка личност, продължи германският канцлер. С протезиран крак или трансплантиран орган, ти си същият човек. \"Но ако имам чип в мозъка си, за да мога да мисля по-бързо или по-добре, дали тогава съм същият човек? Докъде стига моята човешка същност?\", попита още германският канцлер. \"Това са въпроси, пред които ще трябва да се изправим\". Вярно, че \"не трябва чак толкова да се страхуваме\", че изкуственият интелект ще направи хората \"напълно безполезни\", каза Меркел. Тя посъветва да се свали булото на тайнственост от технологиите. Те трябва да създават нови работни места. Най-важното обаче е, че хората определят \"етичните насоки\" за използването на изкуствения интелект, подчерта Меркел. По-рано днес германският канцлер се срещна с японския император Акихито. В началото на срещата в императорския дворец в центъра на Токио Меркел леко се поклони, а 85-годишният Акихито, облечен в обикновен черен костюм, й стисна ръка. Японският император потвърди пред германския канцлер своето намерение да абдикира в полза на най-големия си син на 30 април. \"Смятам, че наистина ще липсвате на японците, въпреки че те показват разбиране към напредналата ви възраст\", каза Меркел по време на срещата. Германският канцлер се срещна днес и с престолонаследника принц Нарухито, който трябва да възкачи на престола на 1 май.", "date": "2019.02.05", "title": "Меркел в Токио: Един ден със сигурност ще можем да четем мислите на хората"}
{"url": "https://www.24chasa.bg/novini/article/7282365", "text": "На 5 февруари се отбелязва Международният ден за по-безопасен интернет, с който Европейската комисия е ангажирана чрез широк набор от дейности в рамките на Европейската стратегия за по-добър интернет за децата. Българският еврокомисар по цифровата икономика и общество Мария Габриел, която стартира на тази дата през миналата година европейска кампания #SaferInternet4EU, обяви днес създаването на нова експертна група за по-безопасен интернет за децата, съобщиха от Европейската комисия. Понастоящем не съществува форум на държавите членки и техните компетентни национални органи, който конкретно и последователно да работи по предизвикателствата на безопасността на децата онлайн, да се обсъждат въпроси и се обменят добри практики. Групата ще се състои изключително от представители на държавите-членки (плюс Исландия и Норвегия) и задачата й ще бъде да допринесе за политиката за по- безопасен за децата интернет, като предложи конкретни мерки и действия. „На този ден сме съсредоточени повече от всякога върху начините за подобряване на безопасното и приобщаващо използване на цифровите технологии, особено сред децата и младите хора. Мотото за 2019 г. „Заедно за по-добър интернет“ ни напомня, че нито една държава, нито една организация не може да действа ефективно самостоятелно, когато става въпрос за безопасността в интернет. Координацията и сътрудничеството между държавите членки са изключително важни и затова работата на експертната група ще бъде изключително ценна“, коментира комисар Мария Габриел. Тя обяви създаването на групата по време на посещението й в белгийския център за по-безопасен интернет заедно с министъра на Белгия за цифровите технологии. Българският еврокомисар посети и Европейското училище No4 в Брюксел, където се намира единствената секция с български ученици. Тя проведе дискусия с българчетата и техни френски връстници от средното училище за опасностите, които дебнат в интернет, и за начините да се предпазват от тях. Децата представиха пред комисаря ни резултатите от съвместна творческа инициатива за изработването на плакат, посветен на Деня за по-безопасен интернет, с тяхното разбиране за безопасността онлайн и призив за действие към ангажираните институции и организации. Учениците показаха добри познания как да реагират при някои заплахи онлайн, но за много от новите научиха от дискусията с комисаря. Мария Габриел специално привлече вниманието на децата към основните правила за кибер хигиена и ги насърчи да споделят с родителите и учителите си винаги, когато се почувстват застрашени в интернет. След дискусията с българските ученици, българският еврокомисар проведе граждански диалог с около 500 ученици от всички езикови секции в Европейското училище, в който представи резултатите от едногодишната си кампания #SaferInternet4EU (с обхванати 15 500 училища и близо 3 милиона европейци) и сподели за работата на Европейската комисия за осигуряването на по-безопасна и надеждна онлайн среда за децата.", "date": "2019.02.05", "title": "Мария Габриел: Безопасността на децата онлайн изисква мобилизация на всички нива"}
{"url": "https://www.24chasa.bg/novini/article/7282395", "text": "Пловдивската организация на ВМРО издигна евродепутата Ангел Джамбазки за водач на листата им за предстоящите избори за депутати в Европейския парламент, съобщиха от пресцентъра на организацията. Сред мотивите за номинацията на Джамбазки са били: борбата му срещу рестриктивните мерки, предложени в пакта \"Мобилност\"; усилията му за затваряне на външните граници на ЕС и позицията, която той отстоява срещу двойния стандарт в ЕС. По думите на председателят на ВМРО - Пловдив Борислав Инчев, Ангел Джамбазки е най-разпознаваемият български евродепутат. Той е на първо място по активност сред българските евродепутати, четвърти е в парламентарната група на Европейските консерватори и реформисти на девето място сред всички 751 депутати в Европейския парламент, допълни Инчев. По последни данни, цитирани от Инчев, Джамбазки е направил 987 изказвания в парламентарна зала, 212 институционални предложения за резолюции, отправил е 89 въпроса, изискващи писмен отговор.", "date": "2019.02.05", "title": "ВМРО - Пловдив издигна Ангел Джамбазки за водач на листата за евродепутати"}
{"url": "https://www.24chasa.bg/novini/article/7282084", "text": "Шведската полиция съобщи, че кралските корони от XVII век, откраднати от катедрала миналата година, може да са намерени, предадоха Асошиейтед прес и ДПА. \"Всичко показва, че откраднатите погребални регалии на Карл Девети са намерени в района на Стокхолм\", съобщи полицията, с уточнение, че работи да потвърди това. По данни на в. \"Афтонбладет\" регалиите - две корони и кълбо на стойност 65 милиона шведски крони (около 6,5 милиона евро) са открити в кофа за боклук в предградие на столицата от охранител. Те са взети за експертиза, информира БТА. В окръжният съд на гр. Ескилстун започна процес срещу 22-годишния заподозрян за кражбата. Той отрича обвиненията. Заради изследването на намерените корони процесът ще бъде отложен. Короните и кълбото, използвани за погребенията на крал Карл Девети и кралица Кристина, бяха изложени в катедралата в град Стренгнес във витрина със сигнализационна система. Те бяха откраднати на 31 юли миналата година и обявени за международно издирване. Крадците, вероятно двама, са избягали с велосипеди, а след това с моторница. Единият заподозрян е заловен благодарение на ДНК, открита на местопрестъплението и на велосипед, използван от крадците за бягство. Заловен е и втори заподозрян, но срещу него не са повдигнати обвинения.", "date": "2019.02.05", "title": "Шведската полиция се надява, че е открила откраднатите крaлски корони"}
{"url": "https://www.24chasa.bg/novini/article/7282123", "text": "Змия избяга от терариума  в един от търговските центрове на Пловдив и вся истинска паника сред продавачи и клиенти. Едрата змия е била на втория етаж в комплекса и се промъкнала в една от тоалетните. Две момичета си изкарали акъла, когато видели провисналото влечуго. Те се разпищели, а търговци светкавично сигнализирали властите. На място пристигнали представители на РИОСВ, пожарникари и полицаи да разследват бягството от терариума. Собственикът на зоомагазина, откъдето избягало животното,  първоначално не пожелал да ги допусне, за да не стресирали змията. Търговци тръпнат в ужас, страхувайки се, че може да се е скрил на всяко едно място в търговския център. Други ги утешават, че влечугото не е отровно. Да, но може да удуши човек, опонират песимисти. Мястото около зоомагазина е отцепено.  От полицията уточниха, че сигналът за избягалото влечуго е подаден в 11,30 часа. Въпросният зоомагазин бил нов и дори още не бил открит. Първоначално МВР съобщи за избягал питон, но по-късно собствениците уточниха, че е боа. По техни данни тя е дълга 1,30 м и тежи 8 кг.", "date": "2019.02.05", "title": "Змия избяга,  паникьоса клиенти на мол,  пожарникари, еколози и полицаи я дирят"}
{"url": "https://www.24chasa.bg/novini/article/7282122", "text": "49-годишен мъж от Шумен, посегнал на униформен, е задържан в полицейския арест. Минути след 12:00 часа вчера, чрез спешния телефон бил приет сигнал от гражданин за възникнал скандал с друг шофьор, съобщават от пресцентъра на полицията. Обадилият се разказал, че паркирал автомобила си на ул. \"Цар Освободител\", но скоро бил \"затапен\" от друга кола. Помолил собственика й да я премести, за да излезе, но получил отказ. Тогава потърсил съдействие от полицията и на място бил пратен патрулен екип. Отказалият да премести колата си, 49-годишен водач не изпълнил полицейското разпореждане, започнал да обижда служителите на реда, посегнал и ударил единия от униформените. Мъжът тутакси бил отведен в полицейския арест. За извършеното престъпление по чл. 131 ал. 2 от НК /причинена телесна повреда на полицейски орган при изпълнение на служебните си задължения/ е образувано досъдебно производство.", "date": "2019.02.05", "title": "Мъж не пожела да премести колата си, удари полицай"}
{"url": "https://www.24chasa.bg/novini/article/7282126", "text": "Двама мъже са задържани за нанесен побой. Снощи, около 23.30 часа 29-годишен от село Радецки и 17-годишен от село Новоселец влезли в имота на 32-годишен, съселянин на по-младия. Това съобщиха от пресцентъра на МВР. След като взломили входната врата, нанесли побой на мъжа. Пострадалият бил транспортиран в болнично заведение в Раднево с наранявания и охлузвания, без опасност за живота. В хода на разследването е изяснено, че тримата се познавали и трябвало да разрешат семеен спор. По случая е образувано досъдебно производство.", "date": "2019.02.05", "title": "Двама нахлуха в дома на мъж в Сливенско и го пребиха, задържани са"}
{"url": "https://www.24chasa.bg/novini/article/7282135", "text": "Към края на декември 2018 г. агенциите за търговия с ценни книжа и фъчюрси в Китай са управлявали частни активи на стойност 22,66 трилиона юана (около 3,34 трилиона долара), съобщава \" \". В това число не влизат средствата от социалноосигурителния фонд и пенсионните фондове. Агенциите за търговия с ценни книжа са управлявали 12,91 трилиона юана, компаниите за фондове – 9,62 трилиона, а тези за фючърси – 127,6 милиарда. Директорът на Китайската асоциация за управление на активи Хун Лей коментира, че през последния месец пазара нараства стабилно и се наблюдава подобрения в управленската структура на компаниите.", "date": "2019.02.05", "title": "Китайският сектор за ценни книжа управлява частни активи на стойност 3,34 трилиона долара"}
{"url": "https://www.24chasa.bg/novini/article/7282127", "text": "Водач от Правец е задържан за притежание и шофиране след употреба на наркотици. Около 22.10 часа снощи, на пътя от Етрополе за Ботевград, автопатрул на РУ-Правец спрял за проверка лек автомобил \"Рено\", управляван от жител на Правец. При проверката на колата униформените открили портмоне с малки пликчета, съдържащи пет бучки бяло вещество, общо около 5 грама, реагирало на метамфетамин. 30- годишният водач бил тестван за употреба на наркотични вещества, при което е отчетена употреба на амфетамин. Извършителят е задържан с полицейска заповед за срок до 24 часа. По случая е образувано досъдебно производство.", "date": "2019.02.05", "title": "Задържаха дрогиран шофьор в Правец, откриха метамфетамин у него"}
{"url": "https://www.24chasa.bg/novini/article/7282137", "text": "В Плевен ще бъдат съборени с контролиран взрив съоръженията на ТЕЦ - Плама от рафинерията \"Плама\" АД, съобщи пресцентърът на общината като се позовава на информация от изпълнителите на предстоящите дейности. Взривните работи ще са на 12 февруари /вторник/ от 14.00 до 17.00 часа. Те ще се извършат по утвърдени и съгласувани проекти при спазване на изискванията на Правилника по безопасността на труда при взривните работи. В съобщението се уточнява, че ще прозвучат следните акустични сигнали - първо \"предупредителен\" - прекъснат вой на сирена с продължителност 1 минута; след него \"боен\" - непрекъснат вой на сирена в продължение на 30 секунди; и \"отбой\" - прекъснат вой на сирена в продължение на 30 секунди. За осигуряване на спокойствието и безопасността по време на взривяването, ще бъдат уведомени и жителите на близките села Ясен, Търнене и Дисевица, допълват от пресцентъра на община Плевен.", "date": "2019.02.05", "title": "Събарят с контролиран взрив ТЕЦ - Плама в Плевен"}
{"url": "https://www.24chasa.bg/novini/article/7282164", "text": "Американска круизна компания обяви седмична заплата от 2 600 долара за доброволец, който иска да пътува с корабите на компанията и да споделя впечатленията си, съобщава Travel + Leisure. Дестинациите са Аляска, Португалия, Норвегия, Дубай и Япония, а компанията поема разходите за всички трансфери, плаща каютата на круизния кораб и храната, предава  . „Предлагаме огромно количество невероятни впечатления на сушата в рамките на нашите ваканции – от делтапланеризъм и рафтинг до разходки по ледниците и полети с балон. Надяваме се, че спечелилият кандидат ще помогне на нашата екскурзионна програма да достигне ново качество“, се казва в съобщението на компанията.", "date": "2019.02.05", "title": "Круизна компания предлага 2 600 долара седмично за доброволец-пътешественик"}
{"url": "https://www.24chasa.bg/novini/article/7282159", "text": "Основните приоритети и предизвикателства пред българския енергиен сектор - това бе главната тема на дискусията между министъра на енергетиката Теменужка Петкова и посланиците на страните от ЕС в България. Разговорът се проведе по инициатива на румънското председателство на Съвета на ЕС, което стартира от началото на годината, съобщи пресцентърът на министерството. За развитието на своя енергиен сектор България залага приоритети, които са във фокуса и на Европейския съюз, каза министър Петкова пред европейските посланици. Сред тях тя изтъкна сигурността на енергийните доставки, декарбонизацията на икономиката при съблюдаване спецификите на всяка страна, интеграцията на вътрешния енергиен пазар и иновациите, които ще повишат конкурентоспособността на европейските икономики. Министър Петкова поздрави румънското председателство, че осигурява приемственост в развитието на енергийния отрасъл на европейско равнище, развивайки приоритетите, поставени по време на българското и австрийското председателство - изграждане на липсващата инфраструктура, сигурността на ядрената енергетика, разработване на технологии, свързани със съхранението на енергия. Диверсификацията на източниците и маршрутите за доставка на природен газ е във фокуса на вниманието както на европейско равнище, така и в България, изтъкна Петкова. По нейните думи, ключов в това отношение е интерконекторът Гърция-България, който е и сред седемте водещи приоритети на ЕС в енергийната област. Предстои финализирането на три ключови обществени поръчки за реализацията на проекта и реалното му строителство ще стартира през м. май, така че да бъде въведен в търговска експлоатация през 2020 г., информира енергийният министър. Тя поясни пред посланиците от ЕС, че България ще участва чрез \"Булгартрансгаз\" ЕАД в изграждането на терминала за втечнен природен газ край Александруполис. Така ще можем да доставяме природен газ и от по-далечни източници - САЩ, Алжир, Катар и други. Изграждането на липсващата инфраструктура ни дава основание да смятаме, че реализирането на концепцията за газоразпределителен център е подходяща възможност за целия регион на Югоизточна Европа, подчерта Петкова. Тя припомни, че концепцията съдържа два основни елемента - изграждане на липсващата инфраструктура и създаване на борса за търговия с природен газ. И по двата елемента е отбелязан съществен напредък, каза енергийният министър, визирайки променената енергийна стратегия на страната и подписания меморандум за разбирателство между \"Булгартрансгаз\" ЕАД и Австрийският Централноевропейски газов хъб. Сигурността на доставките е основен приоритет, по който работи правителството и в областта на електроенергетиката, подчерта Петкова. Тя даде за пример изграждането на електропроводите между България и Румъния, България и Гърция и България и Сърбия, които ще съдействат за изпълнение на целите на ЕС за постигане на поне 15% междусистемна свързаност. Интегрирането на пазарите на електроенергия е гаранция за изпълнение на един от основните енергийни приоритети на ЕС - постигане на напълно функциониращ вътрешен енергиен пазар. В тази насока България работи активно за обединяване на пазарите със съседните държави, по-специално с Румъния и Гърция. Надяваме се до края на 2020 г. да има конкретни резултати от тази дейност с Румъния, а с Гърция това предстои след създаването на пазар \"Ден напред\" при тях, каза Петкова. Съдбата на въглищните централи в България, както и развитието на ядрената енергетика също бяха обект на внимание по време на разговора. Министър Петкова информира европейските посланици, че в своя проект на интегриран план \"Енергетика-Климат\"\" България е заложила функционирането на тези мощности до 2030 г., с хоризонт до 2050 г. Причината е, че това е местен ресурс, достатъчен за още 60 години, тези централи осигуряват до 60 процента от електроенергията в страната през зимата, инвестирани са сериозни суми в сероочистващи съоръжения и става въпрос за базови мощности. Повече от 15 въпроса зададоха европейските посланици на енергийния министър. Основният им интерес беше свързан с проекта за АЕЦ \"Белене\", цените на електроенергията на борсата, разширяването на газопреносната мрежа в страната, проучванията в черноморския шелф и други.", "date": "2019.02.05", "title": "Теменужка Петкова: Маршрутите за доставка на природен газ са във фокуса на вниманието ни"}
{"url": "https://www.24chasa.bg/novini/article/7282174", "text": "На извънредно заседание на Общински съвет – Русе беше приет Бюджет 2019. Общинарите гласуваха с 37 гласа „за“, 9 „против“ и 3 „въздържал се“. Бюджетът на Русе за 2019-а година заедно с преходния остатък възлиза на 138 045 361 лв., като сумата е с близо 4 млн. лв. повече в сравнение с 2018-та. Наблюдава се ръст в общо шест функции, като в сферата на образованието, която има най-голям дял в бюджета, са осигурени целеви средства в размер на 150 000 лв. за оборудване и ремонти, в т.ч. на дворни пространства в детските градини. Традиционно и през тази година са предвидени 20 000 лв. за подпомагане и стимулиране на даровити деца, за пръв път е обособено и ново перо - 150 000 лв. за поддържане на детските съоръжения. Бюджетът осигурява и резерв за непредвидени и неотложни разходи в размер на 220 000 лв. Ключов акцент през настоящата година е успешното изпълнение на проектите, които ще преобразят облика на града чрез реконструкция и рехабилитация на пешеходната среда и изграждане на зони за обществен отдих; рехабилитация на два ключови булеварда в града – „Липник“ и „Трети март“; надграждане с втори етап на проекта за интегриран градски транспорт; ремонт на пет сгради от образователната инфраструктура и на сградата на Пантеона на възрожденците; традиционно, и през тази година, фонд „Малки населени места“ осигурява средства за проекти в размер на 320 хил. лв., както и 700 000 лева за ремонт на уличната им мрежа. За поредна година са отделени повече средств а за транспорта, като ще бъдат подпомогнати приоритетно хората с увреждания с намаляване цената на техните карти, след като предишните две години бяха намалени цените на картите за ученици и пенсионери. Сред стратегическите обекти, включени в Инвестиционната програма на Община Русе за 2019 година са: изграждане на голям модерен плувен комплекс; изграждане на спортна зала в СУ „Васил Левски“; енергийна ефективност на система за улично осветление на гр. Русе - подмяна на над 1200 улични и 435 паркови осветители; обновяване на 20 бр. детски площадки и проектиране за обновяването на още 25; изграждане на 2 бр. площадки за фитнес на открито и на 2 бр. стрийт площадки; изпълнение на мерки за подобряване качеството на атмосферния въздух и обществената хигиена и други. Бюджетът кореспондира изцяло със заложените цели в Програмата за управление и Общинския план за развитие на Община Русе, като подпомага успешното изпълнение на Инвестиционната ни програма, по която през 2019-та година се планира да се изпълнят 118 инфраструктурни обекта, в това число и 40 обекта по различни проекти.", "date": "2019.02.05", "title": "Приеха бюджета на община Русе за 2019 г."}
{"url": "https://www.24chasa.bg/novini/article/7282173", "text": "Главният прокурор Сотир Цацаров и министърът на вътрешните работи Младен Маринов са на работно посещение в Обединените арабски емирства по покана на главния прокурор на ОАЕ, д-р Хамад Сайф Бин Мусалам Ал Шамси. Целта на посещението е обсъждане на възможностите за задълбочаване на сътрудничеството по наказателноправни въпроси и противодействието на тероризма и престъпността. Това съобщиха от пресцентъра на прокуратурата. По време на двустранната среща с д-р Ал Шамси на българската делегация бе представена подробно системата за управление на наказателни дела на ОАЕ, която обединява информацията на полицията, различните прокурорски органи и наказателните съдилища в страната. Обсъдени бяха общите и различните аспекти в структурата и дейността на прокуратурите на двете страни, като бе изразена обща готовност за развиване и задълбочаване на директните контакти и сътрудничеството по конкретни въпроси от взаимен интерес. Постигнато бе съгласие за подготовка и подписване в най-кратки срокове на меморандум за сътрудничество между прокуратурите на двете страни. В рамките на посещението бе проведена и среща с Н. В. шейх Сайф Бин Зайед Ал Нахаян, заместник министър-председател и министър на вътрешните работи на ОАЕ. Като общи приоритети на двете страни бяха посочени противодействието на тероризма и екстремизма, както и противодействието на престъпления, извършвани от гражданите на едната държава на територията на другата. Постигнато бе съгласие за своевременен обмен на информация по конкретни разследвания на двете страни. Обсъдени бяха възможностите за обмен на опит на експертно ниво по различни направления на дейност. Подчертано бе значението на провеждащата се в момента в Абу Даби международна конференция на всички световни религии с участието на папа Франциск. Общо е виждането, че различните религии не могат да бъдат оправдание за извършване на терористични дейности. Конференцията на религиозните водачи е пример за това как религиите и хората трябва да се обединят около постигането на мир, толерантност и спазване на общочовешките ценности. Отправени бяха покани за ответни посещения в България на министъра на вътрешните работи и главния прокурор на ОАЕ.", "date": "2019.02.05", "title": "Сотир Цацаров и министър Маринов са на работно посещение в ОАЕ"}
{"url": "https://www.24chasa.bg/novini/article/7282175", "text": "Увеличение на убитите на пътя пешеходци отчитат от МВР. От началото на годината до 31 януари загиналите са 13, а катастрофите с участието на пешеходци също се увеличават, съобщи пред   Росен Рапчев - началник на „Пътна полиция“. Заради това Пътна полиция започва акция в цялата страна. Ще се следи за поведението на пешеходците, когато пресичат, а тези от тях които нарушават правилата ще бъдат глобявани с 50 лева, добави той в предаването „Преди всички“ на програма „Хоризонт“. „Статистиката не е добра. Знаем, че пешеходците са най-уязвимите участници в движението… В България се забелязва, че чувството за самосъхранение у пешеходеца е извънредно ниско“, каза комисар Росен Рапчев. От началото на годината до 31 януари имаме регистрирани 186 пътнотранспортни произшествия (ПТП) с участието на пешеходци, 47 от тях са тежки, 13 загинали пешеходеца, сред ранените са 19 деца под 18 години, 63-ма са възрастни граждани, съобщи началникът на „Пътна полиция“. Той препоръча на шофьорите да се оглеждат за възрастни граждани и при наличие на такива да ги изчакват, защото те се придвижват по-бавно. „В тази полицейска операция изключително ще заложим да предупреждаваме и наказваме хора, които пресичат с децата си на неправилни места“, каза Рапчев, „Неправилното пресичане е един от елементите, които децата попиват от възрастните хора“, аргументира се той.", "date": "2019.02.05", "title": "„Пътна полиция“ започва акция срещу неправилно пресичащи пешеходци"}
{"url": "https://www.24chasa.bg/novini/article/7282177", "text": "Ново проучване показа, че поне с три години мозъците на жените са биологично по-млади от тези на мъжете на същата възраст. В изследването, публикувано вчера, 4 февруари, в списание Proceedings of National Academy of Sciences, учените анализират изображенията от сканирането на мозъка на повече от 200 възрастни, като по-конкретно разглеждат метаболизма на мозъка, променящ се с времето. Те установяват, че на базата на тези метаболитни нива, женските мозъци се проявяват средно като около три години по-млади, отколкото мъжките мозъци от същата възраст, съобщава Live Science. Резултатите все още трябва да бъдат потвърдени в последващи проучвания. Но ако това е вярно, изследователите предполагат, че наличието на метаболично „по-млад“ мозък може да осигури на жените „известна степен на устойчивост към промените, свързани със стареенето“ в мозъка. Това на свой ред може да помогне да се обясни защо жените са склонни да изпитват по-малък когнитивен спад с напредването на възрастта, предава OffNews. И все пак са необходими още много изследвания. \"Всъщност не знаем какво означава това\", заяви водещият автор на изследването д-р Ману Гоял (Manu Goyal), асистент по радиология във Вашингтонския университет по медицина в Сейнт Луис. Възможно е обаче това да обясни защо \"жените не изпитват толкова когнитивен упадък [като мъжете] в по-късните си години, ... защото техните мозъци са де факто по-млади\".", "date": "2019.02.05", "title": "Мозъците на жените с 3 години по-млади от тези на мъжете"}
{"url": "https://www.24chasa.bg/novini/article/7282119", "text": "Движението по лентата на АМ \"Струма\" в посока от гр. Кресна към ГКПП-Кулата е свободно за движение, съобщиха от полицията. В обратна посока все още не се пропускат автомобили, защото работят екипи на НСлС. ОДМВР-Благоевград апелира за повишено внимание и шофиране със съобразена с пътните условия скорост. Тази сутрин, около 8 ч,  заради гъста мъгла, 30 автомобила попаднаха във верижна катастрофа с 14 ранени и 1 починал. Загиналият мъж е на 55 г. - Димитър Костадинов от санданското с. Ново Делчево.", "date": "2019.02.05", "title": "След верижната катастрофа - магистрала \"Струма\" отново отворена към Гърция"}
{"url": "https://www.24chasa.bg/novini/article/7282186", "text": "Турският президент Реджеп Тайип Ердоган заяви, че страната му никога повече няма да поиска кредитиране от Международния валутен фонд (МВФ), предаде ТАСС. Това турският президент каза на заседание на парламентарната група на своята Партия на справедливостта и развитието. \"Турция прекрати отношенията си с МВФ през 2013 г. и никога повече няма да се обърне (към Фонда) за кредити\", изтъкна той, цитиран от БТА. Турският министър на финансите и държавната хазна Берат Албайрак миналата седмица заяви, че Анкара е успяла да преодолее труден период в икономиката, за който са допринесли действията на САЩ, без помощ от страна на МВФ, напомня руската агенция. След заседание на турския кабинет вчера президентският говорител Ибрахим Калън също отхвърли твърдения за договорености между Анкара и МВФ, отнасящи се до периода след местните избори в Турция на 31 март. \"Това са изцяло операции за създаване на негативни внушения, свързани с турската икономика. Малко или много предполагаме откъде се извършват тези операции и виждаме откъде те идват\", каза той.", "date": "2019.02.05", "title": "Ердоган: Турция никога повече няма да се обърне към Международния валутен фонд за кредити"}
{"url": "https://www.24chasa.bg/novini/article/7282200", "text": "Работещи в сръбската телевизия Н1 са получили писмо със смъртни заплахи към тях и техните семейства заради, както твърди телевизията, информациите им за протестите в Сърбия, съобщи МИА. Писмото също така съдържало заплаха, че сградата на телевизията ще бъде вдигната във въздуха, предава БТА. Н1 съобщи, че полицията е била информирана за заплахата. Писмото било подписано от \"белградски ветерани от войните през 1999г., а в писмото освен заплахите имало и членска карта от Съюза на ветераните на Сърбия. Председателят на Съюза на ветераните Желко Вукелич заяви за телевизия Н1, че те не стоят зад изпратените послания и искат полицията да разследва случая.", "date": "2019.02.05", "title": "Смъртни заплахи за журналисти от сръбската телевизия Н1"}
{"url": "https://www.24chasa.bg/novini/article/7282202", "text": "Европейската комисия съобщи, че отпуска пет милиона евро хуманитарна помощ за Венецуела. Комисията ще открие свое хуманитарно представителство в столицата Каракас, добави говорител на институцията. Той отбеляза, че от миналата година насам ЕС е осигурил за Венецуела 40 милиона евро хуманитарна подкрепа, предназначена за най-бедните хора, предаде БТА. Средствата ще послужат за спешни лекарски грижи, достъп до вода, почистващи средства и до училище. ЕК добавя, че вече пета година Венецуела е в икономически срив, нанесъл щети на образователната система и здравеопазването, довел до глад и недостиг на лекарства, до насилие и несигурност. Допълва се, че най-засегнати са децата, жените и възрастните хора.", "date": "2019.02.05", "title": "ЕС отпуска 5 милиона евро хуманитарна помощ за Венецуела"}
{"url": "https://www.24chasa.bg/novini/article/7282201", "text": "Гръцкият парламент ще гласува в петък протокола за присъединяването на бившата югославска република Македония към НАТО под името Република Северна Македония, както Скопие и Атина се договориха, съобщава в. \"Катимерини\". Председателят на парламента Никос Вуцис заяви днес, че протоколът за присъединяване ще бъде изпратен в специализираната парламентарна комисия в четвъртък, а ден по-късно ще бъде гласуван на пленарно заседание на парламента. Гръцкият парламент ратифицира споразумението за името на бившата югославска република по-рано този месец, с което откри пътя към членство на балканската страна в Северноатлантическия алианс и Европейския съюз.", "date": "2019.02.05", "title": "Гърция ще гласува в петък протокола за присъединяването на Македония към НАТО"}
{"url": "https://www.24chasa.bg/novini/article/7282198", "text": "69-годишна жена от Пазарджик е предала 28 хиляди лв. на ало измамници, съобщи говорителят на полицията Мирослав Стоянов. Възрастната жена била измамена по стандартната схема, след като получила обаждане от непознат, който се представил за следовател и поискал помощ за залавянето на телефонни измамници. Без да се замисли бабата изтеглила от банка спестяванията си от 28 хиляди лв., поставила ги в найлонова чанта и ги занесла под пейка в кварталния парк. По подобен начин, вероятно същите телефонни измамници, успели да вземат 100 лв. и бижутата на съпругата му от 71-годишен мъж от града. За разкриване на измамите в полицейското управление в Пазарджик бил сформиран оперативен екип. Криминалистите успели да попаднат в дирите и да задържат на 26-годишния Цветан С., който се оказал посредникът, прибрал парите на жертвите, при тези два случая. Проверява се съпричастността на арестувания към други случаи на телефонни измами в региона и страната. В същото време по заповед на директора на областната полицейска дирекция в Пазарджик старши комисар Йордан Рогачев в населените места на областта тече активна разяснителна кампания, осъществяване от полицейски служители, заради зачестилите случаи на телефонни измами.", "date": "2019.02.05", "title": "Възрастна жена даде 28 000 лв. на ало измамници в Пазарджик, хванаха посредника"}
{"url": "https://www.24chasa.bg/novini/article/7282199", "text": "Ледената покривка на арктическите острови Свалбард в северната част на Норвегия се топи по-бързо от почти всяко друго място на Земята, а по-честите лавини, дъжд и кал могат да причинят опустошителни изменения до 2100 година, предаде Ройтерс, цитирана от БТА. Норвежки учени представиха доклад, в който се твърди, че наблюдаваната климатична промяна на архипелага, където живеят около 2300 души, а административният център Лонгирбюен е на 1300 км от Северния полюс, са показател за риска в цяла Арктика - от Аляска до Сибир. От началото на 70-те години на ХХ век средната температура на островите Свалбард се е повишила с 3-5 градуса по Целзий, а до 2100 г. може да се повиши с общо 10 градуса, ако парниковите емисии продължат да се увеличават. Общо за света, температурата се е повишила с 1,8 градуса. Ледът поддържа много сгради, пътища и летища в Свалбард. Неговото стопяване ще предизвика множество лавини, свлачища и киша, изчезване на ледници и ще застраши оцеляването на дивите животни. Например, белите мечки и тюлените разчитат на леда, за да улавят своята плячка. \"Затопляне от 10 градуса с произтичащите от него усложнения за арктическата природа и за зависимите от леда животински видове, ще бъде опустошително,\" каза Ула Елвестуен - министър по въпросите на климата и околната среда. \"Употребата на нефт и газ трябва да намалее,\" добави Елвестуен. Норвегия ще трябва да увеличи инвестициите за преместването на сгради от евентуалните трасета на лавини, както и изграждане на по-дълбоки основи на сградите и друга инфраструктура. \"Основното послание в доклада е, че измененията протичат толкова бързо,\" каза Ингер Хансен-Бауер - ръководител на изготвилия доклада Норвежки център по климата. \"Днес се обръща голямо внимание на снежните лавини, но свлачищата през лятото също трябва да се вземат предвид,\" каза водещият автор на доклада Кетил Исаксен от Норвежкия метереологичен институт.", "date": "2019.02.05", "title": "Норвежките арктически острови са застрашени от опустошително затопляне"}
{"url": "https://www.24chasa.bg/novini/article/7282216", "text": "Държавната агенция за закрила на детето /ДАЗД/ се самосезира по случая с починалото двeгодишно дете във варненската болница, което падна от третия етаж, след като се е промушило през парапета на стълбището. Това каза за   директорът на Главна дирекция „Контрол по правата на детето” в ДАЗД Камелия Николова. „Веднага реагирахме, след като се запознахме със случая от публикациите в медиите. От наша страна са предприети своевременни действия за проучване. На първо място дали се касае за оставяне на дете без надзор от страна на родителя, дали се касае за някакъв вид неглижиране и на следващо място, дали от страна на лечебното заведение са предприети необходимите мерки за гарантиране сигурността и безопасността на всички, които са на територията на лечебното заведение, по-специално на децата”, каза Николова. Николова уточни, че правата и задълженията на родителя са ясно разписани в Конвенцията на ООН за правата на детето. „В нея изрично е регламентирано, че родителите носят първостепенна отговорност за отглеждането и развитието на своите децата, тъй че ангажимент е на родителя, предвид и ниската възраст на детето, да следи по всяко време детето да се чувства сигурно, безопасно и да не се случват такива нелепи инциденти”, заяви тя. Под ръководството на Районна прокуратура във Варна е започнато досъдебно производство за това, че на стълбите пред родилно отделение в МБАЛ „Св. Анна“ родител е оставил малолетното си дете, намиращо се под родителски грижи, без надзор и достатъчно грижи и с това е създал опасност за неговото физическо развитие, което е престъпление по текстове от Наказателния кодекс. ", "date": "2019.02.05", "title": "Агенцията за закрила на детето се самосезира за починалото във Варна момче"}
{"url": "https://www.24chasa.bg/novini/article/7282209", "text": "Контролираният от републиканците Сенат на САЩ гласува снощи символична поправка, която силно се разминава с политиката на президента Доналд Тръмп, като се обявява срещу плановете му за спешно изтегляне на американските войски от Сирия и Афганистан, предаде Ройтерс. Със 70 гласа срещу 26 бе приета необвързваща поправка, предложена от лидера на републиканците в Сената Мич Макконъл, в която се казва, че горната камара продължава да вижда \"сериозна заплаха\" за САЩ в действията на екстремистките ислямистки групи в двете страни. В текста се признава, че има напредък в борбата срещу \"Ислямска държава\" и Ал Каида в Сирия и Афганистан, но се предупреждава, че прибързано изтегляне без ефективни гаранции за затвърдяване на победите там могат да дестабилизират района и да създадат вакуум, който да бъде запълнен от Иран или Русия. Призовава се президентът Тръмп да гарантира \"трайния разгром\" на тези опасни групировки, преди да предприеме изтегляне от двете страни, предава БТА. Приетата поправка е част от всеобхватен законопроект за сигурност в Близкия и Средния Изток, който се очаква да бъде гласуван в Сената съвсем скоро. За да стане закон, обаче, той трябва да бъде приет и от контролираната от демократите Камара на представителите, в която почти сигурно ще претърпи значителни изменения.", "date": "2019.02.05", "title": "Сенатът на САЩ призова Тръмп да не прибързва с изтеглянето от Сирия и Афганистан"}
{"url": "https://www.24chasa.bg/novini/article/7282197", "text": "Съдия Мариета Райкова е новият шеф на Специализирания наказателен съд, след като получи 11 гласа от членовете на съдийската колегия на Висшия съдебен съвет (ВСС). Другата кандидатка – Мария Карагьозова от Софийския районен съд, не получи подкрепа от нито един съдебен кадровик.  Райкова досега бе зам.-шеф на спецсъда, който решава дела срещу банди, тероризъм и корупция. Кариерата й в съдебната система започва като следовател в Столичната следствена служба. През 2006 г. облича черната тога като съдия в Софийския районен съд, след това за малко правораздава и в Софийския градски. През 2015 г. печели конкурс за място в спецсъда и оттогава работи там. Едно от най-известните дела, който Райкова е гледала през годините, е това срещу лидера на \"Атака\" Волен Сидеров и заместника му Десислав Чуколов за хулиганство. Към настоящия момент тя се произнася по исканията за СРС, които в спецсъда са многобройни.  Шефът на Върховния касационен съд (ВКС) Лозан Панов я попита дали приема ръководител на по-горен съд да ходи при съдия от по-долен, за да настоява по-бързо да администрира дело. Той визираше шефа на апелативния спецъсъд Георги Ушев, който бе отишъл на крака при съдията от спецсъда Иво Хинов, за да му каже по-бързо да изготви материалите по делото за мярката за неотклонение на Десислава Иванчева. Тази ситуация лъсна от проверка на ВКС в апелативния спецсъд, разпоредена именно от Панов. Райкова отговори, че не е запозната с такъв случай. Тя спечели симпатиите на съдебните кадровици с това, че по-добре познава проблемите на съда от конкурентката си Карагьозова. Например Райкова изрази мнение, че сградата на ул. Черковна 90 ще е напълно достатъчна за спецсъда, апелативната инстанция и двете спецпрокуратури, ако Държавната комисия по сигурността на информацията (ДКСИ) напусне зданието. Очаква до няколко месеца това да стане. За нова сграда на спецсъдилищата и прокуратурите бе замислен бившия механотехникум на столичния бул. \"Стамболийски\", известен като \"Сталин\". За Райкова положително се изказаха членовете на ВСС Драгомир Кояджиков, Красимир Шекерджиев и Цветинка Пашкунова. Лозан Панов не подкрепи нито една от кандидатките. Шефското място в спецсъда се освободи, след като Георги Ушев бе издигнат от предишния състав на ВСС за ръководител на апелативния спецсъд.", "date": "2019.02.05", "title": "Мариета Райкова е новият шеф на спецсъда"}
{"url": "https://www.24chasa.bg/novini/article/7282225", "text": "Председателят на Европейската комисия Жан-Клод Юнкер ще приеме в четвъртък британския премиер Тереза Мей, съобщи говорител на институцията. Очакваме Мей да ни опише вижданията си за бъдещето. Юнкер ще я приеме отново с удоволствие, каза говорителят, предава БТА. Становището на ЕС е ясно. Очакваме да научим какво ново има да ни каже Мей, добави той. Говорителят опроверга твърденията на британски депутати, че е възможно ЕС да даде допълнителни правни гаранции по отношение на предпазния механизъм за ирландската граница, залегнал в споразумението за оттеглянето на Великобритания. ЕС многократно заяви, че споразумението не подлежи на предоговаряне и определи предпазната мярка като застраховка за работата на единния пазар.", "date": "2019.02.05", "title": "Юнкер: Очакваме в четвъртък Мей да ни опише вижданията си за бъдещето"}
{"url": "https://www.24chasa.bg/novini/article/7282231", "text": "Европейската комисия поиска днес пълномощия да започне преговори със САЩ по сключването на международно споразумение за обмен на електронни доказателства. Комисията уточни, че днес 85 на сто от разследваните престъпления са свързани с електронни следи и в повечето случаи следите се съхраняват при доставчиците на услуги. Отделни държави от ЕС имат подобни споразумения с Вашингтон, но всички страни от Общността са поискали преминаването към международна договореност. ЕК отбелязва, че доставчиците на основните електронни услуги се намират в САЩ, предава БТА. Ако споразумението бъде сключено, европейските служби за сигурност ще могат да подават искания за съдебно сътрудничество направо до доставчиците на услуги и да очакват отговор до 10 дни. Днес, за да получат необходимите данни, европейските служби изчакват по десетина месеца - време, в което престъпниците трият следите, поясни комисията.", "date": "2019.02.05", "title": "ЕС иска да сключи със САЩ споразумение за обмен на електронни доказателства"}
{"url": "https://www.24chasa.bg/novini/article/7282248", "text": "Непознат вид тревопасен динозавър със защитни шипове по гръбнака бе открит в южния аржентински район Патагония, предаде Франс прес. Динозавърът е наречен Bajadasaurus pronuspinax. Той е от семейство дикреозаври и е живял преди около 140 милиона години в същия район на южноамериканския континент, където подобни находки са често срещано явление. Например през 1993 г. по тези места са намерени останките на гигантозавър - Giganotosaurus Carolinii, който се счита за един от най-големите хищници на всички времена, предаде БТА. Изключително дългите и остри шипове по врата и гърба на баядазавъра и на амаргазавъра - Amargasaurus cazaui (друг вид дикреозавър), сигурно са служели за защита от хищници, счита Пабло Галина от КОНИСЕТ - аржентински съвет за научни и технически изследвания и Университета \"Маймонидес\" в Буенос Айрес. Откритието е публикувано в научното списание \"Nature\". Черепът и гръбнакът на праисторическото животно са реконструирани и изложени в Центъра за наука и култура в аржентинската столица. Шиповете са били обвити с кератиново покритие, предпазващо ги от счупване, подобно на рогата на много бозайници, обясни палеонтологът.", "date": "2019.02.05", "title": "Аржентински учени откриха непознат вид тревопасен динозавър"}
{"url": "https://www.24chasa.bg/novini/article/7282249", "text": "Наземен вариант на комплекса „Калибър“ с морско базиране с крилата ракета с голям обсег трябва да бъде разработен през 2019-2020 г., заяви днес руският министър на отбраната Сергей Шойгу, цитиран от РИА Новости и  „Калибър“ се представи много добре в Сирия. В тези срокове ни предстои да създадем и наземен комплекс със свръхзвукова ракета с голям обсег“, отбеляза Шойгу. Той допълни, че тези мерки са в отговор на напускането на Договора за ликвидиране на ракетите със среден и малък обсег от страна на САЩ миналата седмица. „САЩ активно работят над създаването на ракети с наземно базиране с обсег над 500 км - над ограниченията в договора. В тази връзка президентът на Русия постави задача преди министерството на отбраната да вземе ответни мерки“, каза още Сергей Шойгу.", "date": "2019.02.05", "title": "Русия създава нова крилата ракета с голям обсег"}
{"url": "https://www.24chasa.bg/novini/article/7282258", "text": "Проекторешение за откриване на процедура за смяна на ЦИК и избор на нова изборна комисия, ще внесе БСП утре в парламента. Основание за това ни дава законът, тъй като на 20 февруари по закон изтича срокът, в който да започне процедура за нова ЦИК, а управляващите се ослушват, обясни соцлидерката Корнелия Нинова. Тя обясни, че въпросът се поставя принципно, а не според интересите на една или друга партия. И допълни, че процедурата е трябвало да започне още в края на декември и да се проведе не по-късно от 20 февруари. БСП ще сезира Венецианската комисия за внесени в последния момент между двете четения промени в Изборния кодекс. Техен автор е депутатката от ГЕРБ Анна Александрова и те узаконяват фалшификацията на изборите, обяви соцлидерката. ГЕРБ залагат корупцията в законите, живеем в авторитарна власт и вървим ускорено към диктатура, а те ще се опитат да я узаконят през закон на принципа \"Една партия - една държава\", коментира Нинова. Досега решенията на избирателните комисии се вземат с 2/3 мнозинство и също с толкова се подписват. ГЕРБ въвежда падащ кворум с обикновено мнозинство и така елиминират другите партии при вземането на решенията в комисиите, обясни Нинова. Друга промяна, предлагана от управляващите, била, че ако съдът отмени решение на СИК, досега се насочваха нови избори, а ГЕРБ предлага това да отпадне и същата комисия да взема друго решение на база същите протоколи. Отменя се и правото да обжалваш едно решение с касационна жалба пред ВКС. Гласувайте за която партия искате, но да се обединим върху основното ни право да бъдем свободни, да говорим и гласуваме свободно. Да дадем отпор на тази вече не пълзяща, а вървяща с огромни крачки диктатура, заяви Нинова. БСП ще настоява отново за машинно гласуване.", "date": "2019.02.05", "title": "БСП поиска бърз избор на нова ЦИК"}
{"url": "https://www.24chasa.bg/novini/article/7282396", "text": "Четири деца загинаха при пожар в къща в английския град Стафорд, северно от Бирмингам, съобщи днес британската полиция, цитирана от ДПА. Двама възрастни и едно дете са настанени за лечение в болница. Животът им е вън от опасност, предаде БТА. Към 2.40 ч. (4.40 ч. българско време) тази сутрин полицията и спешните екипи били повикани на мястото на пожара в Хайфилдс, жилищен район в Стафорд. Полицията разследва причината за пожара. \"Мислите ни са със семейството, на което в този труден момент помощ оказват специализирани служители\", заяви полицията в графство Стафордшър.", "date": "2019.02.05", "title": "4 деца загинаха при пожар в къща\nв Англия"}
{"url": "https://www.24chasa.bg/novini/article/7282147", "text": "През последните години китайски компании заемат най-голям дял от чуждестранните, които се листват на Нюйоркската фондова борса, и тази тенденция ще продължи през 2019 г., се казва в съобщение на борсата. За изминалата година общо 18 китайски компании от сектори като образование, хотелиерство, технологии и автомобилостроене, са събрали над 4 милиарда долара при първоначалните си публични предлагания. Сред най-успешните са Tencent Music Entertainment Group и водещият производител на електромобили Nio, всяка от които събра над 1 милиард долара при листването си. „Тази тенденция ще продължи, защото в Китай има невероятни компании, и инвеститорите искат да бъдат част от техния растеж\", коментира Алекс Ибрахим, директор на международните капиталови пазари към борсата, съобщава \" \". През 2018 г. на Нюйоркската фондова борса са били осъществени 25 първоначални публични предлагания на международни компании, които събраха общо 10 милиарда долара. Сред тях са бразилската PagSeguro Digital Ltd. и британските Hudson Ltd. и Farfetch Ltd.", "date": "2019.02.05", "title": "Китай с най-голям дял от международните компании на Нюйоркската фондова борса"}
{"url": "https://www.24chasa.bg/novini/article/7282399", "text": "Позицията на БСП е за ненамеса във вътрешните работи на трета държава, прилагане на международното право и на върховенството на закона, поддържане на диалог между управлението и опозицията във Венецуела за намиране на мирен изход от тази ситуация, коментира лидерът на БСП Корнелия Нинова в отговор на въпрос за събитията във Венецуела и разминаване в позициите на българското правителство и президент, предава БТА. Тя отбеляза, че Европа не е взимала единно решение по въпроса за Венецуела. ЕС не може да има единна позиция, всяка държава трябва да реши, посочи Нинова. Тя цитира и изказването на генералния секретар на ООН Антониу Гутериш, че Организацията няма да взима страна в спора за Венецуела.", "date": "2019.02.05", "title": "Нинова: Позицията на БСП е за ненамеса във вътрешните работи на Венецуела"}
{"url": "https://www.24chasa.bg/novini/article/7282370", "text": "Избягалата змия в пловдивския търговски център е боа удушвач. Тя не е отровна, но при контакт хапе, за да се защити. Би могла да е агресивна, но хората да не изпадат в паника. Това обясни пред \"24 часа\" директорът на Природонаучния музей в града на тепетата гл. ас. д-р Огнян Тодоров. Той препоръчва да се търси медицинска помощ, ако човек бъде ухапан от боа, за да му бъде обработена раната. \"Тази змия не напада, ако не бъде провокирана\", казва д-р Тодоров, който преподава зоология в Пловдивския университет \"Паисий Хилендарски\". По думите му боата се храни с дребни бозайници - предимно плъхове и малки зайчета, които хваща, удушва и ги гълта цели. Избягалият екземпляр в търговския център \"Гранд\" е с дължина 1,30 м. Според д-р Тодоров това е вид, който се катери по дърветата. Живее в Централна Южна Америка и е често срещана в терариумите. Достига до 2 метра дължина. В момента издирването й продължава. На място са пожарникари, полиция, зооспециалисти. Отцепен е част от втория етаж. \"Може да се появи най-ненадейно, където най-малко очакваш\", предупреждава д-р Огнян Тодоров. И допълва, че този вид змии могат да издържат без храна в продължение на 12 месеца. Живеят до 40 години. Въпрос на късмет било намирането й. Мнозина смятат, че е загубена кауза. \"Ако успее да намери и изяде още някой плъх в канализацията на мола, животът й е гарантиран за години напред\", разсъждават уплашени търговци.", "date": "2019.02.05", "title": "Специалист: Избягалата боа е удушвач, хапе и много трудно може да бъде намерена"}
{"url": "https://www.24chasa.bg/novini/article/7282404", "text": "На второ четене ще се уточнява броят на машините. Как да изпратим машини в дипломатическите и консулските представителства, на корабите и в подвижните избирателни секции? Постоянният централен изборен орган е на мнение, че това е неприложимо. Това заяви председателят на правната комисия на Народното събрание Данаил Кирилов в отговор на пресконференция на БСП лидера Корнелия Нинова днес, в която тя се възпротиви на факта, че не във всяка избирателна секция ще има машина. Той припомни становището на проф. Михаил Константинов - че ще има трудност в сертифицирането и верификацията на софтуера и отчитането на вота. \"Не ние, а ЦИК констатира, че при пробните гласувания има поне 10 случаи на загубени флашки. Машините не пестят време и не премахват риска за манипулиране на вота, ако има такъв\", изтъкна още Кирилов. На практика с машини ще имаме две изборни бази - хем гласуване с машина и електронно отчитане на вота, хем след това СИК проверяват разписките от машините, броят повторно, и ги вписват в протоколите, подчерта шефът на правната комисия. \"Изявленията на лидерката на БСП целят да провалят изборния процес - с една неподготвена, нестикована ЦИК. Опозицията търси провокация, а не честни избори. Ако искаше честни, щеше да делегира доверие на сегашната ЦИК, която е провеждала много избори включително такива, които ГЕРБ не е печелил\", заключи Кирилов. И допълни: \"Искаме да увеличим квотата на ГЕРБ, защото вече сме управляващите, но не сме поставяли този въпрос.\" По отношение на обвиненията на БСП лидера, че ГЕРБ нарушава изискванията на Венецианската комисия, според която правила за вот не се променят по-малко от 6 месеца преди провеждането им, шефът на правната комисия на парламента обясни, че преди 2 седмици е бил на среща с групата в Страсбург и не е останал с такива впечатления - България не е засегната в нейния доклад по негативен начин. На предходната сесия на Венецианската комисия нямаше забележки към изборния процес в страната ни, изтъкна шефът на правната комисия на Народното събрание. \"БСП имат нова идея за изборите, и тя е саботаж. Те искат по всякакъв начин изборите да бъдат провалени\", повтори Кирилов. Сегашната ЦИК има пълномощията до произвеждането на нови избори и встъпването на бъдещия състав в мандат, уточни той. Валидни ще бъдат изборите - и европейските, и местните, ако бъдат осъществени от този състав на ЦИК, увери Кирилов. И допълни, че нов състав няма да има времето да спази и срока за 60 дни за изборна хронограма. Кирилов посочи, че и през 2014 г. ЦИК е закъсняла с обновяването си - Мая Манолова, тогава зам.-председател на Народното събрание, е провела изслушване на кандидатите за комисията на 17 май, при положение, че мандатът на действащите е бил изтекъл на 26 март. \"Никога в света не е имало авторитарен режим, който управлява коалиционно. Имаме президент, който играе ролята на опозиция. ГЕРБ има 95 от 240 депутати\", заяви депутатът от ГЕРБ Тома Биков. И добави: \"От 21 частични кметски избора \"авторитарната\" партия печели 9, е БСП - един, защото нямат структури и не могат да издигнат кандидат-кмет, за което, естествено, сме виновни ние.\" Биков е категоричен - Нинова се подготвя да оправдае предстоящата, поредна загуба на социалистите на изборите през май, като каже, че ГЕРБ са фалшифицирали изборите. Не сме предлагали падане на мнозинството от 2/3 в СИК - това е технически въпрос, който сме готови да обсъдим преди следващото четене на Изборния кодекс в пленарната зала. Това увери Кирилов по повод обвинение на БСП, също от днес, че ГЕРБ превзема решенията на секционните избирателни комисии, като сваля нужното мнозинство до обикновено. По повод обвиненията, че се криел зад депутатката от ГЕРБ Анна Александрова, която внасяла важни поправки в кодекса, той уточни, че веднъж й е възложил да разпише вместо него, понеже е отсъствал.", "date": "2019.02.05", "title": "ГЕРБ: БСП иска да провали изборите. Сегашната ЦИК може да направи и 2-та вота тази година (На живо)"}
{"url": "https://www.24chasa.bg/novini/article/7282431", "text": "Турският президент Реджеп Тайип Ердоган обвини днес ЕС, че се опитва да свали от власт венецуелския президент Николас Мадуро, пренебрегвайки демокрацията, предаде АФП. Сега знаем какъв е ЕС. От една страна вие говорите за избори и демокрация, а след това с принуда и хитрост ще свалите едно управление, заяви Ердоган в реч, излъчена по телевизията, предаде БТА. Деветнайсет страни от ЕС признаха Хуан Гуайдо за временен президент на Венецуела, след като той се самопровързгласи за и.д. президент на 23 януари. Гуайдо разглежда Николас Мадуро като узурпатор, след като Мадуро беше преизбран на избори, оспорвани от опозицията и от голяма част от международната общност. Вашингтон, който призна Гуайдо веднага след самопровъгласяването му за президент, приветства признаването му от страни от ЕС и призова всички останали страни да направят същото. Но турският президент твърдо подкрепя Мадуро. \"Венецуала - това твоя провинция ли е?\", каза още Ердоган днес, обръщайки се, както изглежда, към Вашингтон. \"Как можеш да кажеш на някого, който е дошъл на власт с избори \"Хайде, махай се\"? И как поставяш на президентския пост някого, който дори не е бил избран?\", заяви турският президент. Ердоган се обади на Мадуро на 23 януари, за да заяви подкрепата си за него. Ердоган и Мадуро поддържат тесни връзки от няколко години. Мадуро бе един от първите световни лидери, който изрази подкрепата си за Ердоган след опита за преврат в Турция през юли 2016 г. Ердоган определи днес усилията, насочени към отстаняване на Мадуро от президентския пост, като \"опит за преврат с цел отстраняване от власт на избрания ръководител на страната\". Високопоставен американски представител заяви в четвъртък, че САЩ са разочаровани от подкрепата на Турция за Мадуро. Той заяви, че Вашингтон проучва търговските контакти между Анкара и Каракас, по-специално износа на злато от Венецуела за Турция, за да установи дали са в нарушение на американските санкции, наложени на Венецуела. \"Разглеждаме характера на турско-венецуелската търговска дейност и ако преценим, че е в нарушение на нашите санкции, ние със сигурност ще предприемем действия\", посочи американският представител.", "date": "2019.02.05", "title": "Ердоган: ЕС се опитва да свали от власт Мадуро, пренебрегвайки демокрацията"}
{"url": "https://www.24chasa.bg/novini/article/7282410", "text": "С мнозинство от 21 гласа общинският съвет на \"Марица\" прие бюджета за 2019-а. Против финансовия план, който е 37 239 969 лв., гласува само групата на БСП. \"Благодаря ви за подкрепата, с капиталовите разходи ще решим много от проблемите на населените места. По-голяма част от средствата са за издръжка на детските градини и училищата. Признателен съм на кметовете на 19-те села, както и на съветниците за активното им участие в разработването на рамката\", заяви зам.-кметът Петър Минков. Приоритетите на общинското ръководство през т.г. са секторите образование, благоустройство и опазване на околната среда, спорт, култура, здравеопазване и социални дейности, както и предоставяне на по-ефективни и качествени услуги за населението.", "date": "2019.02.05", "title": "Община \"Марица\" с 37 млн. лева бюджет, повече пари за детските градини и училищата"}
{"url": "https://www.24chasa.bg/novini/article/7282425", "text": "РЗИ-Враца отменя от днес грипната епидемия и противоепидемичните мерки на територията на област Враца, съобщи Министерството на здравеопазването. От утре РЗИ-Габрово и РЗИ- Разград отменят грипната епидемия и противоепидемичните мерки на територията на областите Габрово и Разград. От 7 февруари РЗИ-Благоевград отменя грипната епидемия и противоепидемичните мерки на територията на област Благоевград.", "date": "2019.02.05", "title": "Отменят грипната епидемия във Враца, от утре в Габрово и в Разград, от четвъртък - в Благоевград"}
{"url": "https://www.24chasa.bg/novini/article/7282420", "text": "По последна информация 13 души са ранени вследствие на верижната катастрофа на автомагистрала \"Струма\", съобщи официално Министерството на здравеопазването. Сигналът за верижна катастрофа с неуточнен брой пострадали постъпва в Районния координационен център – Благоевград в 8.01 ч. Веднага са изпратени 7 линейки на ЦСМП-Благоевград. Впоследствие са изпратени още пет санитарни автомобила – от ЦСМП-Благоевград и ЦСМП-Кюстендил. На мястото на инцидента е сформирана сортировъчна площадка за медицински триаж на ранените. В 08.40 ч. започва транспорт на пострадалите от екипите на ЦСМП – Благоевград. 13 от пострадалите са транспортирани от екипите на центровете за спешна медицинска помощ до следните лечебни заведения: Жена на 47 г. с работна диагноза контузия на глава - в МБАЛ \"Пулс\"; Жена на 72 г. с работна диагноза фрактура на таз – в МБАЛ \"Пулс\"; Мъж на 51 г. с работна диагноза контузия на гръдния кош – в МБАЛ \"Пулс\"; Жена на 56 г. с работна диагноза политравма – в ОАРИЛ на МБАЛ - Петрич; Мъж на 45 г. с работна диагноза гръдна травма и контузия на глава – в МБАЛ - Сандански; Мъж на 67 г. с работна диагноза контузия на гръден кош, бял дроб и гръбначен стълб – в МБАЛ - Сандански; Мъж на 69 г. с работна диагноза травма на глава и гръден кош – в МБАЛ - Сандански; Мъж на 49 г. с работна диагноза гръдна травма и травма на глава – в МБАЛ - Сандански; Жена на 42 г. с работна диагноза открита фрактура на подбредрица – в МБАЛ - Сандански; Мъж на 32 г. с работна диагноза контузия на глава – в МБАЛ - Сандански; Жена на 69 г. с работна диагноза фрактура на двете бедра и контузия на гръден кош – в МБАЛ – Сандански; Жена на 59 г. с работна диагноза контузия на гръден кош и фрактура на ребра – в МБАЛ - Сандански; Мъж на 47 г. с работна диагноза контузия на гръден кош и фрактура на ребра – в МБАЛ - Сандански; Със собствен превоз са транспортирани трима души. В 10.30 часа всички екипи на ЦСМП са освободени. УМБАЛСМ \"Н. И. Пирогов\" и Военномедицинска академия /ВМА/ също са в готовност да приемат пациенти при необходимост.", "date": "2019.02.05", "title": "Ето кои са пострадалите във верижната катастрофа край Сандански"}
{"url": "https://www.24chasa.bg/novini/article/7282466", "text": "„Законът за поземлените отношения или Законът за земята, както е известен за по-кратко, ще се преработва наново. Затова няма влезе в Народното събрание в края на февруари, както беше предвидено” – съобщи в Добрич председателят на Комисията по земеделие и гори в Народното събрание Десислава Танева. Причината е, че има отрицателни мнения на големи асоциации от бранша. „В досегашния закон има около 64 поправки, т.е. по 1-2 поправки на година. Собствеността е такава, каквато е. Целта беше има справедливост и равнопоставеност в земеползването” – добави Танева. Законопроектът е имал за цел да синхронизира отделните законодателни актове, да обедини законодателството, така че в един нормативен акт всеки стопанин да е наясно с всички правоотношения, в които той влиза в процеса на придобиване, покупка, управление, наемане на земеделска земя, която обработва. „Разпокъсаността на законодателството и противоречията и несинхронизирането на отделни текстове в различните закони е причината за изработката на новия закон. Нормална практика в страните по света е, че законът, по който работят земеделските производители, е един. В момента всички действия по него са в Министерството на земеделието, храните и горите. С министъра сме говорили, че работата по закона трябва да продължи заедно с неправителствения сектор и да се предложи акт, който е приемлив и консенсусен за сектора” – обяви Танева. Удължаването на срока на изработката му може да е до края на тази пленарна сесия, а може и да е края на годината – добави тя. „Ние трябва да вървим и към абсолютна равнопоставеност на операторите в сектора, независимо от тяхната правна форма” – каза още Танева. „Не се подготвят промени в сегашния Закон за земеделските кооперации или изработването на нов закон. Няма такива предложения към момента. Съюзът на кооперациите не може да инициатор на законодателен акт” – обяви официално пред над 30 председатели на кооперации от Добричка област Д. Танева. Те заявиха, че са поискали тази среща с нея чрез народния представител от ГЕРБ Даниела Димитрова, защото се „въртели” варианти за нов закон - като „Закон за операторите в земеделието”, които се предлагали от Съюза на кооперациите.", "date": "2019.02.05", "title": "Законът за поземлените отношения ще се преработва наново"}
{"url": "https://www.24chasa.bg/novini/article/7282487", "text": "Бившият кмет на врачанското село Галиче Ценко Чоков отново ще бъде изправен пред съда, но по ново обвинение. Районната прокуратура в Бяла Слатина вече е внесла за разглеждане в съда обвинителен акт срещу него за документа измама. Според прокуратурата от 5 март 2012 до 16 декември 2013 г. Чоков като кмет на Галиче съставил официални документи с невярно съдържание. Сред тях имало пълномощни, различни декларации по Данъчно-осигурителния кодекс и по Закона за нотариусите и нотариалната дейност. Като упълномощители и декларатори в тях фигурирали трите имена и подписите на 14 души от различни населени места в страната. С действията си обвиняемият целял тези документи да бъдат използвани като доказателство за посочените в тях обстоятелства. Предстои съдът да насрочи разпоредително заседание по делото. Срещу Чоков, който в момента е в ареста, се води и друго дело. По него той е подсъдим като лидер на престъпна група за палежи, рекет и побой. Спецсъдът го осъди на четири години и половина затвор. Сега предстои делото да бъде насрочено в апелативния спецсъд. Бившият кмет беше пуснат под домашен арест, но беше засечен в столично заведение. Това стана причина съдът да го върне обратно в килията.", "date": "2019.02.05", "title": "Ценко Чоков пак на съд, но за документа измама"}
{"url": "https://www.24chasa.bg/novini/article/7282506", "text": "Британската премиерка Тереза Мей заяви пред главните си министри днес, че се стреми към значителни и законово обвързващи промени в договореното от нея споразумение за напускане на Европейския съюз, предаде Ройтерс. Така трябва да се гарантира, че Великобритания няма да бъде обвързана за неопределено време с т.нар. \"предпазен механизъм\", целящ да се избегне твърда граница между британската провинция Северна Ирландия и Република Ирландия, каза говорителят на Мей след срещата, предаде БТА. Той добави, че британската премиерка ще отиде в Брюксел в четвъртък, за да информира председателя на Еврокомисията Жан-Клод Юнкер за последните дебати във Великобритания по алтернативи на \"предпазния механизъм\", срещу който възразяват много депутати от всички партии. След срещата британската премиерка замина за Северна Ирландия, за да търси подкрепа за своя блокиран план за Брекзит. Тя възнамерява да се срещне с тамошни бизнес лидери, както и с лидерката на местната Демократична юнионистка партия Арлийн Фостър. Мей разчита на подкрепата в парламента на малката северноирландска формация за оцеляването на воденото от нея консервативно правителство на малцинството. Фостър отново се обяви срещу механизма за \"предпазен механизъм\", предвиден в сегашния вариант на споразумението. В изявление по Радио Би Би Си днес, цитирано от Ройтерс, тя нарече този механизъм \"токсичен\", като добави, че може да подкрепи споразумението, ако той бъде заменен. \"Не бих желала да се стигне до сценарий за напускане на ЕС без споразумение\", посочи още Фостър часове преди да се срещне с Тереза Мей в Белфаст.", "date": "2019.02.05", "title": "Преди да замине за Северна Ирландия, Мей \nиска промени в споразумението за Брекзит"}
{"url": "https://www.24chasa.bg/novini/article/7282156", "text": "На 5 ноември 2018г. на церемонията по откриването на Първото международно изложение за внос китайският председател Си Дзинпин посочи, че Китай ще продължи с изграждането на инициативата „Един пояс, един път\", ще поддържа принципа за общи консултации и споделяне, ще създаде повече платформи за търговията, ще насърчи китайските инвестиции в страните по маршрута ѝ, с цел задълбочаване на сътрудничеството в области като екологията, науката, технологиите и културата, подобряване живота на народите и предоставяне на международна платформа за отварянето и партньорството, съобщава \" \". Според статистиките, в изложението са участвали общо 172 държави и международни организации от петте континента, сред тях са всички членове на Г20, БРИКС и Шанхайската организация за сътрудничеството, 58 страни по маршрута на инициативата „Един пояс, един път\" и 35 от най-слабо развитите държави в света. Подписани са договори на стойност 57,8 милиарда щатски долара. През 2018 г. се навършиха 40 години от реформите и отварянето на Китай към света, както и пет години от старта на инициативата „Един пояс, един път\". Благодарение на реформите, промените в Китай са огромни, значително се обогати материалната база и културният обмен зачести. Благодарение на инициативата „Един пояс, един път\", той се ускори и стана по-разнообразен. До края на 2017г. Китай подписа споразумения в сферата на културата със 157 държави по света, както и 800 програми за културно сътрудничество. В различни страни от Европейския съюз и АСЕАН бяха организирани години на културата и туризма. През 2017г. в повече от 500 града в над 140 държави и района по целия свят се проведоха мероприятия по случай Китайската нова година. Не бяха малко и международните панаири и културни фестивали. През последните години китайското Министерство на културата и туризма положи големи усилия за изграждането на механизъм за културния обмен по инициативата „Един пояс, един път\". Основани бяха съюзи на международни театри, музеи, фестивали на изкуствата , библиотеки и художествени галерии. Развиха се редица обекти свързани с търговията и инвестициите в културния сектор. От 2012 г. до 2018г. Прескабинетът на Държавния съвет проведе осем поредни симпозиума с участието на медии, отразяващи случващото се в страните по маршрута на Пътя на коприната. Китайски учени и специалисти в областта на икономиката, културата, етносите и религиите проведоха обмен и засилиха взаимното опознаване. Младежите са бъдещето и надеждата на един народ. Затова китайското правителство обръща изключително голямо внимание на младежкия обмен. След старта на инициативата се проведоха разнообразни дейности, свързани с културния обмен между китайски и чуждестранни младежи. През май 2018г. в гр.Нанкин бе организиран Младежки форум за иновациите и наследството на страните по маршрута на инициативата „Един пояс, един път\". В него участваха 73 представители от 51 държави. В писмо след форума до председателя Си Дзинпин представителка от Етиопия разказа за впечатленията си от него и даде свои предложения за изграждането на инициативата „Един пояс, един път\", китайско-африканското сътрудничество и младежкия обмен между двата континента. В отговор Си Дзинпин подчерта, че младежите са бъдещето на държавата и ги насърчи да дадат своя принос за създаването на общността на споделената съдба. Образованието е важен мост между различните цивилизации, както и силна подкрепа за културния обмен. През 2016 г. китайското Министерство на образованието представи образователна програма към инициативата „Един пояс, един път\", която предлага правителствена стипендия за подготовката на кадри и специалисти в държавите по маршрута на инициативата, сътрудничество между университетите и засилване обемна на опит. По данни на Министерството на образованието, през 2017г. близо 490 хиляди чуждестранни студенти са се обучавали в китайски висши учебни заведения, а през последните две години броят им се е увеличавал с над 10% всяка година. 320 хиляди студенти от тях са от държавите по маршрута на инициативата „Един пояс, един път\". Все повече студенти проявяват интерес към стипендиите на китайското правителство. През 2017 г. са били отпуснати 58,6 хиляди стипендии за обучение в Китай на студенти от 180 държави. Председателят Си Дзинпин подчерта, че трябва да се засили обемна на опит в образованието, за да се опознаят по-добре студентите от различни държави и култури, да се постави основа на за взаимното зачитане, любов към мира, справедливостта и общия напредък на младежите. Засега Китай е създал механизми за културен обмен с Русия, САЩ, Франция, Великобритания, Европейския съюз, Индонезия, Южна Африка и Германия, води образователно сътрудничество с 46 международни организации. Открити са 530 института Конфуций и 1113 учебни стаи Конфуций, където преподават 46,2 хиляди китайски и чуждестранни учители, които обучават повече от 9 милиона местни жители. Взаимният обмен ще обогати и разнообрази културата. Той е мост за консултации между хората и играе незаменима роля в международните отношения. От старта на инициативата „Един пояс, един път\" изминаха пет години, през които културният обмен на Китай с чужбина постигна очевидни резултати. В целия свят бяха организирани различни мероприятия, чиято основна тема бе свързана с инициативата. Вярваме, че изграждането ѝ ще стимулира задълбоченото и всестранно развитие на културния обмен между Китай и чужбина и ще играе важна роля за развитието и просперитета на света и изграждането на общност на споделената съдба.", "date": "2019.02.05", "title": "Богати резултати от културния обмен в рамките на \"Един пояс, един път\" през последните 5 години"}
{"url": "https://www.24chasa.bg/novini/article/7282664", "text": "Германски изтребители \"Юрофайтър\" са били вдигани многократно по тревога, за да съпровождат неидентифицирани руски самолети над Балтийско море, заяви днес външният министър на Германия Урсула фон дер Лайен при визита във военновъздушна база на НАТО в Естония, предаде ДПА. \"Този голям брой показва, че тяхното присъствие тук е много важно\", каза Фон дер Лайен, която посети 160-те германски военни, разположени в базата \"Емари\" за участие в операция на НАТО за охрана на въздушното пространство в Балтика, предава БТА. По думите й \"Юрофайтър\"-ите в базата са били вдигани по тревога 30 пъти през последните шест месеца. От август в \"Емари\" са разположени четири германски изтребителя, които ще останат там до края на април. Фон дер Лайен посети вчера германски военни в Литва, а после замина за Латвия, откъдето пристигна в Естония. Тя каза, че защитата на балтийските държави е исторически дълг за Германия. Страните от НАТО помагат за патрулиране над Балтика, откакто Литва, Латвия и Естония се присъединиха към алианса през 2004 г. Руски самолети често прелитат над Балтика към руския анклав Калининград, граничещ с Полша и Литва, след което са придружавани от изтребители на НАТО. Германската армия ръководи многонационалния батальон на НАТО в Рукла, Литва, с около 500 военнослужещи с цел укрепване на източния фланг на алианса.", "date": "2019.02.05", "title": "Германски изтребители били вдигани на тревога 30 пъти над Балтика за шест месеца"}
{"url": "https://www.24chasa.bg/novini/article/7282641", "text": "Днес, 05.02.2019 г., по обвинителен акт на Районна прокуратура – Перник съдът е признал за виновен М.К. (на 42 години) за изнасилване, извършено от него в условията на опасен рецидив. Tова съобщиха от пресцентъра на прокуратурата.  През 2009 г. подсъдимият К. бил осъден за убийство на петнадесет години „Лишаване от свобода“. Осем години по-късно бил предсрочно освободен от изтърпяване на останалата част на наказанието по присъдата. След като излязъл от затвора той се свързал с негов братовчед – С.А., който му намерил работа на строителен обект в гр. Перник и му разрешил да живее известно време в жилището му. За да може да изпълнява постановената му пробационна мярка „Задължителна регистрация по настоящ адрес“, М.К. се регистрирал на адреса на братовчеда си. В същия имот, освен С.А., живеела малолетната му дъщеря и приятелката му А., с която той живеел на семейни начала. Една вечер през м. март 2018 г. С.А. и детето отишли на гости. М.К. останал в дома с А. Възползвайки се от това обстоятелство, той опрял нож до гърлото на жената и с нетърпящ възражение тон й заповядал да се съблече, за да правят секс. А. силно се уплашила, тъй като знаела, че преди години мъжът е бил в затвора за убийство. Въпреки противопоставянето й, той осъществил насилствен полов акт с жената на дивана в хола, като през цялото време насочвал ножа към нея. След случилото се М.К. продължил да живее в жилището на С.А. На няколко пъти той отново извършил съвкупление с А., въпреки волята й. С цел сломяване на съпротивата й, той нанасял на пострадалата удари с юмруци в лицето. Заплашвал я, че ако сподели на някого, ще убие всичките. Това заканване въздържало жената да разкаже на мъжа си за случилото се. На 13.05.2018 г., на връщане от събор в гр. Червен бряг, пострадалата А. казала на С.А., че няма да се прибере в къщата в гр. Перник, докато не изгони от там М.К. Попитана от него за причината, тя се разплакала и му споделила за изнасилванията и притесненията й да не казва, за да не пострадат всички. Още същия ден двамата подали сигнал за случилото се в РУ на МВР гр. Перник. Наказателното производство срещу М.К. е било проведено по реда на съкратеното съдебно следствие, поради което наложеното наказание е редуцирано с 1/3, а именно – от шест години „лишаване от свобода“ на четири години, при първоначален „строг“ режим на изтърпяване. Присъдата може да бъде обжалвана или протестирана пред Софийския апелативен съд.", "date": "2019.02.05", "title": "4 години затвор за рецидивист, изнасилвал приятелката на братовчед си в Перник"}
{"url": "https://www.24chasa.bg/novini/article/7282628", "text": "Категоричен съм, че ще отхвърлим ветото на президента Румен Радев върху закона за личните данни. Няма никаква цензура на медиите в случая, а ще припомня, че и на тази комисия, която одобри закона, съставът е доминиран от БСП. Това обяви в предаването \"Лице в лице\" по Би Ти Ви председателят на правната комисия в парламента Данаил Кирилов. \"Саботаж е заради създаването на обстановка на несигурност, така че да могат да оправдаят предстоящите си загуби на изборите\" - така обоснова той мнението на ГЕРБ за саботаж по повод  желанието на БСП за нов състав на ЦИК. \"Приемаме вече 3-4 години в изборния орган мнозинство да има опозицията. Тази година предстоят два изборни процеса, проблемът е, че в новия състав на ЦИК няма да имаме опита, натрупан от сегашния състав. Представяме си каква ще е сигуацията, ако в края на март изберем нов състав. Предстои и дебат по този въпрос, нека видим БСП какви предложения ще направят\".  \"Проблемът е, че няма машини - поясни той за споровете около машинното гласуване. - По-тежка е процедурата около отчитането на резултатите. Иизисква се по-високо ниво на електронизация. В ситуацията на политически сблъсъци въвеждането на този вот означава да бъдем безотговорни\".", "date": "2019.02.05", "title": "Данаил Кирилов: Ще отхвърлим ветото на Радев върху закона за личните данни"}
{"url": "https://www.24chasa.bg/novini/article/7282682", "text": "България ще положи усилия по време на своето председателство на Парламентарната асамблея на Черноморското икономическо сътрудничество (ПАЧИС) да бъдат постигнати конкретни резултати по важните за страните от региона теми. Това заяви председателят на Народното събрание Цвета Караянчева на среща с генералния секретар на ПАЧИС Асаф Хаджиев. Гостът е в България за участие в честванията по повод 140-та годишнина от свикването на Учредителното събрание и приемането на Търновската конституция. Това съобщиха от пресцентъра на Народното събрание. България отдава голямо значение на участието си в институционално най-развитата Асамблея в Черноморския регион, подчерта председателят на българския парламент. Ние вече се подготвяме да поемем председателството на ПАЧИС през втората половина на 2019 г. и да организираме 54-та Генерална асамблея на Асамблеята през ноември, добави тя. Генералният секретар на ПАЧИС Асаф Хаджиев отбеляза, че България играе важна роля в дейността на организацията и отправи покана към председателя на Народното събрание да присъства на 53-ата Генерална асамблея на ПАЧИС през юни в Баку. Може да се обмисли възможността по време на председателството България да инициира съвместна среща на парламентаристите от страните от ЕС и тези от региона, посочи той. Председателят на Народното събрание подчерта, че очаква с нетърпение решенията от 53-та Генерална асамблея на ПАЧИС, по време на която предстои да бъде избран нов генерален секретар на Асамблеята. България ще подкрепи кандидатурата на Азербайджан за този пост, подчерта Цвета Караянчева. По-рано генералният секретар на ПАЧИС Асаф Хаджиев разговаря с ръководителя на българската делегация и заместник-председател на Асамблеята Петър Кънев. Гостът беше запознат с историята на българския парламентаризъм, както и с програмата на честванията, посветени на 140-ата годишнина от Учредителното народно събрание и приемането на Търновската конституция. Асаф Хаджиев ще бъде сред официалните гости на Тържествения концерт на Софийската филхармония, с който ще бъдат открити проявите по повод годишнината.", "date": "2019.02.05", "title": "ПАЧИС: България играе важна роля в дейността на организацията"}
{"url": "https://www.24chasa.bg/novini/article/7282685", "text": "Турски съд в град Адана е отклонил искане на Главната прокуратура на Русия за екстрадиция на руския гражданин Ренат Бакиев, осъден за връзки с терористичната групировка \"Ислямска държава\" и за подготовка на серия терористични актове на територията на Турция, включително в близост до военната база Инджирлик, предаде ТАСС, като се позовава на Анадолската агенция. Пред съда Бакиев е отхвърлил всички повдигнати обвинения срещу него и е заявил, че не принадлежи към никаква терористична организация. Той е посочил също, че \"за него не е безопасно да се намира на територията на Русия\", предава БТА. Съдът в Адана е взел решение да отклони искането на руската прокуратура във връзка с това, че още не са създадени условия за екстрадиция на Бакиев и той вече е започнал да изтърпява наказанието си. 23-годишният Бакиев бе задържан от турските сили за сигурност на 10 август 2017 г. Той е обвинен, че е планирал с помощта на дрон, който е купил от друг екстремист от ИД, да свали един от самолетите на САЩ, намиращи се във воената база Инджирлик край Адана. Освен това, според следователите, той е планирал да извърши терористичен акт на място, където се събират висши американски офицери, както и в център на религиозната общност на алевиите. Бакиев бе осъден в Турция на 12 години затвор. Присъдата бе произнесена задочно още преди арестуването на руснака. Той бе обявен за издирване по нареждане на прокуратурата в град Килис.", "date": "2019.02.05", "title": "Турски съд отказа екстрадиция на руснак,\nподготвял терористични актове"}
