{"url": "https://www.24chasa.bg/novini/article/7197166", "text": "Не 9, а 24 млн. лв. е щетата за “Мини Бобов дол” ЕАД заради липсата на контрол от Румен Овчаров като министър на икономиката, съобщиха от прокуратурата. По делото срещу него вече има двама нови обвиняеми - заместничката му Анна Янева и ексдиректорът на държавното предприятие Пламен Стефанов. Делото беше внесено в Специализирания наказателен съд през май. Тогава щетата за мината беше 9 млн. лв. Магистратите обаче прецениха, че случаят трябва да се разследва допълнително. След 6 месеца работа прокурорите са открили нови доказателства за още по-големи щети. Обвиненията срещу Овчаров, Янева и Стефанов са за умишлена безстопанственост в периода от май 2006 до март 2009 г. Тогава е действал договор за наем на “Мини Бобов дол” с частната “Ораново” ЕООД на бизнесмена Красимир Михайлов. С него са прехвърлени правата за добив, транспорт и продажба на въглища от три находища. Проблемът при сделката е, че Министерският съвет ги е предоставил на “Мини Бобов дол”, а министърът, заместникът му и директорът са ги преотдали на “Ораново” ЕООД. Фирмата обаче не плащала наемите, режийните и други разходи. Според разследването договорът с частната компания е в нарушение на Закона за подземните богатства и Закона за концесиите. Дори не е била проведена открита процедура, която да гарантира публичност и прозрачност на сделката. Освен това компанията на Михайлов не е притежавала технически, управленски и финансови възможности, за да експлоатира находищата на въглища. Въпреки това печалбите са отивали в “Ораново” ЕООД вместо в “Мини Бобов дол”, която по-късно е обявена в несъстоятелност. Румен Овчаров като министър е разрешил на “Мини Бобов дол” да сключи неизгодния концесионен договор на 31 май 2006 г. На 26 февруари 2007 г. е сключено и допълнително споразумение, с което държавните мини са подарени по договора, който не е влязъл в сила. Румен Овчаров не бе открит за коментар по новите обвинения на прокуратурата. Очаква се скоро делото отново да бъде внесено в съда.", "date": "2018.12.12", "title": "Прокуратурата откри не 9, а 24 млн. лв. щети заради Румен Овчаров в “Мини Бобов дол”"}
{"url": "https://www.24chasa.bg/novini/article/7197106", "text": "Европейският парламент призова днес да бъде прекратен строежът на разширението на газопровода \"Северен поток\", предаде БТА.  Резолюцията бе утвърдена с 433 гласа \"за\", 105 \"против\" и 30 въздържали се. Причина за призива е ключовата роля на Украйна в европейската енергийна мрежа, се посочва в съобщение на ЕП. Според евродепутатите доизграждането на газопровода, който заобикаля Украйна, \"е политически проект, който представлява заплаха за европейската енергийна сигурност\". В същата резолюция е отправен призив към Русия да осигури свобода на корабоплаването в Керченския проток и в Азовско море. ЕП решително осъжда агресията на Русия срещу Украйна на 25 ноември в протока и настоява за незабавното и безусловно освобождаване на всички украински моряци и кораби. Евродепутатите изразяват силна загриженост от напрежението, което може да представлява \"скрит опит за анексиране на суверенните права на Украйна в Азовско море\".", "date": "2018.12.12", "title": "ЕП призова за спиране на строежа на газопровода \"Северен поток-2\""}
{"url": "https://www.24chasa.bg/novini/article/7197116", "text": "Духът на Коледа сътвори чудо в парламента - “Обединени патриоти” спряха да се карат. Това разказаха представителите и на трите партии днес. “Всичко е спокойно”, отчете пред “24 часа” и лидерът на НФСБ Валери Симеонов. Във вторник вечерта председателят на ПГ Волен Сидеров даже свикал заседание на парламентарната група и всички се отзовали. През последните месеци вторнишките сбирки, на които се уточняват приоритетите за пленарната седмица, негласно се пропускаха. Или ако ги имаше, се провеждаха все без Сидеров. Двамата със Симеонов се разминавали безмълвно, но все пак вече не било проблем да пребивават едновременно в една и съща стая. Засега темата за евролистата на ОП предпазливо се избягвала - наближаващите празници били удобно извинение за всяка от трите партии в малката коалиция да не я подхваща.", "date": "2018.12.12", "title": "Волен и Валери предколедно смирени"}
{"url": "https://www.24chasa.bg/novini/article/7197048", "text": "От 1 януари 2019 г. Михаела Калайджиева се присъединява към висшия мениджърски екип на “Теленор” като главен директор “Корпоративна политика”, съобщиха от телекома. Така тя се връща отново в телекома, където заемаше сходна длъжност в продължение на първите 7 години от съществуването му. Веднага след като тогавашният GSMоператор “Глобул” получи лиценза си през 2001 г., Калайджиева стана първият ръководител на екип “Правни, регулаторни и корпоративни отношения” в компанията. Сега сред нейните отговорности освен тези дейности ще е и поверителността. Калайджиева има над 15 години непрекъснат управленски опит на телекомуникационния пазар. Последната позиция, която тя заемаше в тази индустрия, е тази на главен секретар на “Виваком” между 2008 и 2013 година. “Всеобхватният опит на Михаела и дълбоките ѝ познания за пазара се съчетават напълно с нейната енергия, целенасоченост и ангажимент за развитие на хората и аз с нетърпение очаквам да работим заедно за успеха на “Теленор България”, заяви Джейсън Кинг, главен изпълнителен директор на телекома. Михаела Калайджиева е завършила право в Софийския университет “Св. Климент Охридски”. Започва кариерата си на юрист в средата на 90-те години в адвокатска кантора “Джингов, Гугински, Кючуков и Величков”. В периода 1998-2001 г. е юридически съветник в друга голяма кантора - “Георгиев, Тодоров и ко”, където се фокусира в сферата на телекомуникационното право и регулация.", "date": "2018.12.12", "title": "Михаела Калайджиева става директор в “Теленор”"}
{"url": "https://www.24chasa.bg/novini/article/7197123", "text": "Британската премиерка Тереза Мей казала днес пред депутатите от нейната Консервативна партия, че няма да ги води на следващите парламентарни избори, предаде Ройтерс, като се позова на един от тях. Мей се срещна с консерваторите в Камарата на общините, преди те да й гласуват вот на доверие тази вечер. Британската премиерка признала, че има съпротива срещу това тя да води управляващата партия на следващите избори. В същото време тя предупредила, че сега е много лош момент за смяна на лидера, и подчертала, че Брекзит трябва да бъде осъществен и то навреме, каза един от присъствалите депутати, Алек Шелбрук. Той цитира изявление на Мей, че тя няма да свиква предсрочни парламентарни избори до редовните през 2022 г., но няма да води консерваторите на тези избори, предаде БТА.  Предвидено е депутатите от управляващата партия в долната камара на парламента да започнат да гласуват вот на доверие на премиерката в 20 ч. българско време. Очаква се гласуването да продължи около два часа, като резултатът ще стане ясен около 23 ч. българско време. Прогнозите са, че Тереза Мей ще получи вот на доверие.", "date": "2018.12.12", "title": "Тереза Мей: Няма да водя депутатите от Консервативната партия на следващите избори"}
{"url": "https://www.24chasa.bg/novini/article/7197167", "text": "Интересът към джендъра е нараснал най-много в търсенията на българите в гугъл през последната година. Данните са на гугъл, който пусна годишната си класация “Тенденции”. В нея попадат думите и фразите, чиито търсения са се повишили най-много за последните 12 месеца. Джендърът попада в класацията за характерни търсения - най-повишилите се за годината, два пъти. Веднъж на 4-а позиция като “Истанбулска конвенция”, както и на 7-о място като “джендър”. Лидер обаче е “свeтoвнoтo пъpвeнcтвo пo фyтбoл”, кaтo тo вoди и в клacaциятa зa пoпyляpни cпopтни cъбития. Мондиалът е най-търсен и в световната класация, както и сред новините от глобален мащаб. Световното водеше у нас и в света и през 2014 г. които хората са търсели. “Огледален свят” пък водеше през 2013 г., а през 2015 и 2016 г. не бяхме в класацията. Подгласник на световното сега у нас е платформата за онлайн образование shkolo, следвана от турската лира. Bitcoin и GDPR пък са на дъното на класацията. Cвaтбaтa в бpитaнcкoтo кpaлcкo ceмeйcтвo e пpeдизвикaлa гoлям интepec и cpeд бългapитe, кaтo цepeмoнията пoпaдa в тoп 5 пpи cъбитиятa, a Meгaн Mapкъл e cpeд нaй-тъpceнитe личнocти зa гoдинaтa. Oщe пo-интepecнo e пpиcъcтвиeтo в тaзи клacaция нa Гинкa Bъpбaкoвa. Връщането на “Стани богат” на екран му отрежда 5-о място в тв предаванията. Kyбpaт Пyлeв в пocлeднитe гoдини e нa въpxoвeтe нa клacaциятa зa cпopтни cъбития на гугъл. Мaчът мy c Xюи Фюpи oчaквaнo e cpeд вoдeщитe cпopтни cъбития нa poднa зeмя - на второ място в спорта. Oлимпийcкитe игpи, Уимбълдън, тypниpът в Aвcтpaлия, също са там, както и финалът за купата на България “Левски”-“Славия”. Прави впечатление отпадането от класацията на Григор Димитров, но той винаги е много търсен и дори да е имал скок не е бил толкова висок. Пpeз 2018 г. ce нaблюдaвa и зacилeн интepec към oнлaйн pecypcи, cвъpзaни c oбpaзoвaниeтo. То дори е в отделна класация. Ocвeн плaтфopмaтa shkоlо в челото ca и peзyлтaтитe oт мaтypитe, кoнкypcът “Eвpoпeйcкo кeнгypy 2018”, “учeбници MOH” и paзличнa инфopмaция, cвъpзaнa c пpиeм в yчилищaтa. Безспорна е победата на “Биг Брадър” сред личностите. Там са участниците в шоуто Весела Нейнски, Албена Вулева, Благой Георгиев, Мира Добрева, Никита Джонсън и Нора Недкова. Двa бългapcки филмa - “Дъвкa зa бaлoнчeтa” и “Лили pибкaтa”, ce включвaт в тoп 5 нa нaй-тъpceнитe филми, a caйтът нa Mиниcтepcтвoто нa тpaнcпopтa зa peшaвaнe нa лиcтoвки зa шoфьopcки изпити и Koмиcията зa зaщитa нa личнитe дaнни ca cpeд нaй-покачилите търсенията си тepмини, cвъpзaни c инcтитyциитe y нac. В света Меган Маркъл е най-търсената личност, а кралската сватба е 4-ата новина. Умрелите Стан Лий и диджеят Авичи същи влизат в списъка на хората. Така се спазва традицията мъртъвци да са сред най-търсените личности за годината. При предишните класации в списъка попадаха Майкъл Джексън, Пол Уокър, Дейвид Бауи и други. Засега само един човек е бил който бе лидер за 2016 и 2017 г. Този път обаче той изобщо не попада в списъка, вероятно заради огромния брой търсения. Следва да се отбележи, че за 8 г. президентство Барак Обама никога не е бил в класацията.", "date": "2018.12.12", "title": "Джендърът най-търсен в българския Google (Обзор)"}
{"url": "https://www.24chasa.bg/novini/article/7197231", "text": "Светлините на Айфеловата кула ще угаснат в полунощ (1 ч. българско време утре) в памет на жертвите при атаката в Страсбург вчера, съобщи кметът на Париж Ан Идалго, цитирана от Франс прес. В послание социалистката Идалго изрази подкрепата си за семействата на убитите и за всички жители на Страсбург, предаде БТА.  Светлините на Айфеловата кула, \"емблемата\" на френската столица, редовно биват изгасявани в памет на жертвите на терористични атаки по света, отбелязва Франс прес.", "date": "2018.12.12", "title": "Светлините на Айфеловата кула ще угаснат \nв полунощ в памет на жертвите на атаката в Страсбург"}
{"url": "https://www.24chasa.bg/novini/article/7197203", "text": "Премиер, парламент и министър, държавни институции и над 60 хил. българи подкрепиха строителния бранш в призива му да не бъде употребяван в политически цели и злепоставян с атаки пред обществото и Европа. В сряда сутринта около 1000 тежки машини заеха около 10 км от столичния булевард “Цариградско шосе” на изхода от София. Строителите ги изкараха в знак на мирен протест в защита на бранша. Камарата на строителите в България внесе подписка от 60 000 души и отворено писмо в Народното събрание. Малко по-късно ръководството на браншовата организация се срещнаха с премиера Бойко Борисов и с президента Румен Радев. Не одобрявам линията за дискредитиране на строителния сектор, заявил министър-председателят пред ръководството на камарата. Борисов обаче е настоял за качествено изпълнение на проектите. Председателят на управителния съвет на камарата Илиян Терзиев благодари на правителството за поетия ангажимент да се разплатят всички суми, които се дължат на строителите по различни обекти, за което бяха отпуснати 160 млн. лв. Ние помолихме Борисов да не се огъва и да продължи политиката да не се нападаме, защото чухме, че сме единствената държава, в която българите искат да се спрат средствата”, коментира Терзиев. Той заяви, че строителите и проверките, които искат. “Ние нямаме нищо против, стига да са съгласно закона. Всички проекти, които са извършени в България, са според нормативи и изисквания в Европа. Категорично се противопоставяме на говоренето и упрекването в хиляди грехове, без да има конкретика. Тази година строителите предадоха 45-50 км първокласни пътища, а 5 месеца по-рано - и лот 3.3 от “Струма”, допълни още Терзиев. “В последните дни бяхме подложени на безпрецедентен натиск, оклеветяване и злепоставяне пред обществото и ЕС. Някои хора, търсейки да си дадат политически аванс за пътя си към политическото развитие, стъпиха върху бъдещето на 250 хил. работници от цял един бранш, като така поставиха въпроса за спиране на едно цяло финансиране, което сега трябва да започне да бъде усвоявано. Затова днес, вместо да сме на обектите, излязохме с машините, за да покажем, че така повече не може”, взе думата и изпълнителният директор на Камарата на строителите в България инж. Мирослав Мазнев. Той разказа, че на няколко пъти браншът е губил част от своите работници - при спирането на високото строителство изчезнали голяма част от висококвалифицираните строители. Много от тях са заминали в чужбина след 2015 г., когато се е завършвал предният програмен период. “Думи като това, че асфалтът не се яде и санирането е само с капещи сгради, уронват престижа в една политическа игра и не са верни. предстоят още към 500. Те дадоха топлина и спокойствие на хиляди семейства и икономисват вредните емисии”, подчерта Мазнев. Той призова упрекващите ги да говорят с бранша. Призна, че се допускат и грешки, но трябва чрез закон и ред да се създадат регламенти, по които и качеството, и взаимоотношението в инвестиционния процес да бъдат такива, че строителите да работят добре. И предупреди, че ако не се спре с политизирането, не само подписите ще продължат, но и камионите няма да спрат пред София Министърът на регионалното развитие и благоустройството Петя Аврамова също присъства на срещата между строителите и премиера. Застана до тях и пред медиите. “Строителният бранш и КСБ са партньори на регионалното министерство не само в пътния бранш и като изпълнители към АПИ, но са и партньор и в изпълнението на всички дейности по оперативните програми - “Региони в растеж”, “Национална програма за енергийна ефективност”. Очакваме мобилизиране и по проектите, които ще изпълняват като бенефициенти ВиК операторите в страната”, каза Аврамова. Тя увери, че министерството като управляващ тези обществени средства орган ще бъде безкомпромисно по отношение на качеството и сроковете за изпълнение. “Строителният бранш са хора, които работят и живеят в България и трябва да сме отговорни те да не напуснат. Ние не политизираме отношенията ни и няма да го направим”, увери регионалната министърка. Аврамова изрази личното си мнение, че целта да се трупат кратковременни политически дивиденти не оправдава средствата да бъдат дискредитирани институции в България, браншове и труда на хиляди хора. Министърката добави, че няма нищо против проверките, затова нито министерството, нито Агенция “Пътна инфраструктура” (АПИ) са се противопоставяли. “Моето лично желание и на агенцията е диалогът за търсене на технически решения, на решение на проблемите с пътната инфраструктура да не е политически”, заяви Аврамова. Тя подчерта, че АПИ не е политически орган, затова са изисквани експерти, с които пътната агенция да работи при извършването на проверки, и разговорите трябва да се водят с тях, а не с политици. Вие бяхте една от първите организации, които приех в началото на своя мандат, защото съм воден от убеждението, че вашата дейност е от огромно значение за обществото - не можем да говорим за модерна държава без развита и съвременна инфраструктура. Това заяви президентът Румен Радев при срещата си с Камарата на строителите в България в сряда. “За да решим проблемите, които ни вълнуват, трябва да сме наясно, че има трима важни участници - изпълнителната и местната власт в ролята на възложител, вторият са собствениците и ръководството на крупните строителни фирми и третият - подизпълнители и хилядите работници строители, които съвестно изкарват прехраната си”, подчерта Радев. Президентът призова за проблемите в строителния бранш да се говори открито и камарата да отстоява доброто име на бранша - при обществени поръчки, по време на изпълнение, до предаването на готовите обекти. По думите му не трябва да има среда, в която българският строител е поставен на колене и в ситуации, при които на практика се строи на “остатъчна стойност”. Необходими са стандарт за ценообразуване и ясни процедури, които гарантират, че когато се сключи договор и има разплащане, вложените пари са осигурили необходимото качество и безопасност”, подчерта държавният глава. “Българите очакват да пътуват безопасно по сигурни пътища, които да не се ремонтират веднага след влизането им в експлоатация. Моето доверие и на обществото няма да бъде спечелено с протести, декларации и пресконференции, а с качество и прозрачност - всеки лев да отива по предназначение, а контролът да е всеобхватен”, заяви Радев. “Получихме уверението на президента, че ще подкрепи бранша и го подкрепя във всички негови начинания”, заяви шефът на Камарата на строителите в България Илиян Терзиев. Той допълни, че Радев им е благодарил за подкрепата при инциденти в страната като трагедията в Хитрино, както и подпомагането на кампанията за Нова година в подкрепа на деца. Терзиев каза, че едно от главните искания на бранша е да се спре политическото говорене. И обясни, че ще бъде полезно да има санкции срещу злословенето. Лидерката на БСП Корнелия Нинова съзря в протестите “прецедент в политическата история”, защото част от едрия капитал е в стачка срещу опозицията. Колежката Елена Йончева пък видя в протеста “страх и паника”, защото искането на соцдепутатите било единствено проверка на магистралите. “Като председател на Народното събрание искам да ви уверя, че ще съдействам за по-тесен диалог между народните представители и Камарата на строителите в България, за да се променят законите така, че там, където те чувстват проблем, да можем да съдействаме, да направим съответните промени и да се облекчим тяхната работа.” Това заяви председателката на парламента Цвета Караянчева след среща с представители на Камарата на строителите в България. В сряда камарата внесе подписка и отворено писмо в Народното събрание, които ще бъдат връчени на всички политически партии. “Те настояват да се прекрати използването на бранша за политически цели, както и осигуряване на защита и сигурност на българските строители”, обясни Караянчева. По време на срещата с камарата е обсъдена възможността да се направи работна група за законодателните промени. По думите на Караянчева в нея ще бъдат включени представители от всички парламентарни групи, и подчерта, че това ще са “специалисти по темата, а не хора, които си правят евтин политически пиар”. Шефката на Народното събрание добави, че строителният сектор е един от най-важните в българската икономика, защото на него се дължат значителен процент от икономическия растеж на държавата и създаването на реална добавена стойност. Караянчева била убедена в професионализма на бранша у нас. Тя припомни, че преди няколко дни и Еврокомисията е потвърдила качеството му. “Осъждам всеки опит за дискредитация както на българските строители, така и на тяхната работа в страната и чужбина”, категорична бе председателката на парламента. “Искаме да спрем да даваме лоши послания към Европа и да спре политическото говорене”, допълни след срещата шефът на камарата Илиян Терзиев. Сред неотложните искания на бранша за промени в Закона за устройство на територията е да падне сегашният праг от 1000 квадратни метра разгъната застроена площ за обектите, които могат да се строят само при наличие на квалифициран персонал. Сега за такива обекти е достатъчен технически ръководител, но браншът иска границата за такива обекти да падне до 100 кв. метра. Друго искане е подизпълнителите да не бъдат задължително посочвани още при кандидатстването по обществена поръчка, а да могат да бъдат избирани и впоследствие.", "date": "2018.12.12", "title": "Премиер, министър, парламент и 60 000 българи подкрепят строителите (Обзор)"}
{"url": "https://www.24chasa.bg/novini/article/7197020", "text": "Академичният съвет /СУ/ на Софийския университет \"Св. Климент Охридски\" се събра днес на извънредно заседание, на което обсъди последствията от евентуалното преструктуриране на болница \"Лозенец\", която е болница към СУ и е учебно-клинична база на Медицинския факултет /МФ/ на СУ. Това каза пред журналисти след заседанието на АС ректорът на Софийския университет проф. Анастас Герджиков и добави, че АС обсъди опасностите за материалната база, която се изисква за акредитацията на Медицинския факултет и опасностите за академичния му състав, който е елиминаторен критерий при акредитацията. Проф. Герджиков обобщи взетите решения на заседанието днес. Академичният съвет смята, че Медицинският факултет е пряко свързан със своята учебно клинична база - болница \"Лозенец\", и няма как тази база да се замести с други бази, без това да не предизвика изключителни сътресения в МФ и може би да доведе до много лоши последствия за него. Софийският университет настоява за цялостна визия за следващите стъпки - както за изграждането на бъдещата национална педиатрична болница, така и за бъдещето на болница \"Лозенец\", и за МФ, каза ректорът. Той добави, че СУ настоява също, докато няма такава цялостна визия, да не се предприемат отделни стъпки - една по една, включително и привидно \"невинни\", като внесения в Народното събрание законопроект. Софийският университет предлага в член 5, алинея 1 на Закона за лечебните заведения да се допусне възможността болници да бъдат предадени на управление към висшите училища, като те да са техен принципал, каза проф. Герджиков. По думите му, Академичният съвет на СУ обявява, че ще бъде в протестна готовност, докато тези три искания не бъдат изпълнени. Утре тези три искания ректорът на СУ ще представи на заседанието на парламентарната Комисия по здравеопазването. На заседанието проф. Герджиков съобщи, че болница \"Лозенец\" има 900 души персонал, като от тях 500 са лекарите. Ако тези лекари отидат в други болници, няма да са доценти и професори в СУ, според Закона за академичния състав, защото тези длъжности са само на Софийския университет, а не са национални звания, обясни ректорът. Той добави, че по закон, за да съществува даден факултет, той трябва да има 40 преподаватели и материална база. Деканът на Юридическия факултет на СУ проф. Сашо Пенов каза, че през лятото Министерският съвет е прехвърлил болница \"Света Марина\" във Варна към Медицинския университет в града. Бившият ректор на СУ проф. Боян Биолчев каза, че се гордее, че е \"създателят\" на Медицинския факултет и когато той се е появил в структурата на СУ, университетът е \"скочил\" с 200 места в класациите. На заседанието на АС беше съобщено, че има \"слухове, че 1000-те студенти в Медицинския университет на СУ ще бъдат преместени в други университети\".", "date": "2018.12.12", "title": "СУ с три искания за медицинския факултет. Готови да протестират, ако не се изпълнят"}
{"url": "https://www.24chasa.bg/novini/article/7197026", "text": "Саудитска Арабия полага усилия да изгради съюз с още шест страни, граничещи с Червено море и Аденския залив - стратегически район от жизнено значение за световното корабоплаване, който все повече става арена на регионални съперничества със страни като Иран, Турция и Катар, предаде Ройтерс. Представители на Египет, Джибути, Сомалия, Судан, Йемен и Йордания се събраха в Рияд днес да обсъдят инициативата, но без да фиксират окончателно споразумение. Очаква се в скоро време да се състои среща на екип от експерти в Кайро за \"технически разговори\", предава БТА. На срещата в Рияд не присъства Еритрея - страна с 1150-километрова брегова линия на Червено море и с острови край нея. Не присъства и Етиопия, която няма излаз на морето, но е страната с най-голямо население в Африканския рог. \"Това е част от усилията на кралството да защити своите интереси и тези на своите съседи и /. . ./ да стабилизира региона, в който живеем, и да се опитаме да създадем синергии между различните страни тук...\", каза саудитският външен министър Адел ал Джубейр пред репортери след днешния ден на разговори при закрити врата. \"Колкото повече сътрудничество и координация има между страните от този регион, толкова по-малко негативно ще бъде външното влияние върху региона\", добави принцът. Според него при срещите в Рияд било обсъждано и засилването на търговията и инвестициите и опазването на околната среда.", "date": "2018.12.12", "title": "Саудитска Арабия се опитва да изгради съюз на страните от региона на Червено море"}
{"url": "https://www.24chasa.bg/novini/article/7197035", "text": "Косовският премиер Рамуш Харадинай заяви, че бившите бойци за независимост не трябва да унижават Косово, като се крият, възпрепятстват или избягват правосъдието, предаде Асошиейтед прес, цитирана от БТА.  Харадинай, който самият е бивш командир, написа днес във Фейсбук, че войната за независимост е била \"чиста и свята\". Кървавата война за независимост завърши със 78-дневна въздушна кампания на НАТО през юни 1999 г., която спря сръбските репресии срещу етническите албански сепаратисти. Международен съд, базиран в Хага, беше създаден през 2015 г., за да разследва бивши членове на Армията за за освобождение на Косово за престъпления срещу етнически сърби между 1998 г. и 2000 г. По-рано този месец местни медии съобщиха, че бившият командир от Армията за освобождение на Косово Рустем Мустафа ще се яви пред Специалния съд за военните престъпления в Косово на 14 януари, като уточниха, че той ще бъде първият призован от новия съд.", "date": "2018.12.12", "title": "Харадинай: Косовските бойци за независимост не трябва да се страхуват от съда в Хага"}
{"url": "https://www.24chasa.bg/novini/article/7197038", "text": "Главният финансов директор на \"Хуауей\" Мън Ванчжоу беше освободена под гаранция от канадски съд. Тя беше арестувана на 1 декември във Ванкувър по искане на Съединените щати, предаде  Съдът я пусна срещу гаранция от 7 и половина милиона щатски долара, докато се разглежда американското искане за екстрадицията ѝ. Вашингтон я обвинява в подвеждане на международни банки относно транзакции, свързани с Иран, с които е изложила финансовите институции на риск от нарушаване на американските санкции срещу Техеран. Китай заплаши Канада с тежки последици, ако не я освободи незабавно.", "date": "2018.12.12", "title": "Пуснаха под гаранция финансовата директорка на \"Хуауей\""}
{"url": "https://www.24chasa.bg/novini/article/7197040", "text": "Майкъл Коен, бившият адвокат на президента на САЩ Доналд Тръмп, бе осъден днес на три години затвор за незаконно даване на пари на две жени, за да мълчат, по време на предизборната кампания на неговия клиент през 2016 г., както и заради това, че излъгал пред Конгреса за проект за построяване на Тръмп тауър в Москва, предадоха Ройтерс и Франс прес. Тръмп имал извънбрачни връзки с двете жени, предаде БТА. Окръжният съдия в Манхатън Уилям Поли осъди Коен на три години затвор за плащанията, които били в нарушение на финансовото законодателство на САЩ. Той отделно постанови два месеца затвор за бившия адвокат на Тръмп за фалшивите му показания пред Конгреса. Коен ще изтърпи двете наказания едновременно, което означава, че ще лежи три години в затвора, отбелязва Ройтерс. През август бившият адвокат на американския президент призна за плащанията, а през ноември - и за фалшивите изявления. \"Много пъти имах усещането, че е мое задължение да прикривам мръсни номера\" на (Тръмп), каза днес Коен пред съдията.                                                                                                                                                                                                                                                                                                                       ", "date": "2018.12.12", "title": "Осъдиха на 3 години затвор бившия адвокат на Тръмп Майкъл Коен"}
{"url": "https://www.24chasa.bg/novini/article/7197045", "text": "Генералният секретар на ООН Антониу Гутериш призовава преговарящите на срещата на високо равнище за климата да ускорят работата си, ако искат да бъде постигнато споразумение до края на седмицата, предаде Асошиейтед прес. Гутериш каза днес на събралите се в полския град Катовице министри и високопоставени официални лица, че най-новите доклади изтъкват спешната нужда от справяне с глобалното затопляне. Генералният секретар на ООН призна, че преговарящите са постигнали известен напредък от 2 декември насам, но предупреди, че \"ключовите политически проблеми остават нерешени\". Гутериш каза на участниците в преговорите, че \"трябва да ускорим тези усилия, за да постигнем консенсус, ако искаме да следваме ангажиментите, поети в Париж\". Една от ключовите задачи на преговорите е да бъдат уточнени някои подробности по изпълнението на Парижкото споразумение от 2015 г., предаде БТА. Неуспехът на държавите да се договорят за правилата за прилагане на Парижкото споразумение за климата, насочено към ограничаване на глобалното затопляне, ще бъде самоубийствен, посочи Гутериш, цитиран от Ройтерс. Според Гутериш, неуспехът в Катовице ще изпрати разрушителен сигнал на онези държави, които са готови да преминат към зелена икономика. Бавният напредък накара полския председателстващ преговорите Михал Куртика да припомни на делегатите, че времето е ценно и те трябва да намерят формулировки, приемливи за всички. \"Часовникът тиктака. Докато ние тук изразходваме време да обсъждаме текстове и да настояваме за прилагането им, навън положението на планетата се влошава. Животински видове изчезват. Местообитания изчезват. Вредните емисии се трупат\", каза бразилският министър на околната среда Едсон Дуарте. Парижкото споразумение от 2015 г. предвижда ограничаване на глобалното затопляне до 2 градуса по Целзий спрямо прединдустриалната епоха.", "date": "2018.12.12", "title": "Антониу Гутериш: Спешно трябва да се справим с глобалното затопляне"}
{"url": "https://www.24chasa.bg/novini/article/7197049", "text": "Полското правителство получи днес вот на доверие в Сейма, долната камара на парламента, предаде Ройтерс. Той бе свикан, след като подкрепата за управляващата консервативна националистическа партия \"Право и справедливост\" (ПиС) намаля заради корупционен скандал, който избухна в банковия регулатор миналия месец. 231 депутати подкрепиха правителството при гласуването в 460-членния Сейм. 181 гласуваха против, а двама се въздържаха. ПиС има общо 236 места в долната камара на полския парламент. Полският премиер Матеуш Моравецки поиска вота на доверие в навечерието на срещата на върха на Европейския съюз, за да е сигурен, че има мандат за планираните от управляващата партия реформи.", "date": "2018.12.12", "title": "Полското правителство получи вот на доверие в парламента"}
{"url": "https://www.24chasa.bg/novini/article/7197037", "text": "Европейският парламент работи по план, макар че до 2,30 ч през нощта евродепутатите и служителите на институцията в Страсбург да нямаха право да напускат сградата заради кървавия атентат, за който \"24 часа\" съобщи първо от всички български медии. \"В 2,30 ч започна извозването на депутатите до хотелите, в които са настанени, а малко след това - и вземането им обратно за работа. Шофьорите не са спали\", разказа пред \"24 часа\" лидерът на евродепутатите от ГЕРБ, зам.-председател на Европейската народна партия и член на ръководството на Европарламента Андрей Ковачев. В последното си качество той отговаря и за шофьорите на институцията. В 9 ч днес Европейският парламент започна работа - в същия час, като всеки друг ден. Преди гласуването в 12 ч залата почете паметта на жертвите едноминутно мълчание.  ", "date": "2018.12.12", "title": "Евродепутатите са на работа, макар и никой от тях да не е спал"}
{"url": "https://www.24chasa.bg/novini/article/7196812", "text": "Председателският съвет на Европейския парламент, който включва ръководителите на отделните парламентарни групи, е обсъдил днес въпроса с напускането на Великобритания. Мнението на участниците в срещата е, че постигнатото споразумение е единственото възможно, се посочва в съобщение на ЕП. Отбелязва се, че споразумението и придружаващото го политическо изявление не подлежат на предоговаряне. ЕП предупреждава, че това важи и за т. нар. предпазна мрежа в Ирландия, без която евродепутатите няма да подкрепят споразумението. Допълва се, че ако споразумението не бъде утвърдено, Великобритания ще напусне ЕС без одобрени правила. Затова ЕП призовава Европейската комисия и държавите от ЕС да се подготвят за подобен развой, предаде БТА. Споразумението, постигнато през ноември, трябва да бъде утвърдено от парламента в Лондон и от ЕП. Липсата на подкрепа от която и да е страна ще обезсили постигнатите договорки. Без споразумение Великобритания ще бъде изправена пред две възможности - да напусне без правила на 29 март догодина, или дотогава да оттегли по свое решение искането си да напусне ЕС.", "date": "2018.12.12", "title": "Европарламентът потвърди: Постигнатата сделка с Лондон е единствено възможната"}
{"url": "https://www.24chasa.bg/novini/article/7196819", "text": "Компанията \"Върджин галактик\" може още утре да извърши нов експериментален полет с космически кораб, който един ден ще транспортира туристи, предаде Франс прес. Компанията на милиардера Ричард Брансън се надява първа да осъществи подобни пътувания в космоса, предава БТА. От \"Върджин галактик\" оповестиха, че поредният експериментален полет на суборбиталния космически кораб \"Спейсшип 2\" от модела \"Юнити\" може да бъде извършен утре или по-късно в зависимост от метеорологичните условия. Стартовете са от пустинята Мохаве в Калифорния. Корабът се извежда на височина около 15 км от самолета-носител \"Уайт найт 2\", преди да се отдели от него и да започне да планира. След това двамата пилоти включват двигателите, за да бъде достигната по-голяма височина. През месец юли, след като двигателите бяха включени за 42 секунди, корабът се издигна до височина 52 км. Целта е този полет да достигне по-бързо до по-голяма височина в сравнение с предишните експериментални полети, поясниха от \"Върджин галактик\".", "date": "2018.12.12", "title": "\"Върджин галактик\" подготвя нов експериментален полет"}
{"url": "https://www.24chasa.bg/novini/article/7196831", "text": "77-годишната жена ще отговаря за участие в организирана престъпна група за данъчни престъпления, присвояване и пране на пари. Мария Банева остава на свобода срещу 10 хил. лв. гаранция. Ексклузивно пред   Мария Банева заяви, че не знае какво е ОПГ и никога не участвала в престъпна дейност. Жената допълни, че отношенията със сина ѝ са духовни и го сравни с поета и революционер Христо Ботев. – Това обвинение, като че ли е абсолютно формално, защото в живота си съм работила само в областта на културата, целия ми стаж и никога не съм се занимавала с някакъв друг бизнес, каза майката на бизнесмена. – Може ли да докажете по някакъв начин, че вие тримата не сте извършвали заедно незаконни действия? – Сигурно ще може, но това са все пак много материали, за които нашият адвокат определено ще разучи и ще ни защитава. – Имате ли някакви документи във вас, които да могат да помогна на сина ви? – Не, не, няма откъде да имам определено. – Той споделял ли е във времето, че отнякъде го притискат, принуждават да върши някакви действия, които не съответстват напълно със закона, но просто така трябва? – Не . – Защото ние имаме интервю с Николай Банев от 2013 г., видяла ли сте? – Да. – Споделял ли е? – Не, той много ме пази впрочем. Нашите отношения, както казвам са духовни. – Оказвала ли сте помощ в бизнеса – с нещо да помагате, да подписвате документи? – Не, не, не, но ние сме семейство, което в края на краищата не може да няма отношения. – Вие откога знаете за състоянието на всички тези фирми, на заводите? Така, както знаят всички българи, вие откога знаете? – Еми, то във времето се вижда, само че този процес е изключително сложен – първо на приватизацията, законово направена, след когато предприятията не можеха да работят. Това съм го наблюдавала, това е нормално, всеки жив българин наблюдава тези процеси . – Питала ли сте го защо така се случва със заводите, които той е взел, защо така се получава? – Общо взето не сме разговаряли, това ви казвам . Аз отивам, живея в Хасково, отивам, помагам за децата, така – може да поседнем, той да посвири на пианото, много интимно говорим. – Защо тогава според вас това се случва сега? – Твърде късно, ако съществува такъв момент. – Твърде късно, но кой го иска и защо така се получава? – Е, не, вероятно го искат хора, на които им се иска нещо да кажат за невъзможната приватизация, за невъзможното състояние на предприятията и т.н. Предприятията бяха спрени – техните търговски отношения, техните продавания на различни продукти и т.н. – Кой ги е спрял – държавата, законодателството ? – Да, да, определено, определено, определено. – Как? – Давайки ги на частни лица, държавата не се интересуваше явно. Не бива да навлизаме навътре, защото аз го познавам, като външен момент. – Николай Банев сам ли поиска да се занимава с приватизацията, да участва, да вземе тези заводи? – Еми, той е от 89-та година на частното поле. Те го изгониха от ЦК на комсомола, защото той не прекланя глава, излезна и трябваше да се храни, както се казва. – Как ще завърши според вас това разследване? – Уповавайки се на този умен мъж, надявам се – добре за нас. – Ще се стигне ли до дело? – Ми, право да ви кажа никога не сме ги познавали тези неща, никога не сме ходили, аз никога не съм била свидетел или дела да е имало. – Помолихте ли за свиждане сега? – По закон трябва да има свиждане. – Утре са вторите мерки на Николай и Евгения Баневи, ще се изменят ли? – Не мога да кажа, би трябвало. – А Вие с каква мярка за неотклонение си тръгвате оттук? – Аз си тръгвам все пак, в душата си мислейки доброто. Аз съм литератор, завършила съм българска филология и добре, че в живота имам така, един по-идеален поглед на нещата, който ме спасява. И казвам, че той е като Ботев – една немирна глава! Такъв е. Много талантлив и умен мъж.", "date": "2018.12.12", "title": "Майката на Николай Банев го сравни с Ботев: Отношенията със сина ми са духовни"}
{"url": "https://www.24chasa.bg/novini/article/7196845", "text": "Най-малко 185 депутати от Консервативната партия са изразили подкрепа за британската министър-председателка Тереза Мей преди предстоящия довечера вот на доверие към нея като партиен лидер, предаде Ройтерс, базирайки се на публични изявления и социални медии. Мей се нуждае от подкрепата на най-малко 158 от 315 депутати тори, за да запази поста си. Някои депутати, изразили публично подкрепа за Мей, са заявили при частни разговори, че ще гласуват против нея, съобщават британски политически коментатори, предаде БТА. Тайното гласуване ще се състои между 18 и 20 часа по Гринуич, припомня Ройтерс.", "date": "2018.12.12", "title": "Все повече депутати от торите изразяват подкрепа за Тереза Мей"}
{"url": "https://www.24chasa.bg/novini/article/7196961", "text": "Букмейкърските залози подсказват, че британският премиер Тереза Мей ще спечели тази вечер вота на доверие, задействан от законодателите от нейната Консервативна партия, предаде Ройтерс. Според букмейскърските компании \"Уилям Хил\", \"Пади Пауър\" и \"Ладброукс\", вероятността министър-председателката да спечели вота за лидерството й е 86 процента. Случвало се е обаче залозите да грешат. При подготовката на референдума за членството на Великобритания в Европейския съюз, свикан през 2016 г., залозите показваха значителна вероятност гласоподавателите да подкрепят оставане в съюза. Най-малко 150 законодатели консерватори засвидетелстваха в публични изявление и в социалните медии подкрепа за Тереза Мей преди вота. Според британски анализатори обаче, някои парламентаристи, които публично подкрепят министър-председателката, казват неофициално, че ще гласуват против нея. Самата Мей заяви, че свикването на общи избори не би било в интерес на Великобритания, предаде БТА. \"Смятам, че общи избори на този етап, в средата на преговорите ни, не биха били в интерес на страната\", каза тя пред парламента в отговор на запитване от депутат от опозицията дали ще организира избори или втори референдум за Брекзит. Основната опозиционна формация, Лейбъристката партия, ще внесе вот на недоверие към правителството на премиера Мей, в момент, когато то смята, че може да успее, каза говорител на партията. Според говорителя е ясно, че Мей няма да може да постигне съществена промяна в сделката за развода, договорена от нея с Евросъюза. Той изрази убеденост, че споразумението няма да бъде подкрепено от парламента. Министърът на екологията Майкъл Гоув на свой ред заяви, че е абсолютно сигурен в победата на министър-председателката. Една от водещите британски букмейкърски къщи, Уилям Хил (William Hill), обяви, че е спряла да приема залози за предстоящото тази вечер гласуване от парламента на вот на доверие на премиера Тереза Мей, предаде Асошиейтед прес. Коефициентът, че Мей ще получи вот на доверие, се е понижавал през целия ден, за да падне за последно до 1,10 - т. е. 1 лира чиста печалба за 10 заложени. Накрая Уилям Хил се е отказала изобщо да приема такъв залог, тъй като \"ние сме 100 процента сигурни, че (министър-председателката) ще спечели\", каза говорител на Уилям Хил.", "date": "2018.12.12", "title": "Букмейкърските залози подсказват: Тереза Мей ще спечели вота на доверие довечера"}
{"url": "https://www.24chasa.bg/novini/article/7196979", "text": "Френският първи дипломат Жан-Ив льо Дриан днес изключи всякакво предоговаряне на споразумението за Брекзит, сключено между Европейския съюз и Обединеното кралство, предаде Франс прес, цитирана от БТА.  \"Няма да има предоговаряне\", каза външният министър пред френското Национално събрание. Британската министър-председателка Тереза Мей е заплашена от вот на недоверие, организиран от нейната консервативна партия, заради текста на споразумението.", "date": "2018.12.12", "title": "Париж: Няма да има предоговаряне на \nспоразумението за Брекзит"}
{"url": "https://www.24chasa.bg/novini/article/7196984", "text": "Верижна катастрофа между маршрутка и две коли затрудни движението по булевард \"Цариградско шосе\" в час пик, съобщава БГНЕС. Движението е изключително затруднено в посока \"Младост\" - център. На място има полиция.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                     ", "date": "2018.12.12", "title": "Верижна катастрофа затрудни движението по \"Цариградско шосе\" в София"}
{"url": "https://www.24chasa.bg/novini/article/7191839", "text": "Старахте се да изберете най-хубавите подаръци за семейството и приятелите си, но изведнъж разбирате, че дъщеря ви тийнейджърка вече не иска тези маратонки, а онези. На малкия ви син Дядо Коледа донесе същата кола, каквато подари и собствената му баба. Можете да ги върнете, но зависи как са купени. Ако е по интернет, имате безусловно право да върнете в срок от 14 дни стоката. То може да бъде реализирано, като спазите предвидените в закона условия и ред, предупреждават от Комисията за защита на потребителите. Заявете желанието си за разваляне на договора, преди да изтече 14-дневният срок. Необходимо е да го направите по недвусмислен начин - препоръчително е това да стане чрез стандартния формуляр за отказ, който търговецът е длъжен да ви предостави заедно с покупката. Формулярът е публикуван на интернет страницата на Комисията за защита на потребителите, откъдето можете да го изтеглите. След като заявите желанието си за отказ от покупката, търговецът е длъжен незабавно да ви изпрати потвърждение за получаването му. Имайте предвид, че според Закона за защита на потребителите тежестта на доказване за упражняване на правото на отказ от договора от разстояние се носи от потребителя. Поради тази причина е най-добре този отказ да бъде направен писмено. След като вече сте попълнили формуляр, трябва да върнете стоката на търговеца в рамките на 14 дни от датата на заявеното желание за отказ от сделката. Търговецът е длъжен да ви възстанови платената сума до 14 дни от датата, на която сте го уведомили за желанието си да се откажете от договора и сте представили доказателства, че сте изпратили стоката. По правило това трябва да стане по начина, по който сте платили, но винаги може да се договорят и различни условия. Има и изключения от безусловното право да върнете стока, купена онлайн. Сред изключенията са стоките, изработени по поръчка и индивидуални параметри, зададени от клиента. Няма да може да си получите обратно парите в случаите, в които ви е предоставена напълно услуга, чието изпълнение е започнало с предварителното ви съгласие. Не могат да бъдат върнати стоки, които са с кратък срок на годност и има опасност да влошат своите качества. Правото на отказ не важи за продукти, които са били разпечатани и това води до хигиенен и здравословен риск (например бельо или козметика). Още едно основание за отказ търговецът да развали сделката за дигитални продукти на физически носител (звукозаписи, видеозаписи, компютърен софтуер) е, че те са били разпечатани и тяхното съдържание е възможно да е било копирано. Мнозина си мислят, че да се върне стока в реален магазин, е по-лесно, отколкото във виртуален, но не е така. Според разпоредбите на Закона за защита на потребителите (ЗЗП) клиентите могат да поискат да върнат закупена стока или да я заменят с друга само в случаите, в които е установен дефект. Във все повече магазини обаче човек може да върне или да замени стоката и без тя да има проблеми, посочват от Комисията за защита на потребителите. Това засега не е свързано с нормативна разпоредба, а се прилага като добра търговска практика. При покупка, за която допускате, че е възможно да се наложи замяна или връщане, предварително проверете дали търговецът би го направил. Изисквайте и пазете касовата бележка. Без подобен платежен документ трудно бихте удостоверили, че сте купили стоката точно от този търговец. Това пък може да ви отнеме възможността да се възползвате от правото си на рекламация при установяване на дефект или некачествено изпълнение на услуга. Ако установите някакъв дефект на закупения продукт до 2 години от покупката, имате право на рекламация. Предявяването ѝ става пред търговеца, като е важно да изискате тя да бъде вписана в регистъра за рекламации с датата, на която я подавате, и претенцията ви как да бъде удовлетворена. Търговецът трябва да разгледа жалбата ви в срок от 1 месец и да се произнесе. Ако я приеме за основателна, е длъжен или да ремонтира стоката безплатно, или да я замени с нова. Не успее ли да го направи в рамките на месец, той трябва да ви предложи отбив от цената или разваляне на сделката и връщане на парите. По закон имате право да предявите рекламация във всеки един от обектите на дадена верига независимо от кой неин магазин е купена стоката.", "date": "2018.12.12", "title": "Когато искате да върнете стока"}
{"url": "https://www.24chasa.bg/novini/article/7196995", "text": "Обвързването със задължителен етап на образованието е свързано с определено ниво на грамотност. Разликата е, че един ученик може многократно да повтаря един клас, а предложението на Дончев е обвързано с времеви срок. Така министърът на образованието Красимир Вълчев коментира пред   предложението на вицепремиера Томислав Дончев да се ограничат правата на хората без основно образование. \"Имаме 3 инструмента за принуда на учениците - санкции, глоби от кметовете, но те понякога се въздържат, и наказанията на учениците, но това не е желателно. Идеята е да включим едно дете в образованието, а не да го изключим.Правото на образование осигурява по-добър живот на децата, то е задължение на родителите. Множеството го упражняват, но има и такива, които не го правят. Това явление се наблюдава най-много в ромските общности, но не е коректно да слагаме знак за равенство, защото има обратни варианти. Факт е, че все пак те се появяват като пример, това е културна особеност\", обясни той. \"Правим всичко възможно за излизане от този кръг, назначаваме образователни медиатори, предлагаме, молим се на родителите, дори обучаваме и тях\", коментира още Вълчев. \"Ако навремето са били само базовите умения, то вече говорим в последната актуализация за два чужди езика, които ще станат задължителни. Говорим за дигитални компетентности, но и креативност. Много от децата ще бъдат на позиции, базирани на използването на изкуствен интелект\", каза той. \"Новите учебни програми са на принципа в тях да бъдат вплетени и новите компетентности - уменията за мислене, гражданските умения. Те ще се стремят към по-голяма интердисциплинарност, развиване на независимата мисъл и институционалната култура. Учейки история, акцентът да не бъде толкова върху фактологията, а върху осмислянето на причинно-следствените връзки и връзките с настоящето, провокиране на търсене на информация. Това означава едно взаимно проникване на програмите в различните компетентности. Постоянно надграждаме микса от умения, които изискваме от образователните системи да предадат на децата\", смята министърът. Няма да се стигне до отнемане на акредитацията на Медицинския университет към СУ, увери министър Вълчев. Преподавателите са най-важни и те са лекари към Правителствената болница, заради което преместването им в друга болница ще означава, че тя ще трябва да стане университетска, допълни той. Към момента не е предложена конкретика.", "date": "2018.12.12", "title": "Вълчев: Правото на образование на децата е задължение на родителите"}
{"url": "https://www.24chasa.bg/novini/article/7197012", "text": "Френският президент Еманюел Макрон ще проведе телефонен разговор с Тереза Мей преди срещата на върха на Европейския съюз утре, докато британският премиер се опитва да убеди европейските лидери да направят още малко отстъпки за Брекзит, предаде Франс прес, като се позова на съобщение на Елисейския дворец. Канцеларията на френския президент не уточни, дали този разговор ще се състои преди вота на доверие към Тереза Мей като партиен лидер тази вечер в Камарата на представителите, предава БТА. След като в понеделник в последния момент обяви отлагането на гласуването за споразумението за Брекзит, предвидено за вчера в британския парламент, Мей се срещна с много европейски лидери, сред които председателите на Европейския съвет Доналд Туск и Европейската комисия Жан-Клод Юнкер. Макрон и Мей трябваше да разговарят през уикенда, но този разговор беше отложен заради кризата с \"жълтите жилетки\" във Франция. \"Нямаме никакво желание да избягваме френско-британския диалог\", заяви Елисейският дворец. \"Европейската позиция е единна и ясна ( . . . ) не може да има предоговаряне\" на споразумението за Брекзит, което е \"единственото и най-доброто възможно споразумение\", отбеляза канцеларията на френския президент. \"Сега трябва да действаме бързо ( . . . ) Ако губим време, нараства рискът да нямаме сделка до 29 март, датата на която Великобритания ще напусне Европейския съюз\", предупредиха от Елисейския дворец.", "date": "2018.12.12", "title": "Макрон ще разговаря с Тереза Мей преди срещата на върха на ЕС"}
{"url": "https://www.24chasa.bg/novini/article/7197000", "text": "\"Странно! Докато съм играла ролята на еколог в Катовице, рязко се озовавам и в детската болница в Краков. Ей, ама това клониране за нищо го нямам!\" Това написа във фейсбук първата дама Десислава Радева по повод публикация на сайта на университетската детска болница в Краков, в която  се описва посещението й в болницата по времето, когато съпругът й президентът Румен Радев участва в конференцията на ООН за климата. Към статията има и снимки с нея в болничното заведение.  Препратката на Радева е по повод обвинението на Слави Трифонов от 5 декември, че тя е пътувала до Катовице за конференцията на ООН за изменението на климата като зам.-ръководител на българската делегация на форума и специалист по екология.  Последва официално опровержение от президентството, среднощен музикален поздрав от Десислава Радева към бившия ѝ работодател и шоумен с музикално парче, чието заглавие е многозначително “Радиоактивен”.   ", "date": "2018.12.12", "title": "Десислава Радева пак пише за Катовице във фейсбук"}
{"url": "https://www.24chasa.bg/novini/article/7197092", "text": "Германското правителство одобри законопроект за защита на правата на британски граждани в страната в случай на Брекзит без споразумение, и друг, който цели да направи страната по-привлекателна за банки, желаещи да се преместят от Великобритания, предаде Асошиейтед прес, цитирана от БТА.  Говорителят на правителството Щефен Зайберт, каза, че министрите са одобрили законопроекта, който гарантира германските здравни застраховки, застраховки при безработица и пенсионния статут на британските граждани, живеещи в Германия, и на германските граждани, живеещи във Великобритания по времето на излизането на Острова от ЕС. Вторият закон облекчава условията, при които банките могат да уволняват банкови служители. Досега тези условия в Германия бяха много по-рестриктивни, отколкото във Великобритания, което се смята, че не стимулира базирани на Острова банки да прехвърлят офисите и операциите си във Франкфурт.", "date": "2018.12.12", "title": "Германия ще защитава със закон правата на британски граждани в страната при твърд Брекзит"}
{"url": "https://www.24chasa.bg/novini/article/7196795", "text": "Вижте кадри от високо на мирния протест на строителите, който се състоя днес в защита на бранша. Тази сутрин те разположиха машини по \"Цариградско шосе\" на изхода от София, но не блокираха движението. Повод за недоволството им са обвиненията за некачествени ремонти. С протестиращите днес се срещнаха министър-председателят Бойко Борисов, президентът Румен Радев, председателят на Народното събрание Цвета Караянчева и министърът на регионалното развитие Петя Аврамова.", "date": "2018.12.12", "title": "Вижте от високо колко машини изкараха строителите на протеста (Видео)"}
{"url": "https://www.24chasa.bg/novini/article/7196780", "text": "Великобритания смята, че Косово има право да формира свои въоръжени сили, заяви посланикът на Великобритания в Прищина Рори О Конъл, цитиран от агенция МИА и БТА. Посланикът заяви за портала \"Лайми\", че Косово трябва да продължи да се консултира със съюзниците от НАТО и да зачита ангажимента на КейФОР. На 14 декември косовският парламент ще гласува пакета закони, с който сегашните Сили за сигурност ще се трансформират в армия на Косово.", "date": "2018.12.12", "title": "Великобритания: Косово има право \nда формира свои въоръжени сили"}
{"url": "https://www.24chasa.bg/novini/article/7196776", "text": "Софийският районен съд даде днес ход на дело срещу бизнесмена Ангел Бончев, който бе сред жертвите на бандата за отвличания \"Наглите\". Бончев се яви заедно с адвоката си Николай Беров в зала 4 на съда. Той е обвинен за закана за убийство към един от двамата си сина - Бончо. Според прокуратурата на 25 октомври 2017 г. в хидропарк \"Казичене\" бизнесменът извадил пистолет \"Глок\" и го насочил към главата на сина си с думите: \"Ей сега ще те гръмна като куче\". Бончо Аврамов е частен обвинител по делото и изненадващо бе доведен от двама полицаи с белезници и маратонки без връзки в съда. По време на заседанието адвокатът на бизнесмена попита защо Бончо е с белезници, но съдът на допусна свидетелят да отговори на въпроса. Тогава Беров се обърна към съдебните заседатели и каза, че младежът е задържан за наркотици. През септември първи в. \"168 часа\" съобщи, че големият син на Ангел Бончев е арестуван заради саксии с марихуана, откритив мазе в столичния кв. \"Овча купел\". Тогава в полицията попаднал и Д. Русев, който е свидетел по делото за закана за убийство. В съда се явиха 6-има свидетели. Сред тях първи показания даде Бончо Аврамов. Той разказа, че във фаталния ден отишъл в хидропарка с Диана Русева и мъжа й, за да нахранят кучетата. Младото семейство имало договор с \"Литекс парк\" ООД за наем на 2 складови помещения и терен, на който да се изгради развъдник. Диана влязла, а мъжете останали на портала. Бончев е пресрещнал и й казал: \"Нямаш работа тук\". Според сина му започнал да я обижда и той влязъл да я защити. Баща му опитал да го удари, а синът - да го изрита над коляното. После се разиграла сцената с пистолета, но дошли двама служители на СОТ 161. По-високият застанал пред Бончо, а другият помолил бизнесмена да свали оръжието и той го направил. Ангел Бончев, който е бивш шеф на ФК \"Литекс\" заяви, че ще даде обяснения на по-късен етап и че не се признава за виновен. \"Когато Бончев беше отвлечен от Наглите държавата почти нищо не направи, за да го защити, а сега без вина го направи подсъдим\", коментира преди делото адвокат Николай Беров. Цял следобед съдът разпитваше свидетели по делото. След като всички дадат показания, ще бъдат изслушани и трима експерти. Ня мястото на инцидента е имало камери, но според Бончо Аврамов на 25 октомври м.г. те са работили само половин час.", "date": "2018.12.12", "title": "Тръгна дело срещу жертва на\nНаглите, синът - с белезници в съда"}
{"url": "https://www.24chasa.bg/novini/article/7196802", "text": "Президентът на САЩ Доналд Тръмп взе повод от нападението с огнестрелно оръжие във Франция, за да призове лидерите на демократите в двете камари на американския Конгрес да подкрепят финансирането на строежа на стена по границата с Мексико, предаде Асошиейтед прес. Тръмп написа днес в Туитър: \"Още една много лоша терористична атака във Франция. Смятаме да подсилим още повече границите си. Чък и Нанси трябва да ни осигурят гласовете, за да имаме допълнителна сигурност по границата!\" Президентът визираше лидера на демократите в Сената Чък Шумър и лидерката на демократите в камарата на представителите Нанси Пелоси, които вчера се срещнаха с него, предава БТА. Вчера вечерта 29-годишният жител на Страсбург Шериф Шекат, известен на силите на реда за престъпления от нетерористичен характер, откри огън на коледния базар в града. Трима души бяха убити и най-малко 12 бяха ранени. Държавният секретар Майк Помпейо днес каза в телевизионното предаване \"Фокс и приятели\", че както изглежда, при нападението няма убити и ранени американци. Помпейо също наблегна на необходимостта от сигурност по границата с Мексико", "date": "2018.12.12", "title": "Тръмп посочи нападението в Страсбург като основание за строежа на граничната стена"}
{"url": "https://www.24chasa.bg/novini/article/7196611", "text": "Специализираната прокуратура внесе в Специализирания наказателен съд искане от за вземане на мярка за неотклонение „задържане под стража“ спрямо Евлоги Станоев, известен като Голямата Бирма, съобщава  Бирмата има повдигнати обвинения за участие в организирана престъпна група, създадена с цел да вършат съгласувано в страната престъпления. Евлоги, заедно с големия му син Антон, който се предаде на властите в средата на октомври и Георги, който е все още в неизвестност, са обвинени заради канала за цигари, разбит през лятото. Събраните до момента доказателства сочат, че Станоеви и останалите обвинени по делото лица са свързани с разкритите 4 фабрики за незаконни цигари - в с. Калугерово (област Пловдив), Дупница, Горна Оряховица и с. Ясен (Плевенско). Месечният оборот от нелегалното разпространение на цигари, произведени в тези фабрики, е бил приблизително 10 милиона лева. От цеховете им бяха иззети 42 тона тютюн и над 50 хил. кутии цигари.", "date": "2018.12.12", "title": "Поискаха \"задържане под стража\" за Голямата Бирма"}
{"url": "https://www.24chasa.bg/novini/article/7196619", "text": "Косовски албанец бе арестуван при опит да внесе контрабандно от Албания 720 патрона калибър 7,62, съобщи косовската полиция, цитирана от радио Контакт плюс. У арестувания албанец бе намерен и автомат Калашников, който е конфискуван, предава БТА.                                                                                                                                                                                                                                                                                                                       ", "date": "2018.12.12", "title": "Косовски албанец е арестуван при опит\nда внесе от Албания 720 патрона"}
{"url": "https://www.24chasa.bg/novini/article/7196623", "text": "Охраната на коледните пазари в Белгия ще бъде усилена след снощното терористично нападение в Страсбург, съобщиха местни медии. Кметът на Брюксел Филип Клоз е разпоредил още от днес допълнителни полицейски сили да бъдат изпратени в центъра на града, където е разположен базарът за Коледа. Той призова гражданите да бъдат особено внимателни, но и да не се поддават на паника, за да не си развалят празника, предаде БТА. Засега степента на готовност за терористичен удар в Белгия остава без промяна. За охраната на базарите в по-големите градове на страната работят полицаи и частни охранители. Съобщава се, че от снощи е подсилена охраната по границата между Белгия и Франция.", "date": "2018.12.12", "title": "Белгия усилва охраната на коледните пазари след нападението в Страсбург"}
{"url": "https://www.24chasa.bg/novini/article/7196633", "text": "Десетки румънци протестираха заради лошото качество на въздуха в столицата Букурещ, която наскоро бе определена като един от градовете в Европа с най-натоварен трафик, предаде Асошиейтед прес. Демонстрантите носеха медицински маски и протестираха пред сградата на кметството. Градът с 2,1 милиона жители има лоши пътища, ограничени места за паркиране и около 1,25 милиона регистрирани автомобила, отбелязва агенцията, цитирана от БТА. Кметството отговори на демонстрантите, като заяви, че работи за подобряване на качеството на въздуха като модернизира системата на обществения транспорт, насърчава алтернативния транспорт и глобява лицата и компаниите, които изхвърлят незаконно отпадъци.", "date": "2018.12.12", "title": "Румънци протестират заради лошото качество на въздуха в Букурещ"}
{"url": "https://www.24chasa.bg/novini/article/7196650", "text": "Министър-председателят Бойко Борисов ще участва в редовното заседание на Европейския съвет на 13 и 14 декември в Брюксел, съобщиха от пресцентъра на Министерски съвет. Темите, които ще дискутират лидерите на 28-те страни, са Многогодишна финансова рамка 2021-2027, единния пазар, миграцията, както и противодействие на дезинформацията, външни отношения, граждански консултации по бъдещето на Европа и климатични промени. Лидерите от ЕС-27 ще обсъдят още оттеглянето на Обединеното кралство от ЕС. Очаква се канцлерът Себастиан Курц, който представлява австрийското председателство, да направи обзор на напредъка по изпълнението на заключенията от предходни заседания на Европейския съвет.", "date": "2018.12.12", "title": "Борисов ще участва в редовното заседание на Европейския съвет в Брюксел"}
{"url": "https://www.24chasa.bg/novini/article/7196647", "text": "Посланиците на страните от ЕС приеха днес въвеждането на по-строг надзор на достъпа до съставките за производството на взривни вещества, съобщи Съветът на ЕС. Посланиците са постигнали съгласие за затегнати правила за наличността, предлагането, притежаването и използването на тези съставки. В съобщението се пояснява, че съставките са химически вещества, които имат законно приложение, но с тях може да се злоупотреби и да се произведат самоделни взривни устройства. Новите правила ще ограничат достъпа до тези съставки и ще дадат възможност за съобщаване на съмнителни покупки. Предвижда се занапред да има съставки \"под ограничение\", които не може да се предоставят, притежават или използват от общия потребител над определена концентрация, и \"регулирани\", за които продавачите следва да подават съобщения в случай на възникнали подозрения. Държавите в ЕС ще запазят възможността да въвеждат лицензирани продажби за някои съставки за производството на взривни вещества. След днешното решение ще бъде необходимо получаването на подкрепа от Европейския парламент. Новите правила ще влязат в сила две години след като бъдат приети от евродепутатите. Съветът на ЕС отчита, че съществуващите мерки за надзор са се оказали недостатъчни за предотвратяване на незаконното производство на самоделни взривни устройства. Изискването за регистриране на покупките не предотвратява достъпа на престъпници до опасните съставки. Действащите правила съдържат неясни задължения, включително за подаването на сигнали в случаи на съмнителни покупки.", "date": "2018.12.12", "title": "ЕС въвежда по-строг надзор над продажбата на средства за производство на взривни вещества"}
{"url": "https://www.24chasa.bg/novini/article/7196660", "text": "Германската канцлерка Ангела Меркел каза днес, че срещата на върха на ЕС тази седмица няма да доведе до никакви поправки в споразумението за Брекзит между 27-те и британския премиер Тереза Мей, предаде ДПА. \"Ние нямаме намерение да променяме споразумението за Брекзит - това е общата позиция на 27-те страни членки, - каза Меркел в Бундестага. - В този смисъл не може да се очаква в резултат на нашите дискусии (на срещата) да се стигне до каквито и да са промени.\" Очаква се в началото на срещата в Брюксел утре Тереза Мей да уведоми своите колеги от ЕС за последното развитие на нещата около Брекзит. Останалите 27 лидери ще излязат с обща декларация по-късно в четвъртък според председателя на Европейския съвет Доналд Туск. Високопоставени представители на ЕС неведнъж през последните дни подчертаха, че съюзът няма да предоговаря споразумението за изтегляне на Великобритания от ЕС, за което настояват много британски политици и депутати като условие да го подкрепят. Но евролидерите изразиха желание на помогнат на Мей да убеди вътрешните му опоненти да го подкрепят. Германия ще подкрепи продължаването на действието на санкциите срещу Русия на предстоящата среща на върха на ЕС в Брюксел, каза в Бундестага днес канцлерката Ангела Меркел. \"Нека да назоваваме нещата с истинските им имена. Ние ще подкрепим продължаването на санкциите, - каза тя, цитирана от ТАСС, в отговор на депутатски въпроси, изразявайки безпокойство от действията на Русия. - \"Ние не приемаме фактическите претенции (на Русия) над Азовско море.\"", "date": "2018.12.12", "title": "Меркел: Лидерите на ЕС няма да променят споразумението за Брекзит"}
{"url": "https://www.24chasa.bg/novini/article/7196653", "text": "При търсене на думата \"идиот\" в изображенията в \"Гугъл\", се появява американският президент Доналд Тръмп. Причината затова е поведението на потребителите, а не в компанията, коментира директорът на компанията Сундар Пичай по време на изслушването му в Камарата на представителите, което се състоя вчера, посочи  \"Мисля, че е важно да говорим за това как работи търсенето. Ако точно сега напишете думата \"идиот\" в полето за търсене на изображения, се появява снимка на Доналд Тръмп. Как става това, как работи търсенето, за да се случи?\", запита Зоу Лофгрен от демократите. \"Гугъл\" индексира милиарди страници, взима ключови думи и ги свързва със съответните изображения на базата на общо 200 критерия - колко нова е, как я използват потребителите и други, посочи Пичай. \"Така че не е някакъв малък човек зад кулисите, който решава какво ще покажете на потребителите, а е компилация на това, което създават потребителите?\", попита Лофгрен. Пичай потвърди и опроверга твърденията, че компанията е политически предубедена. \"Миналата година имахме 3 трлн. търсения... Не се месим в никое конкретно търсене\", каза още той. Преди няколко месеца Тръмп обвини \"Гугъл\", че манипулира новините за него, целенасочено дава предимство на демократите и скрива положителна информация, свързана с управлението му. \"24 часа\" провери към 16:00 часа какво показва\"Гугъл\" при изписване на думата \"идиот\" на български. Оказа се - основно Тръмп.", "date": "2018.12.12", "title": "При търсене на думата \"идиот\" в изображенията в \"Гугъл\" - откриваш Тръмп"}
{"url": "https://www.24chasa.bg/novini/article/7196677", "text": "Според статистиката на Пътна полиция при преминаване към зимния сезон се увеличава броят на пътно-транспортните произшествия, които освен с несъобразена или превишена скорост се характеризират с подценяване от страна на водачите на необходимостта от подготовка на автомобилите за зимни условия. Това налага вземането на извънредни мерки от страна на пътните полицаи в преходния адаптивен период за водачите. В тази връзка през месец ноември на територията на цялата страна се проведе акция „Зима”, при която бе извършен засилен контрол на техническата изправност на автомобилите - светлинна уредба, оборудване на автомобилите със съответните гуми, изправност на чистачките и други. 20 специализирани полицейски операции са реализирани по време на акцията в област Монтана – 7 през първия етап в дните 1/8-ми ноември в кампанията „С безопасно пътно превозно средство през зимата\", 6 – през втората кампания от 9/22 ноември „Пешеходци и водачи за толерантност на пътя” и 7 – през третата кампания от 16/30 ноември „Безопасно шофиране през зимата”. В хода на акция „Зима” пътните полицаи са извършили проверки на 1 223 пътни превозни средства – 1 064 леки автомобила, 131 товарни автомобила, 23 пътни превозни средства с животинска тяга, 2 велосипеда, 1 бр. селскостопанска техника, 1 мотоциклет и 1 мотопед. Констатирани са 329 неизправности – 76 по осветителните системи и сигнализацията, 10 случая на разкъсани или износени гуми и 243 други нарушения.Съставени са 156 акта и 216 глоби с фиш. Шест пътни превозни средства са спрени от движение. Съставени са 2 акта на водачи на каруци и 7 акта и 3 глоби с фиш на пешеходци. Изготвени са - предписание до АПИ за отстраняване на недостатъци на пътните настилки, сигнализацията с пътни знаци и пътната маркировка и 2 предписания до местните органи за подобряване на уличното осветление и отстраняване на недостатъците на пътните настилки, вертикалната сигнализация и хоризонталната маркировка.", "date": "2018.12.12", "title": "Проверили 1223 коли и камиони при акция „Зима” в област Монтана"}
{"url": "https://www.24chasa.bg/novini/article/7196661", "text": "Папа Франциск отстрани от кръга на близките си съветници кардинал Джордж Пел, преследван в Австралия за сексуални посегателства срещу деца, и кардинал Франсиско Хавиер Ерасурис, заподозрян, че е премълчал деянията на свещеник педофил в Чили. Това съобщи днес пресслужбата на Ватикана, цитирана от Франс прес и Ройтерс. Двамата висши духовници бяха част от съвет от девет кардинали от всички континенти, наречен \"С9\" и натоварен със задачата да помага на папата в реформирането на администрацията на Светия престол, отбелязва АФП. Назначаването на нови членове на мястото на отстранените кардинали засега не се предвижда, предаде БТА.", "date": "2018.12.12", "title": "Папата отстрани двама замесени в скандал кардинали от кръга на близките си съветници"}
{"url": "https://www.24chasa.bg/novini/article/7196694", "text": "Запалена бе къщата на сръбския журналист Милан Йованович, който работи за портала \"Жег инфо\" от Гроцка, съобщи агенция МИА, цитирана от БТА. Йованович е убеден, че причината за нападението е неговата работа. Той съобщи, че през изтеклата нощ неизвестни лица са хвърлили коктейл Молотов в дома му, а след това започнали да стрелят към входната врата, за да не може да излезе. Журналистът подчерта, че и преди е получавал заплахи заради работата си за изграждането на канализация във Върчин, както и заради текстове за злоупотреба с положението на председателя на община Гроцка.", "date": "2018.12.12", "title": "Запалиха къщата на сръбски журналист. Той:  Заради работата ми е"}
{"url": "https://www.24chasa.bg/novini/article/7196699", "text": "В 15.10 часа туристът, който беше в неизвестност от 19.00 часа на 10.12.2018 г., беше намерен. Това съобщиха от Планинската спасителна служба (ПСС). \"За съжаление не е имал късмет да оцелее. Планинска спасителна служба при Български Червен кръст изказват съболезнования към близките на пострадалия\", пише още в съобщението на ПСС. Повече от 30 планински спасители от отрядите на ПСС в Троян, Ловеч, Сопот, Карлово, София и Банско участваха в акцията по издирването на мъжа на билото между хижа „Добрила“ и хижа „Амбарица“ в Стара планина.", "date": "2018.12.12", "title": "Откриха тялото на издирвания в Стара планина турист"}
{"url": "https://www.24chasa.bg/novini/article/7196697", "text": "Работодателски организации, които наемат студенти да играят ролята на Дядо Коледа /Санта Клаус/, изпитват сериозни затруднения поради липса на кандидати, съобщава ДПА. Този недостиг се вписва в общата липса на работна ръка в Германия. Организацията за намиране на временна работа на студенти DSW заяви, че е прекратила обявите за търсене на кандидати за Дядо Коледа поради липса на желаещи. А парите, които могат да се заработят по Рождество Христово, никак не са малко и могат да достигнат 500 евро. И въпреки това, няма интерес от страна на студентите към подобни оферти, предаде БТА. Вили Дамен, който ръководи частна агенция за набиране на Дядо Коледовци се оплаква, че му липсват между 30 и 40 бройки, които остават непопълнени тази година, въпреки търсенето. \"Младите хора просто не обичат да работят по празниците и уикендите\", обяснява недостигът Вили Дамен. Проучване, публикувано тази година, установи, че 50 процента от бизнеса в Германия изпитва силни затруднения в набирането на квалифицирана работна ръка. Това важи за около 12 хиляди компании и предприятия.", "date": "2018.12.12", "title": "Недостиг на желаещи да играят Дядо Коледа за празниците"}
{"url": "https://www.24chasa.bg/novini/article/7196701", "text": "Мото на румънското председателство на Съвета на ЕС, което започва от началото на 2019 г., ще бъде: \"Сплотеността като обща европейска ценност\", заяви румънският премиер Виорика Дънчила, цитирана от Медиафакс. \"Всички действия, които ще предприемем през следващите шест месеца, ще бъдат в подкрепа на този процес на кохезия, на който се базира целият Европейски съюз\", посочи Дънчила, която представи днес приоритетите на председателството на съвместно заседание на двете камари на парламентa, предаде БТА. Тя изтъкна, че трябва да се преодолеят разделения от типа: стари и нови членки, Изток срещу Запад и други. \"Не трябва вече да има граждани от първа ръка и граждани от втора ръка в ЕС. Трябва да има равен достъп за всички граждани до ресурсите на ЕС, така че да укрепим ЕС и неговото бъдеще\", посочи още премиерът. \"Поемането на тази роля е изключително важно събитие, което не трябва да политизираме по никакъв начин. Ще има много предизвикателства, но трябва да сме наясно, че бъдещето на Европа означава бъдещето на нашите деца. Важно е да покажем на цяла Европа, че Румъния е страна, която е достойна да ръководи ЕС\", заяви Дънчила. Тя призова за политически и мир и консенсус и подчерта, че по време на председателството \"не трябва да има никакви гордости, политически интереси или сблъсъци\". \"Имаме национален проект, който изисква това. Независимо от политическите мнения ви моля да мислите за общото бъдеще\", подчерта тя. Дънчила отбеляза по повод планирания от опозицията вот на недоверие срещу правителството, че няма емоции във връзка с това, но изтъкна, че \"подобен жест две седмици преди поемането на председателството дава лош сигнал\".", "date": "2018.12.12", "title": "Дънчила призова за мир по време на румънското председателство на Съвета на ЕС"}
{"url": "https://www.24chasa.bg/novini/article/7196721", "text": "Многопрофилната болница в Добрич обявява конкурс за набиране на началници на отделения и старши медицински сестри към тях за 7 отделения в болничното заведение. Обявени са позиции за отделенията по неонатология, нервни болести, педиатрия, първо и второ вътрешни отделения, ортопедия, отделение по диализно лечение. Кандидатите могат да подават документи до 21януари догодина. „Все още най-сериозен е проблемът с липсата на кадри в болницата. От 44 лекари и 55 медицински сестри се нуждае лечебното заведение на този етап. В момента в болницата работят 111 лекари и 222 специалисти по здравни грижи. Предоставена е възможност за специализация на млади лекари”- заяви изпълнителният директор на болницата д-р Светозар Байчев. Общината в Добрич създаде фонд „Здраве”, който поема пътни, такси за обучение, такси за детски градини и други за новоназначеви лекари в добричката болница, Досега са назначени около 8 души.", "date": "2018.12.12", "title": "Болницата в Добрич обяви конкурс за\nначалници на  7 отделения"}
{"url": "https://www.24chasa.bg/novini/article/7196724", "text": "На извънредно заседание, правната комисия на Европейския парламент гласува с пълно единодушие за промяна на регламента за сътрудничеството между съдилищата при събирането на доказателства по граждански и търговски дела. Автор на текста е българският евродепутат Емил Радев. Новите правила ще осигурят по-ефективна рамка за трансгранично съдебно сътрудничество и ще направят директното събиране на доказателства по-лесно и сигурно. Това съобщиха от пресцентъра на ГЕРБ. \"Събирането на доказателства по трансгранични дела е от решаващо значение за регулирането на взаимната правна помощ по граждански и търговски дела между държавите-членки\", бе категоричен Радев. В хода на работата по досието, българският евродепутат направи и редица допълнителни пояснения в текста. Те се отнасят до определенията за съд по смисъла на регламента, въвеждането на възможност за събиране на доказателства от разстояние чрез съвременни комуникационни технологии, в това число видеоконференции, както и необходимостта да се гарантира прилагането на професионалната тайна в тези условия. Едно от нещата, за които Радев най-силно настояваше по време на дискусиите по досието бе необходимостта обработването и защитата на личните данни в съвременната технологична среда да бъдат напълно съобразени с изискванията на приетия не отдавна нов регламент за защита на личните данни.", "date": "2018.12.12", "title": "Правната комисия на ЕП одобри новите правила за събиране на доказателства по трансгранични дела"}
{"url": "https://www.24chasa.bg/novini/article/7196268", "text": "Европейската комисия свали днес наполовина знамената на ЕС пред основната си сграда в Брюксел в знак на съпричастност с траура във Франция, съобщи говорител на институцията. Той определи снощното нападение в Страсбург като подло и добави, че ЕК го осъжда възможно най-решително. Страсбург е символ на мира и на Европа, добави говорителят, информира БТА. Катастрофата в Страсбург показва, че трябва да продължим неуморно с усилията си за постигане на сигурност. ЕК продължава да подкрепя националните усилия в областта на сигурността, заяви говорителят.", "date": "2018.12.12", "title": "ЕК сваля наполовина знамената в знак на съпричастност с траура във Франция"}
{"url": "https://www.24chasa.bg/novini/article/7196284", "text": "Британският премиер Тереза Мей дойде снощи в Европейската комисия, за да обясни обстановката в нейната страна и притесненията на парламента в Лондон, и за да потърси решение с подкрепа на институциите на ЕС. Това заяви днес говорител на комисията. Той добави, че председателят на ЕК Жан-Клод Юнкер изслушал Мей внимателно. ЕК няма да коментира вътрешната британска политика и събитията в Консервативната партия, но Юнкер многократно е изразявал подкрепа за Мей и ролята й в работата по много труден процес, добави говорителят, предава БТА. Попитан дали двамата събеседници снощи са обсъдили насрочения днес вот на недоверие в британския парламент, той не даде твърд отговор. Мисля, че не са обсъждали това, не съм присъствал на разговора. Доколкото знам, не са, каза говорителят. Той допълни, че Великобритания \"винаги ще има място в семейството на европейските народи\".", "date": "2018.12.12", "title": "Говорител на ЕК: Юнкер снощи е изслушал\nвнимателно Тереза Мей"}
{"url": "https://www.24chasa.bg/novini/article/7196333", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов заминава на работно посещение във Виена. Това съобщиха от ПГ на ГЕРБ. Цветанов ще участва утре в 109-ата среща на Управителния съвет на Европол. В качеството си на представител на Съвместната група за парламентарен контрол на агенцията, Цветанов ще участва в обсъжданията на управителния орган, свързани със стратегическото и многогодишно планиране на Европол. Заседанието е последната среща на ръководния орган за тази година, както и за периода на Австрийското председателство на Съвета на ЕС. В рамките на посещението си Цветанов ще има работни срещи с изпълнителния директор на Европол Катрин де Бол и председателя на Управителния съвет на агенцията Прит Паркна.", "date": "2018.12.12", "title": "Цветанов ще участва в среща на управителния съвет на Европол"}
{"url": "https://www.24chasa.bg/novini/article/7196282", "text": "\"Опасността от Брекзит без споразумение нараства\", предупреди в понеделник британският премиер Тереза Мей, принудена да отложи за неопределено време планираното за вторник гласуване в парламента на споразумението за напускане, срещнало съпротива от всички политически партии. Последствията от вариант \"без сделка\", от какъвто се опасяват икономическите среди, остават трудно предвидими. Британското правителство, което вече публикува десетки технически бележки, за да подготви населението за тази вероятност, \"ще работи по-интензивно върху този потенциален изход\", обяви британската министър-председателка. Ето какво би се случило след 29 март 2019 г. в случай на развод без споразумение между Лондон и Брюксел: Една от първите осезаеми за британските и европейските потребители последици ще е роумингът - възможността при пътуване да се ползва мрежата на чуждестранен мобилен оператор. При варианта \"без сделка\" услугата, която в момента е безплатна за потребителите в рамките на ЕС, ще стане платена за пътуващите, които прекосяват Ламанша или ирландската граница. Същото се отнася за ползването на карти за разплащане, при което ще има допълнителни разходи. Банковите процедури ще станат \"по-бавни\" според Лондон. Клиентите на базираните във Великобритания инвестиционни банки в ЕС повече няма да могат да ползват техните финансови услуги. Много банки разкриха свои клонове на континента, за да избегнат сътресенията. Вариантът \"без сделка\" би могъл да създаде истински хаос по летищата, както във Великобритания, така и в чужбина. Британските и европейските авиокомпании може да изгубят правото си да изпълняват полети между ЕС и Обединеното кралство, което ще парализира трафика. Лондон предвижда да издаде на авиокомпаниите разрешения, за да могат те да продължат нормалната си работа, и очаква от ЕС за направи същото, но въпреки това очаква смущения при някои полети. Движението на влака \"Евростар\" също може да срещне трудности, тъй като лицензите на британските железопътни компании повече няма да са валидни в Европа. Хилядите компании, които се занимават с износ или внос във Великобритания ще трябва да усвоят попълването на нови митнически декларации и да се подготвят да плащат нови данъци. Лондон обяви намерение да работи с индустрията \"за свеждане до минимум на забавянията и допълнителното бреме за законната търговия\". Обединеното кралство обяви също въвеждането на защитени географски наименования за продукти като шотландското уиски и сиренето \"Стилтън\", които досега се ползваха с аналогични европейски обозначения. Британското правителство посъветва производителите да поискат такъв защитен статут от ЕС. Засегнати ще бъдат и пакетираните цигари: ще трябва да се въведат нови етикети с предупреждения за опасностите от тютюнопушенето, тъй като правата върху използваните сега снимки са собственост на Европейската комисия. За да се подготви за всякакви ситуации, Великобритания ще добави лекарства за още шест седмици към складираните количества за три месеца, с които разполага в момента. Страната ще напусне Европейската агенция по лекарствата, но ще продължи известно време да признава европейските тестове и процедури за сертифициране, за да избегне двойна процедура и прекъсване на веригата за доставки. Лондон обаче повече няма да може да ползва европейските банки за сперма. Британските здравни заведения ще трябва да разработят нови споразумения и биха могли да прибягнат до внос от трети страни. Британското правителство предупреди гражданите, че е възможно да се лишат от достъп до някои платформи за стрийминг като Нетфликс или Спотифай, след като страната излезе от единния цифров пазар. Потребителите, които пазаруват по интернет, ще трябва да плащат повече, тъй като колетите, доставяни във Великобритания от континента, повече няма да могат да се ползват с облекчен данък добавена стойност (ДДС). На британците, които са на почивка в Европа, може да се наложи да си извадят международна шофьорска книжка, тъй като тяхната вече може да не важи. Колкото до транспортирането на домашни животни, то ще бъде регламентирано с по-строги санитарни регулации. Може да се наложи посещение при ветеринар да се прави най-малко четири месеца преди планираната дата на пътуването. (БТА)", "date": "2018.12.12", "title": "След Брекзит без споразумение: Летищен хаос, бумащина и платен роуминг"}
{"url": "https://www.24chasa.bg/novini/article/7196325", "text": "Един от мъжете, пострадал при катастрофата на Подбалканския път София - Бургас в района на Мъглиж, е починал, съобщава  Другите двама - мъж и жена, откарани с него в старозагорската болница, все още са с опасност за живота. Сигналът за инцидента е подаден малко след 10 часа. Лек автомобил Ауди предприема обратен завой, след което е връхлетян от Мерцедес движещ се в същата посока запад - изток. От удара Аудито е смазано до неузнаваемост, както и предницата на другата кола. Водачът на Мерцедеса не е пострадал сериозно, прегледан е на място и е освободен. Движението се отклонява по обходни маршрути. Не е ясно за колко време ще остане затворен пътят.", "date": "2018.12.12", "title": "Почина един от пострадалите при катастрофата край Мъглиж"}
{"url": "https://www.24chasa.bg/novini/article/7196343", "text": "Шефът на направлението \"Борба с екстремизма\" на руското МВР генерал-майор Тимур Валиулин е подал оставка от заемания пост заради недекларирана собственост в България и Италия, съобщи \"Интерфакс\", цитирана от  . През 2011 г. той е бил собственик на два апартамента в България, заедно с два гаража, както и на къща в Италия. Имотите са закупени през 2010 г., но липсват в декларацията на генерала за 2011 г., когато той е бил шеф на Московския център за борба с екстремизма. Информацията за наличността на имоти зад граница в собственост на Валиулин е подала неговата бивша съпруга, след като се е разделила с него. Имотите са били продадени от Валиулин през 2012 година, но това не променя факта, че той ги е скрил година преди това, коментират от руското вътрешно министерство. Той е освободен поради \"загуба на доверие\" от поста си.", "date": "2018.12.12", "title": "Руски генерал от МВР подаде оставка, не декларирал имоти в България"}
{"url": "https://www.24chasa.bg/novini/article/7196371", "text": "Българска парламентарна делегация, водена от председателя на Комисията по външна политика Джема Грозданова, участва в Букурещ в Тристранната среща на комисиите по външни работи на Народното събрание на България, Сената на Румъния и парламента на Република Сърбия, съобщиха от пресцентъра на Народното събрание. Участниците в срещата обсъдиха актуални теми по въпросите на сигурността и регионалните тенденции, както и политики на ЕС, включително Дунавската стратегия. Последната тема бе специално поставена от председателя на Сената на Румъния Калин Таричану. Джема Грозданова посочи, че настоящата среща е третата в този формат и можем да отчетем, че интересите на страните от региона са добре представени чрез приоритетите на българското и румънското председателство на Съвета на ЕС. Запазването на приоритета за разширяването на ЕС към Западните Балкани и развитието на Дунавската стратегия са показателни за тази приемственост, добави тя. По въпросите за образованието и сигурността, българският принос е основен за приемането на Декларацията на Съвета на Европа и Хартата на образованието за демократично гражданство и човешки права, приета от 41 държави-членки, отбеляза още Джема Грозданова. „България предаде на Румъния през октомври месец т.г председателството на Дунавската стратегия, като отчете успешното учредяване на новата координираща структура. Свързаността, развитието на инфраструктурата, енергетиката, туризма и екологията остават от ключово значение за развитието на Дунавския регион“, заяви председателят на Комисията по външна политика. В Тристранната среща участва и народният представител и член на комисията Стефан Бурджев.", "date": "2018.12.12", "title": "Джема Грозданова: Предадохме на Румъния успешно председателство на Дунавската стратегия"}
{"url": "https://www.24chasa.bg/novini/article/7196389", "text": "Publicis Groupe обяви Весела Апостолова с нова позиция като управляващ директор на творческите и комуникационни агенции на групата. Весела поема стратегическото управление и развитие на Saatchi & Saatchi, Leo Burnett, MSL, Brandworks, Publicis Groupe Digital, Red Lion, Publicis Dialog, от началото на декември и ще се отчита директно на Николай Неделчев, изпълнителен директор на Publicis Groupe България. Publicis Groupe е една от най-големите комуникационни групи в България и обединява агенциите Saatchi & Saatchi, Leo Burnett, Red Lion, MSL, Publicis Dialog, Brandworks, Publicis Groupe Digital, Zenith, Blue 449 и Starcom. Компанията функционира под единен бизнес модел и предлага на своите клиенти постоянен и централизиран достъп до инструментите на групата и опита на екипа, като дава персонализирани и индивидуални решения. “Новата роля на Весела като управляващ директор на комуникационните агенции е логична стъпка в новия единен бизнес модел на компанията, който бе въведен в Publicis Groupe България преди две години. Благодарение на нейния богат бизнес опит и постигнати резултати в медийната индустрия, Весела ще помогне за затварянето на дистанцията между творческите комуникационни и медийни бизнеси и така ще затвърди нашия интегриран подход към клиентите. Уверен съм, че под нейното ръководство и насока, през 2019 година и занапред, всички агенции в Publicis Groupe ще продължават да дават решения на клиентите и за бизнеса, както и ще затвърдят нашите усилия да бъдем подготвен бъдещ партньор чрез маркетинг и дигитални трансформации“, заявява Николай Неделчев, изпълнителен директор на Publicis Groupe България. С магистър по Европейска интеграция в СУ „Св. Климент Охридски“ с профил “Медии и право“, Весела Апостолова има богат управленски опит в медийната индустрия в България и съществен принос за развитието на стратегическите процеси в медийната среда. Тя е част от Publicis Groupe България в продължение на над 15 години, като преминава през различни позиции в медийната агенция Zenith, където отговаря за управлението на ключовите клиенти, бизнес развитието на агенцията, както и съхраняването и личностното развитие на таланта на екипите. През последните две години Весела заема позицията на заместник-изпълнителен директор на медийното звено на групата, включващо трите медийни бранда - Zenith, Blue 449 и Starcom. „Индустрията ни е в период на динамична трансформация, която влияе както на агенциите, така и на клиентите. Краткосрочната ми цел е да използвам ефективно потенциала на всички предизвикателства, пред които сме изправени и да ги превърна в печеливши възможности. В медийния бизнес винаги сме се стремяли да доказваме високата възвръщаемост на медийните инвестиции на клиентите. Моят фокус ще е да гарантирам, че екипът дава високо качество, ефективност и необходимата доза технологична иновация във всяка стратегия, кампания, PR инициатива или BTL проект на нашите клиенти. С ясна посока, добър екип до мен и възможностите, които Групата притежава на локално, регионално и международно ниво, можем да наложим успешен бизнес модел на пазара“, споделя Весела Апостолова. Publicis Groupe е една от най-големите комуникационни групи в България. Тя обединява над десет специализирани звена - Saatchi&Saatchi, Leo Burnett, Red Lion, MSL, Publicis Dialog, Brandworks, Publicis Groupe Digital, Zenith, Blue 449 и Starcom, които работят в областта на рекламата, връзките с обществеността, промоционален и събитиен маркетинг, стратегическо планиране и бизнес дизайн, дигитални решения, производство на аудиовизуални продукти, медийното планиране и купуване.", "date": "2018.12.12", "title": "Publicis Groupe България обявява Весела Апостолова за управляващ директор"}
{"url": "https://www.24chasa.bg/novini/article/7196388", "text": "Европа трябва да проявява решителност в борбата с тероризма и причините за него, защото във всеки един момент могат да се случат нови нападения, заяви днес генералният секретар на Съвета на Европа Турбьорн Ягланд, цитиран от ТАСС, съобщи БТА. \"Когато започнахме да се успокояваме, че броят на терористичните нападения намалява, вчерашните убийства послужиха като горчиво напомняне, че заплахата от тероризма в Европа е сериозна, а нападенията могат да се случат по всяко време\", констатира той и допълни: \"Трябва да проявим решителност в борбата с тероризма и неговите причини\". Ягланд подкрепи френските власти в усилията за защита на френските граждани и туристите, които пристигат в Страсбург. \"Уверен съм, че няма да позволите на терористите да завладеят прекрасните улици на Страсбург, неговите площади, те принадлежат на народа\", добави той. Генералният секретар изрази също съболезнования на роднините и близките на жертвите на нападението. Снощи 29-годишният жител на Страсбург Шериф Шекат откри стрелба на коледен базар в центъра на града. При това мъжът е трябвало да бъде задържан по-рано на същия ден по подозрение за участие в покушение за убийство и грабежи. В картотеката на Главното управление на вътрешната сигурност е имало сведения за нападателя, отбелязва ТАСС. Двайсет и деветгодишният мъж е бил в затвор в Германия през 2016 и 2017 г. по обвинение в кражба, съобщи Ройтерс, позовавайки се на говорителката на германската криминална полиция. Нападателят е френски гражданин, добре познат на френските власти като радикален ислямист, съобщи говорителката. Според нея германските власти си сътрудничат тясно с френските в издирването на заподозрения. Според последни данни при нападението в Страсбург снощи са загинали 2 души, а ранените са 13.", "date": "2018.12.12", "title": "Генсекът на  Съвета на Европа: Има голям\nриск от още терористични нападения"}
{"url": "https://www.24chasa.bg/novini/article/7196387", "text": "Група български журналисти преживяха истинска нощ на ужаса в центъра на Страсбург, защото се оказаха непосредствени свидетели на атентата. Те са тук за заседанието на Европейския парламент и за връчването на наградата „Сахаров” на украинския режисьор и сценарист Олег Сенцов. Както вече „24 часа” съобщи, атентатът стана във вторник вечерта в самото сърце на Страсбург, където имаше хиляди посетители от цял свят заради големия Коледен базар. Те са имали резервация за 19,30 часа за ресторант, пред който буквално е станало прострелването на атентатора. Малко след като се настанили в зала на втория етаж на заведението, сервитьорка пристига и спира осветлението, след което им съобщава, че ситуацията е сериозна и навън има убиец. Без да имат повече информация, те не са знаели точно какво се случва, а това засилва напрежението. Минути след това от първия етаж на ресторанта се разнасят писъци, а едва по-късно се разбира, че в залата долу има прострелян в главата мъж. Той е бил извлечен от улицата от хора от персонала, дори са търсили лекари сред посетителите, за да му окажат първа помощ. Линейката пристига след 40 минути, а междувременно мъжът е починал. В съседна зала на втория етаж е имало и други журналисти от чуждестранни медии, които са се опитали да диктуват за ставащото, въпреки ограниченията да се водят разговори по мобилните телефони. Буквално срещу ресторанта е станала и престрелката с атентатора, при която той е бил ранен, разбират по-късно колегите журналисти от персонала на ресторанта. Храна не са успели да получат, часове по-късно са получили филийки хляб, а по авариен изход под охрана са извеждани до съседно заведение за тоалетна. Органите на реда са им позволили да напуснат ресторанта към 1,30 часа през нощта, за да се приберат в хотела.", "date": "2018.12.12", "title": "Български журналисти преживяха нощ на ужаса в Страсбург"}
{"url": "https://www.24chasa.bg/novini/article/7196401", "text": "Китайският космическият апарат \"Чанъе-4\", който ще изследва обратната страна на Луната, успешно застана на орбита около естествения ни спътник, съобщи ТАСС, цитирана от БТА. Апаратът вече е балансиран и функционира добре. Предстои да бъде проверена връзката и да бъде коригирана орбитата. Намаляването на скоростта за влизане в орбита е било един от ключовите елементи на полета. \"Чанъе-4\" се е движел с повече от втора космическа скорост на Луната (около 2,38 км/сек). Затова ефективното спиране е било много важно за смяна на орбитата. При неуспех, апаратът нямаше да бъде уловен от гравитационните сили на Луната и щеше да се отдалечи от нея. Апаратът \"Чанъе-4\" беше изстрелян на 7 декември от космодрума Сичан в югозападната китайска провинция Съчуан. Кацането на обратната страна на Луната е предвидено за началото на следващата година.", "date": "2018.12.12", "title": "Космическият апарат \"Чанъе-4\" застана на орбита около Луната"}
{"url": "https://www.24chasa.bg/novini/article/7196397", "text": "Главният прокурор Сотир Цацаров, вътрешният министър Младен Маринов, шефът на Комисия по превенция и противодействие на корупцията Пламен Георгиев, правосъдният министър Цецка Цачева и съдии са на заседание на правната косисия, на която се обсъждат промени в закона \"Антикорупция\", внесени от шефа й Данаил Кирилов.", "date": "2018.12.12", "title": "Цацаров и Маринов на заседание на правната комисия за промени в закона \"Антикорупция\""}
{"url": "https://www.24chasa.bg/novini/article/7196412", "text": "Правителството одобри допълнителни разходи по бюджета на Министерския съвет за 2018 г. в размер 25 868 400 лв., съобщи пресцентърът на МС, цитиран от БТА. Средствата се осигуряват за сметка на предвидените разходи по централния бюджет за 2018 г. - 23 491 400 лв. и за сметка на преструктуриране на разходите или трансферите по централния бюджет за 2018 г. - 2 377 000 лв. Част от допълнителните разходи в размер на 23 191 400 лв. са за разплащането на разходи за дейности на администрацията на Министерския съвет по предоставяне на софтуерната осигуровка за програмни продукти на Майкрософт с придобит лиценз за безсрочно право на ползване и предоставяне на услуги от типа Premier Support Services и от типа Digital Advisory Services за нуждите на държавната администрация. С постановлението се одобряват и допълнителни разходи в размер на 2 377 000 лв. за разплащане на дължимите от областните администрации към общините данък сгради и такса битови отпадъци за 2018 г. Осигуряват се и 300 000 лв. за извършването на спешни ремонтно- възстановителни дейности в църквата \"Св. Успение Богородично\" в село Драговищица, община Кюстендил, която е построена през 1859 г. и е паметник на културата от местно значение. С друго Постановление правителството одобри допълнителни трансфери по бюджетите на общини за 2018 г. в общ размер 4 270 289 лева. Средствата се предоставят за разплащане на непредвидени разходи за спасителни и неотложни аварийни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени или неотложни разходи по Закона за държавния бюджет на България за 2018 г. в частта на средствата за предотвратяване, овладяване и преодоляване на последиците от бедствия.", "date": "2018.12.12", "title": "Одобриха допълнителни разходи по бюджета на Министерския съвет за 2018 г. за 25 868 400 лв."}
{"url": "https://www.24chasa.bg/novini/article/7196428", "text": "Нападението в Страсбург е терористичен акт. Това потвърди прокурорът на Париж на пресконференция, на която бяха изложени подробности от разследването и профила на нападателя,  Полицията е арестувала четирима от близките на нападателя, който уби трима и рани 13 души при стрелба на коледния пазар във френския град. Единият от задържаните му братя е бил под наблюдението на френското разузнаване заради радикална ислямистка пропаганда. Прокурорът добави, че мъжът е викал \"Аллах е велик\" по време на атаката. Полицията е извършила проверки на всички адреси и си сътрудничи усилено с германските власти, допускайки, че нападателят може да се намира на германска територия. В дома му са открити граната и зареден пистолет. Извършителят е идентифициран като 29-годишен мъж, разследван заради радикален ислям. Осъждан е по 27 обвинения във Франция, Германия и Швейцария. За атаката си е използвал нож и огнестрелно оръжие. След атаката нападателят избягал с такси, дори се похвалил на таксиметровия шофьор какво е направил, бил е ранен в ръката и все още въоръжен. За издирването на атентатора са мобилизирани около 350 души, сред които 100 полицаи, военни, два хеликоптера, посочи министърът на вътрешните работи на Франция Кристоф Кастанер, който пристигна в Страсбург. Жителите на Страсбург го описват като град, който е нащрек. Ето какво разказа за БНР жителка на града, чийто съпруг работи близо до мястото, на което е станала атаката: \"Съпругът ми работи в ресторант в центъра на града. След като се чуха изстрелите, е пристигнала полиция и им е казала да затворят ресторанта. И те са го затворили, също са им казали да угасят светлините\". Нападението съвпада с провеждането на редовното месечно заседание на Европейския парламент. Снощи депутатите и намиращите се в сградата на парламента бяха принудени да останат в нея след полунощ по нареждане на силите за сигурност. \"Ние защитаваме демокрацията, като работим\", каза тази сутрин председателят на Европейския парламент Антонио Таяни при откриването на пленарното заседание тази сутрин и още: \"Трябва да реагираме точно обратното на тези, които искат да наранят демокрацията. Трябва да вървим напред, не трябва да променяме навиците си, затова снощи продължихме работата си в пленарната зала, приключихме в полунощ. Днес сме тук, за да продължим напред, защото силата на свободата и демокрацията печели срещу насилието, престъплението и тероризма\". \"Разбира се, трябва да променим Европа, но не и да я унищожаваме. Това е единственият начин да покажем, че силата печели срещу насилието и че силата на Европа ни закриля\", каза още Таяни. В Страсбург е обявен ден на траур.", "date": "2018.12.12", "title": "Френската полиция е арестувала двамата братя на нападателя от Страсбург"}
{"url": "https://www.24chasa.bg/novini/article/7196453", "text": "Най-малко 100 законодатели консерватори са изразили подкрепа за британската министър-председателка Тереза Мей преди вота на доверие към нея като лидер на Консервативната партия довечера, предаде Ройтерс, базирайки се на публични изявления и социални медии, цитирана от БТА. За да запази лидерския си пост, Мей трябва да си осигури обикновено мнозинство - гласовете на 158 от общо 315 законодатели. Тайното гласуване ще се състои между 18 и 20 часа по Гринуич, а резултатите се очакват към 21 часа, каза Греъм Брейди, председател на специалната партийна комисия, която ще ръководи гласуването. Мей заяви, че ще се бори за поста си, след като консерваторите задействаха процедурата за оспорване на лидерството й. Министърът на международната търговия Лиъм Фокс каза, че според него министър-председателката ще спечели вота. Той подчерта, че моментът е съвсем неподходящ за избори за лидер. \"Страната очаква от нас да осигурим стабилност, а не вредно разделение\", писа Фокс в Туитър. Министърът на вътрешните работи Саджид Джавид, потенциален кандидат за поста на Мей, каза, че избори за нов лидер на консерваторите \"е последното нещо, от което се нуждае страната точно сега\". Джавид заяви в Туитър, че подкрепя напълно Мей и че тя е най-подходящият човек да гарантира излизането от ЕС на 29 март догодина. Министърката на труда и пенсиите Амбър Ръд също заяви пълната си подкрепа за Мей. \"В този критичен момент трябва да подкрепим и работим с министър-председателката, за да осъществим излизането от ЕС и вътрешнополитическите си цели - амбициите за подобряване на живота на хората и за увеличаване на заплащането и работните места\", отбеляза Ръд в Туитър, цитиран от ДПА. \"Страната се нуждае от нов лидер, време е г-жа Мей да се оттегли\", заяви пак в Туитър депутатът консерватор Джейкъб Рийс-Мог, който оглавява консервативна група от около 80 евроскептични законодатели. Лидерът на опозиционната партия \"Либерални демократи\" Винс Кейбъл призова Мей да покаже истинско лидерство и да свика нов референдум, за да се излезе от задънената улица с Брекзита, с опция за оставане в ЕС. Водачката на Шотландската национална партия Никола Стърджън каза, че вотът довечера е \"остро напомняне, че Великобритания е изправена пред хаос и криза изцяло поради яростната гражданска война в партията на торите\". Председателят на опозиционната Лейбъристка партия Иън Лейвъри изтъкна, че само седмици преди Великобритания да напусне ЕС, слабостта и провалът на Тереза Мей са парализирали напълно правителството в критичен за страната момент. Бившият председател на Партията за независимост на Обединеното кралство (ЮКИП) и заклет привърженик на Брекзит Найджъл Фараж заяви, че законодателите консерватори имат последен шанс да спасят Брекзита тази вечер, като отстранят Мей. Бившият министър за Брекзита Дейвид Дейвис каза, че ще изслуша речта на Тереза Мей на срещата със съпартийците й по-късно, преди да огласи дали ще я подкрепи на вота.", "date": "2018.12.12", "title": "Поне 100 законодатели са изразили подкрепа за Мей преди вота на доверие"}
{"url": "https://www.24chasa.bg/novini/article/7196413", "text": "Правителството одобри вътрешнокомпенсирани промени по бюджетите за 2018 г. на четири министерства, съобщи пресслужбата на кабинета. С направените изменения по бюджета на Министерството на енергетиката утвърдените разходи по бюджетна програма \"Администрация\", в т.ч. по показател \"Персонал\" се увеличават с 69 000 лв., за сметка на намаление със същата сума на разходите по \"Политика в областта на устойчивото и конкурентоспособно енергийно развитие\", бюджетна програма \"Сигурност при енергоснабдяването и при управление на РАО и ИЕЯС\", посочиха от МС. В Министерството на икономиката се увеличават разходите за издръжка на програма \"Реализация на експортния потенциал и участие в търговската политика на ЕС\" със сумата от 364 000 лв., за сметка на реализирани икономии в издръжката на програма \"Администрация\" в размер на 250 000 лв. и на програма \"Насърчаване на инвестициите за повишаване на конкурентоспособността на икономиката\" в размер на 114 000 лв. Промяна се прави и на разходите по показател \"Персонал\". По бюджета на Министерството на транспорта, информационните технологии и съобщенията се увеличават разходите по програмите \"Организация, управление на транспорта, осигуряване на безопасност, сигурност и екологосъобразност\" и \"Развитие на съобщенията и информационните технологии\". Преразпределението на средствата е свързано с реализирани икономии по бюджетните програми за административно обслужване и за спасяване във водния и въздушния транспорт. С промените по бюджета на Министерството на регионалното развитие и благоустройството се осигуряват средства за поддържане, модернизация и изграждане на техническата инфраструктура, за гражданска регистрация и административно обслужване на населението и за ефективно управление на държавната собственост, държавното участие в търговските дружества и държавни предприятия. Необходимите суми са за сметка на намаляването на разходите на политиките за ефективно и ефикасно използване на публичните финанси и финансовите инструменти за постигане на растеж и подобряване качеството на жизнената среда, за подобряване на инвестиционния процес чрез усъвършенстване на информационните системи на кадастъра и имотния регистър, подобряване качеството на превантивния и текущ контрол в строителството и на строителните продукти, както и на програма \"Ефективна администрация и координация\", се посочва в съобщението.", "date": "2018.12.12", "title": "Правителството предлага промени в Закона за животновъдството"}
{"url": "https://www.24chasa.bg/novini/article/7195987", "text": "Правителството одобри 5 646 505 лв. допълнителни разходи за 2018 г. за дължими плащания (възстановяване на суми) към бенефициенти по влезли в сила съдебни решения за отменени финансови корекции от програмния период 2007-2013 г. Така ще се осигурят средства за редица важни и неотложни проекти на територията на цялата страна, които са с инфраструктурно, културно и социално предназначение, съобщиха от пресцентъра на Министерски съвет. За целта се предвиждат промени по бюджетите за 2018 г. на Министерския съвет - 35 883 лв., на Министерството на икономиката - 1 416 490лв., на Министерството на околната среда и водите - 2 376 963 лв., на Министерството на транспорта, информационните технологии и съобщенията - 961 123 лв. и на Министерството на регионалното развитие и благоустройството - 856 046 лв. Средствата се предоставят за сметка на преструктуриране на разходи и/или трансфери по централния бюджет за 2018 г.", "date": "2018.12.12", "title": "Одобриха над 5 млн. допълнителни лева за разходи за дължими плащания към бенефициенти"}
{"url": "https://www.24chasa.bg/novini/article/7196012", "text": "Правителството одобри преразпределение на отпуснатите допълнителни разходи по бюджета на Министерството на земеделието, храните и горите (МЗХГ) за изпълнението на неотложни мерки за предотвратяване появата на африканска чума по свинете. В началото на месец юли тази година Министерски съвет отпусна 4,5 млн. лева за борба с болестта, съобщиха от пресцентъра на Министерски съвет. МЗХГ проведе информационна кампания за запознаване със заболяването и превенция от проникването му на територията на страната. Бяха обособени места за първична обработка на дива свиня и съоръжения (ями) за отпадни животински продукти към ловните дружинки, поради което отпадна необходимостта за разходване на бюджетни средства за целта. Първият случай на заболяването в страната беше регистриран на 30 август 2018 г. Поради откриването на ловния сезон за групов лов на дива свиня се наложи закупуване на допълнителни консумативи и диагностикуми от Българската агенция по безопасност на храните (БАБХ) за откриване и доказване на заболяването. Преразпределението на средствата ще обезпечи и ремонта, оборудването и изграждането на дезинфекционни съоръжения по Граничните контролно-пропускателни пунктове в страната.", "date": "2018.12.12", "title": "Преразпределят парите за предотвратяване на африканска чума по свинете"}
{"url": "https://www.24chasa.bg/novini/article/7195985", "text": "Бременна жена е пострадала леко при катастрофа  в Бургас, инцидентът е станал на кръстовището на ул.\"Сан Стефано\" и \"Гладстон\" малко след 12 ч., съобщи говорителят на полицията Цветелина Рандева. 26-годишната бременна жена е била зад волана на пежо и е преминавала през кръстовището, когато мерцедес й отнема предимството. 59-годишният шофьор в момента се разпитва от полицейски екип. Той не е пострадал. Бременната жена е откарана в болницата, но е отказала преглед в Спешния център, пратена е на консултация с гинеколог. Катастрофата е с материални щети, уточниха от ОД МВР Бургас.", "date": "2018.12.12", "title": "Бременна пострада леко на кръстовище в Бургас"}
{"url": "https://www.24chasa.bg/novini/article/7196014", "text": "„От 2008 г. работя с Евгения и Николай Баневи. Първият казус беше изключването на Банев от съдружие с Ветко Арабаджиев. След това започнах да работя навсякъде, където имаше проблеми”, разказа в \"Здравей, България\" по   Мария Николова, бивш юрист и пълномощник на семейството. „Полимери” беше изключително предприятие, единствено по рода си в България. С взимането си там Баневи завариха едно работещо предприятие с утвърдени позиции. Още 2009 г. стана ясно, че те нямат намерение да го развиват. Можеше да бъдат направени хиляди неща”, на мнение е юристът. „С тогавашния главен счетоводител в рамките на няколко седмици събрахме около 1,5 милиона лева по сметка на „Полимери”, които бяха от несъбрани вземания. Моето предложение към г-жа Банева, която беше изпълнителен директор, беше да се изплатят заплати на работниците, които не бяха взимали пари от шест месеца. На аванс и заплата им бяха давани по 50 лева с обещание, че следващия път ще си получат парите. Г-жа Банева каза, че ще си помисли, но след това се обади Николай Банев и каза тези пари да му бъдат пуснати по негова сметка, защото смята да си купи автомобил”, сподели още Мария Николова. По думите й на практика „Полимери” е оставено без никакви приходи. Тя уточни, че е била близка с двамата и е изключително цинично да излязат и да се правят на жертви. На въпрос защо е напуснала предприятието, Мария Николова обясни, че е имало заплаха за сигурността й. Тя обаче не пожела да разкаже повече, тъй като се води разследване.", "date": "2018.12.12", "title": "Бивш юрист на Баневи: Вместо да платят заплати в \"Полимери\", си купиха нова кола"}
{"url": "https://www.24chasa.bg/novini/article/7196028", "text": "Опозицията иска да направи нещо, което направиха като управляващи. При правителството на Орешарски беше сезирана Европейската комисия и са взети проби от всички новоизградени и строящи се участъци, които в момента се цитират от депутатите на БСП, заяви председателят на Управителния съвет на Агенция „Пътна инфраструктура“ инж. Светослав Гласов в сутрешния блок на Нова телевизия. Той уточни, че през 2014 г. италианска независима лаборатория, определена от ЕК, е проверила новопостроените и изграждащите се с европейско финансиране инфраструктурни проекти и няма констатирани нарушения. Ако бяха открити такива щяха да бъдат наложени финансови корекции, заяви инж. Глосов и посочи, че Европейската комисия е определила АМ „Тракия“ като пример за управление на европейските пари и за качествено изпълнение. Ще бъдем много доволни да се провери участъкът между Чирпан и Стара Загора от АМ „Тракия“, който е в най-трагично състояние, и е въведен в експлоатация през 2007 г. Една такава експертиза би ни помогнала да разберем каква е причината за лошото качество на отсечката, допълни инж. Глосов. Той отново обясни, че това, което агенцията е предложила на БСП е да определят техни специалисти, които заедно с експертите на АПИ да уточнят методиката, по която ще се взимат пробите, какъв тип проби и какъв вид изследвания искат да се направят. Има методика, по която се взимат проби и изисквания за минимален брой проби, както и задължения да се обезопаси взимането им, да се направи временна организация на движение, а това не е процес за половин или един час, категоричен е председателят на АПИ. Инж. Глосов подчерта, че протестът, който днес се организира от Камарата на строителите в България не е против проверката, поискана от БСП и заяви, че подкрепя исканията им да не се компрометира името на строителния бранш. Той каза, че именно български строители в последната седмица са въвели в експлоатация 30 км рехабилитирани пътища в различни краища на страната, а след броени дни ще бъде пуснато и движението по новоизградения 24-километров участък от АМ „Струма“ между Кресна и Сандански. Строителите завършват обекта 5 месеца по-рано от крайния срок на договора и пътуващите за Коледа от Кресна до българо-гръцката граница ще карат по магистрала удобно и безопасно, подчерта инж. Глосов. По отношение на мантинелата, монтирана вчера на мястото на пътния инцидент край Своге, инж. Глосов обясни, че законът ясно казва, какви са ангажиментите на агенцията като собственик на пътя и на съответната община като собственик на терена извън пътя в урбанизирана територия. Отговорностите на агенцията са от бордюр до бордюр, а останалото е отговорност на съответната община. В този случай агенцията пое ангажимент до 12 декември и под указанията на министър-председателя да се направи всичко възможно за успокояване на напрежението на хората от района, каза инж. Глосов. Председателят на УС на АПИ уточни, че монтираната мантинела е с висок клас на сигурност, каквито са на автомагистралите, за да се чувстват хората спокойни.", "date": "2018.12.12", "title": "Инж. Глосов: Мантинелата край Своге издържа на скорост 140 км/ч"}
{"url": "https://www.24chasa.bg/novini/article/7196039", "text": "Европейската комисия съобщи, че отпуска на България 71 милиона евро от фондовете за сближаване, за да се подобри спешната здравна помощ, предаде БТА Средствата ще бъдат използвани за преоборудването на всички 237 звена на спешната помощ в цялата страна. ЕС ще съфинансира купуването на 400 нови линейки, снабдени със съвременни средства за връзка и животоспасяващо оборудване. Отбелязва се, че така ще бъде постигнато бързо и ефективно оказване на помощ, особено в по-отдалечените райони и сред най-уязвимите групи от пациенти. Този проект значително ще подобри качеството и достъпността на здравеопазването в България, коментира еврокомисарят по регионалната политика Корина Крецу, цитирана в съобщението. По нейните думи това е нагледно доказателство за ползата от политиката на сближаване.", "date": "2018.12.12", "title": "България получава от ЕС 71 млн. евро за подобряване на спешната медицинска помощ"}
{"url": "https://www.24chasa.bg/novini/article/7196008", "text": "Правителството одобри вътрешнокомпенсирани промени по бюджетите за 2018 г. на четири министерства. С направените изменения по бюджета на Министерството на енергетиката утвърдените разходи по бюджетна програма „Администрация“, в т.ч. по показател „Персонал“ се увеличават с 69 000 лв., за сметка на намаление със същата сума на разходите по „Политика в областта на устойчивото и конкурентоспособно енергийно развитие“, бюджетна програма „Сигурност при енергоснабдяването и при управление на РАО и ИЕЯС“, съобщават от пресцентъра на Министерски съвет. В Министерството на икономиката се увеличават разходите за издръжка на програма „Реализация на експортния потенциал и участие в търговската политика на ЕС“ със сумата от 364 000 лв., за сметка на реализирани икономии в издръжката на програма „Администрация“ в размер на 250 000 лв. и на програма „Насърчаване на инвестициите за повишаване на конкурентоспособността на икономиката“ в размер на 114 000 лв. Промяна се прави и на разходите по показател „Персонал“. По бюджета на Министерството на транспорта, информационните технологии и съобщенията се увеличават разходите по програмите „Организация, управление на транспорта, осигуряване на безопасност, сигурност и екологосъобразност“ и „Развитие на съобщенията и информационните технологии“. Преразпределението на средствата е свързано с реализирани икономии по бюджетните програми за административно обслужване и за спасяване във водния и въздушния транспорт. С промените по бюджета на Министерството на регионалното развитие и благоустройството се осигуряват средства за поддържане, модернизация и изграждане на техническата инфраструктура, за гражданска регистрация и административно обслужване на населението и за ефективно управление на държавната собственост, държавното участие в търговските дружества и държавни предприятия. Необходимите суми са за сметка на намаляването на разходите на политиките за ефективно и ефикасно използване на публичните финанси и финансовите инструменти за постигане на растеж и подобряване качеството на жизнената среда, за подобряване на инвестиционния процес чрез усъвършенстване на информационните системи на кадастъра и имотния регистър, подобряване качеството на превантивния и текущ контрол в строителството и на строителните продукти, както и на програма „Ефективна администрация и координация“.", "date": "2018.12.12", "title": "Правителството одобри промени по бюджета на четири министерства"}
{"url": "https://www.24chasa.bg/novini/article/7196069", "text": "Още една държава иска да се сдобие с хеликоптери АТАК турско производство, съобщи днес турският министър на отбраната Исмаил Демир, след като по-рано тази година стана известно, че  , предаде турската частна телевизия НТВ. Министърът не съобщи за коя държава конкретно става дума, но уточни, че тя е от Далечния изток, предаде БТА. \"В понеделник планираме посещение, за да бъде направена последната стъпка към износа на хеликоптери АТАК в една далекоизточна държава\", каза Демир. През юли Анкара и Исламабад подписаха споразумение за продажбата на 30 хеликоптера Т129 АТАК турско производство. Такива хеликоптери бяха използвани по време на офанзивата в сирийския кюрдски анклав Африн. В стремеж да разшири отбранителната си промишленост, Турция работи по разработването на собствени танкове, бойни хеликоптери и друго военно оборудване.", "date": "2018.12.12", "title": "Още една държава планира да купи турски\nхеликоптери АТАК"}
{"url": "https://www.24chasa.bg/novini/article/7196011", "text": "Огромни тела, криви крака, слаби сърца - хората напълно са променили морфологията на домашните кокошки за няколко десетилетия, сочат резултатите от изследване, цитирани от Франс прес. \"Съвременната домашна кокошка е неузнаваема в сравнение с прародителите си и роднините си в природата\", заяви един от авторите на изследването Карис Бенет от университета в Лестър, Англия. Тя изтъкна изключително големия й скелет, както и различия в химичния състав на костите й и в генетичните й особености, информира БТА. Кокошката произхожда от Югоизточна Азия и била опитомена преди около 8000 години, но едва през 50-те години на миналия век в резултат на търсенето на ускорени темпове на растеж домашните кокошки бързо формирали нов морфологичен вид. \"Трябвало е да минат няколко десетилетия, за да се появи нов морфологичен вид, докато обикновено за целта са нужни милиони години\", поясни Ян Заласевич от екипа. Кокошето месо днес е най-консумираното в света - отглеждат се 23 милиарда кокошки. \"Общото телесно тегло на домашните кокошки е 3 пъти по-голямо от това на всички видове диви птици, взети заедно\", отбеляза Карис Бенет. Домашните кокошки, с които се изхранва голяма част от човечеството, са добър пример как променяме живи организми и са потенциален маркер на антропоцена, сегашния период, белязан от човешкото въздействие върху планетата, отбелязаха учените. Резултатите от изследването са публикувани в Royal Society Open Science.", "date": "2018.12.12", "title": "Днешните кокошки са символ на влиянието на човека върху природата"}
{"url": "https://www.24chasa.bg/novini/article/7196085", "text": "МВР създаде национална информационна база данни за регистриране на случаи на деца в конфликт със закона и жертви на престъпление. Това е направено по проект между МВР и норвежкото правителство за подобряване закрилата на децата и превенцията на детската престъпност в България, обявиха от ръководството на ГД \"Национална полиция\" на заключителното събитие по проекта, съобщи БТА. Базата данни ще се ползва от полицейските служители, ще спомага за извличането на статистика и ще помага при формирането на политики за противодействие на детскта престъпност. Тя все още е в опитна експлоатация. Петгодишният проект, който приключва сега, е на стойност от над 1,3 млн.лв като 15 процента от него е с национално съфинансиране. По него е стартирана национална програма за работа на полицията в училищата, създадена е интернет страница за повишаване на информираността и превенция на малдежката престъпност, както и е повишен капацитетът на полицейските служители с над 20 обучения. През миналата учебна година са проведени над 800 лекции от над 700 полицейски служители в близо 7000 паралелки от 1 до 12 клас. Зам.-директорът на ГДНП Благородна Макева каза пред медиите, че анализ за 2016 г. и 2017 г. на дейностите в училищата по проекта е показал, че са намаляли с над 11 процента децата, които са пострадали от насилие и намаление от 9,6 процента на непълнолетните извършители на престъпление. Тя допълни, че тази година от септември са започнали работа над 130 Детски полицейски управления, в които са взели участие 3500 деца. И уточни, че националните програми за работа на МВР с деца ще продължат и занапред.", "date": "2018.12.12", "title": "МВР създаде база данни за случаи на деца жертви и извършители на престъпления"}
{"url": "https://www.24chasa.bg/novini/article/7196090", "text": "Парламентът одобри на първо четене проектите на правителството и на Обединени патриоти за промени в Закона за оръжията, боеприпасите, взривните вещества и пиротехническите изделия. Във връзка с европейска директива Министерският съвет предлага променя в категоризацията на пиротехническите изделия, предава БТА. В съответствие с директивата се изменят и категориите за огнестрелно оръжие като категория D се заличава. Въвежда се понятието \"салютно и акустично оръжие\", а \"предупредително и сигнално оръжие\" заменя досегашното понятие \"газово и сигнално оръжие\". НС забрани придобиване, носене и употреба на пълнители с голям капацитет. Предвижда се при отсъствие на началника на РУ на МВР съответните разрешения за придобиване на взривни вещества, оръжия, боеприпаси и пиротехнически изделия да се издават от определения със заповед негов заместник. Промените няма да наложат осигуряване на допълнителни финансови средства, посочва вносителят - МС. В законопроекта на Обединени патриоти се дава право на сдруженията с нестопанска цел, на които е разрешено да произвеждат взривни вещества, оръжия, боеприпаси и пиротехнически изделия с цел изследване, разработване или изпитване, да могат да извършват и ремонт. Досега те нямат такива правомощия, а тази дейност се извършва от търговците по Търговския закон. Пример за такива организации, авторите на законопроекта дават със спортните клубове по стрелба, които имат капацитет да ремонтират оръжията си.", "date": "2018.12.12", "title": "Парламентът одобри проектите за промени в закона за оръжията и боеприпасите"}
{"url": "https://www.24chasa.bg/novini/article/7196087", "text": "Мъж, който се вряза с джип в множество, а после започна да мушка с нож минувачи, беше осъден на смърт в Китай, предаде ДПА. В него загинаха 15 души, а 43 души бяха ранени. Повече подробности за нападателя не се съобщават, предаде БТА. Китайските градове са относително безопасни в сравнение с тези в други страни. Но от време на време хора извършват нападения, като използват нож или коли, тъй като притежанието на огнестрелни оръжия е стриктно регулирано. Обикновено нападателите са психически неуравновесени или изпитват ненавист към обществото.", "date": "2018.12.12", "title": "Осъдиха на смърт мъжа, врязал се с кола в тълпа и намушкал минувачи в Китай през септември"}
{"url": "https://www.24chasa.bg/novini/article/7196022", "text": "Адаш на Малкия Маргин, пласирал фалшиви банкноти в Слънчев бряг, отива в затвора за 16 месеца. Днес Николай Маринов се призна за виновен и сключи споразумение, съобщи говорителят на Бургаския окръжен съд. Маринов бе подсъдим за това, че на 21 август, 2017 г. е хванат в морския курорт с 36 фалшиви банкноти с номинал от 20 лв. Парите били в задния джоб на Маринов, който пък бил сгащен до хотел \"Шумен\". Срещу Николай Маринов бе повдигнато обвинение за държане на неистински пари, за което законът предвижда от 2 до 8 г. лишаване от свобода, но при признаване на вина наказанието се редуцира.", "date": "2018.12.12", "title": "Адаш на Малкия Маргин отива в затвора за фалшиви пари"}
{"url": "https://www.24chasa.bg/novini/article/7196112", "text": "Временно утре ще бъде прекъснато водоснабдяването в някои части на столицата, съобщиха от \"Софийска вода\", цитирани от БТА. От 9.00 до 21.00 ч. ще бъде спряна водата на живеещите в района на жк. \"Дружба\" 2, между бул.\"Копенхаген\", ул. \"Хайделберг\", бул. \"Цветан Лазаров\". В жк. \"Зона Б-5\" се налага спиране на водоподаването от 10.00 до 18.00 ч. в района на ул. \"Осогово \" - от ул. \"Цар Симеон\" до ул. \"Св. Св. Кирил и Методий\", на ул. \"Св. Св. Кирил и Методий\" - от ул. \"Шар планина\" до ул. \"Осогово\". От 9.00 до 21.00 ч. без вода ще бъдат живеещи в кв. \"Орландовци\", в района на ул. \"Кестен\" - от ул. \"Магда Петканова\" до ул. \"Вела Чорбова\", на ул. \"Вела Чорбова\" - от ул. \"Арда\" до река Владайска, на ул. \"Училищна\" - от ул. \"Николай Райнов\" до ул. \"Рояк\", както и на улиците \"Богдан Моцев\", \"Солниците\" и \"Сулина\".", "date": "2018.12.12", "title": "Вижте къде спират водата в София утре"}
{"url": "https://www.24chasa.bg/novini/article/7196086", "text": "Световната интернет търсачка \"Гугъл\" (Google) обяви днес резултатите от класацията си за най-често търсените думи през 2018 г. В България най-много в \"Гугъл\" се е търсила информация за световното първенство по футбол и за електронните дневници в училищата, които са събрани в платформата shkolo.bg, показват обобщените данни на интернет гиганта, коментира  Турската лира и Истанбулската конвенция също са предизвикали интереса на българите през 2018 г. и са следващите най-търсени термини. В класацията попадат още автоизпит, джендър, bitcoin, касов бон и GDPR. Най-търсената личност в \"Гугъл\" е оперната певица Весела Нейнски, следвана от Албена Вулева и Благой Георгиев. Само двама души от десетте най-търсени личности не са участници в тазгодишните издания на риалити предаването \"ВИП Брадър\". Това са херцогинята на Съсекс Меган Маркъл и Гинка Върбакова, която иска да купи българския бизнес на ЧЕЗ чрез компанията си \"Инерком\". Именно \"ВИП Брадър\" е и най-търсеното предаване от българите. Зад него се нареждат \"Фермата\" и \"Instaqueen\". Най-значимите събития за годината според търсенията на българите са \"Евровизия\", \"Черен петък\" и \"Оскари\". Световно първенство по футбол Shkolo Турска лира Истанбулска конвенция Авто изпит Fortnite Джендър Bitcoin Касов бон GDPR Световно първенство по футбол Кубрат Пулев - Хюи Фюри Australian open Левски - Славия Олимпийски игри Джошуа - Поветкин Лудогорец - Милан Световно първенство по волейбол България - Норвегия Wimbledon VIP Brother Фермата Instaqueen Като две капки вода Стани богат Hell's kitchen Masterchef Гласът на България Big Brother Most Wanted Черешката на тортата Весела Нейнски Албена Вулева Благой Георгиев Мира Добрева Златка Райкова Меган Маркъл Жени Калканджиева Никита Джонсън Нора Недкова Гинка Върбакова shkolo прием мон 2018 матури 2018 teachers mon bg европейско кенгуру 2018 грипна ваканция 2018 uchebnici mon bg междусрочна ваканция 2018 матура по бел 2018 руо бургас Евровизия Черен петък Оскари Лунно затъмнение Сватбата на принц Хари 50 нюанса освободени Venom Лили рибката Дъвка за балончета Бохемска рапсодия ега и завинаги Скъпи наследници Полицаите от края на града Семейни тайни Искрите на отмъщението авто изпит апи пътна обстановка нап справки Комисия за защита на личните данни Агенция по лекарствата", "date": "2018.12.12", "title": "Весела Нейнски и Албена Вулева - най-търсените личности от българите в \"Гугъл\""}
{"url": "https://www.24chasa.bg/novini/article/7196152", "text": "Иракската нобелистка Надя Мурад се срещна днес с президента на Ирак Бархам Салих, след като получи Нобелова награда за мир за своята дейност в защита на жертвите на сексуално насилие по време на война, предаде Асошиейтед прес, цитирана от БТА. Мурад, която принадлежи към язидското малцинство в Ирак, беше сред хилядите жени и момичета, заловени от групировката \"Ислямска държава\" през 2014 г. и принудени да бъдат сексуални робини. Тя стана активистка в защита на жертвите, след като избяга и намери убежище в Германия. Мурад пристигна в Багдад от Стокхолм и се срещна със Салих и други високопоставени личности. В словото си при получаването на Нобеловата награда за мир вчера Мурад призова световните лидери да сложат край на сексуалното насилие. \"Единствената награда в света, която може да възстанови нашето достойнство, е справедливостта и съдебното преследване на престъпниците\", каза тя.", "date": "2018.12.12", "title": "Ирак приветства носителката на\nНобелова награда за мир Надя Мурад"}
{"url": "https://www.24chasa.bg/novini/article/7196162", "text": "В столичните квартали \"Слатина\" и \"Гео Милев\" е било прекъснато електрозахранването заради нерегламентирани изкопни дейности. Това съобщиха от \"ЧЕЗ Разпределение\". Кабел с мощност 10 kV, собственост на дружеството, е бил скъсан. Повече от час 2600 домакинства и фирми са били без ток. Екипи на дружеството са осигурили алтернативно електрозахранване. От компанията настояват за съгласуване на изкопните дейности и стриктно спазване на нейните указания. Дружеството изготвя констативни протоколи при всички ситуации, когато е нарушена целостта на негови кабели и ще предявява претенции за нанесени имуществени щети на фирмите, извършвали несъобразените дейности.", "date": "2018.12.12", "title": "Токът в столичните квартали \"Слатина\" и \"Гео Милев\" спря за час заради скъсан кабел"}
{"url": "https://www.24chasa.bg/novini/article/7196174", "text": "Австралия ще създаде своя Национална космическа агенция със седалище в Аделаида, като първоначалната инвестиция в нея ще бъде 41 милиона долара, съобщава ТАСС. Според федералното правителство новата агенция ще открие широки възможности за националния бизнес, като му даде възможност да излезе на международния пазар в космическата област. Местните власти разчитат новият кластър да привлече 12 милиарда долара частни инвестиции и да способства за откриването на 20 хиляди нови работни места до 2030 година, предаде БТА. По думите на австралийския премиер Скот Морисън космическото ведомство, което трябва да започне работа още през 2019 година, ще осигури икономически ръст не само на столицата на щата Южна Австралия, а и на целия регион.", "date": "2018.12.12", "title": "Австралия ще създаде своя Национална космическа агенция"}
{"url": "https://www.24chasa.bg/novini/article/7196161", "text": "Вие бяхте една от първите организации, които приех в началото на своя мандат и това беше естествено, защото съм воден от убеждението, че вашата дейност е от огромно значение за обществото - не можем да говорим за модерна държава без развита и съвременна инфраструктура. Това заяви президентът Румен Радев в началото на срещата с Камарата на строителите в България.  след 8-и километър и ще протестират мирно заради политическите атаки към бранша.   и внесоха подписка с 60 хил. подписа и отворено писмо в парламента, които ще бъдат връчена на всички политически партии. От КСБ настояват да се прекрати използването на бранша за политически цели, както и осигуряване на защита и сигурност на българските строители. Преди срещата с държавния глава камарата се срещна и с правителството в Министерски съвет. Там те заявиха, че настояват да бъде прекратено политизирането на бранша. \"За да решим проблемите, които ни вълнуват, трябва да сме наясно, че има 3-ма важни участника - изпълнителната и местната власт, в ролята на възложител, вторият са собствениците и ръководството на крупните строителни фирми и третият - подизпълнители, средни, малки и хилядите работници строители, които съвестно изкарват прехраната си\", посочи още Радев на срещата. Президентът допълни: \"Готов съм да изслушам всички ваши проблеми, виждания, визия за развитие на сектора и да съдействам с всичко, което е в рамките на моята институция\". Той категорично подчерта, че работниците в бранша заслужавали по-добро заплащане и условия на труд и допълни: \"българите очакват да пътуват безопасно по сигурни пътища, които да не се ремонтират веднага след експлоатация. Моето доверие и на обществото няма да бъде спечелено с протести, декларации и пресконференции, а с качество и прозрачност - всеки лев да отива по предназначение, а контролът да е всеобхватен и да ви позволява да изпълнявате дейността си по най-добрия начин\".", "date": "2018.12.12", "title": "Радев към строителите: Моето доверие няма бъде спечелено с протести (Видео)"}
{"url": "https://www.24chasa.bg/novini/article/7196203", "text": "Броени часове след тежкия атентат в центъра на Страсбург в сградата на Европейския парламент беше връчена наградата „Сахаров”, която се присъжда за свобода на мисълта. Лауреат тази година е украинският режисьор и сценарист, противник на руския президент Владимир Путин и политически затворник Олег Сенцов. Той е осъден през 2015 г. на 20 години затвор с обвинение за тероризъм, след като се обявява против анексирането на Крим към Русия. Присъдата е потвърдена от Руския върховен съд, а тази година Сенцов призова да се направи размяна на политически затворници между Украйна и Русия. Майка му отправи лична молба за помилване на сина й до президента Владимир Путин, която остана без последствия. По-късно Сенцов обяви гладна стачка, която продължи общо 145 дни и бе прекратена от украинския режисьор поради заплаха от затворническите власти да бъде хранен насила. За делото срещу Сенцов и престоя му в затвора в Сибир режисьорът Асколд Куров снима документалния филм „Делото”, който вече е представян на международни кинофестивали. Наградата връчи председателят на парламента Антонио Таяни на представителите на Сенцов – неговата братовчедка Наталия Каплан и адвоката му Димитри Динзе. „Много добре знаем в този момент в Страсбург какво е тероризъм. Както знаем също, че Олег Сенцов няма нищо няма нищо общо с тероризма, макар да е осъден за това от руски съд точно затова”, посочи Кристоф Делор от „Репортери без граница” по време на представянето пред журналисти на Наталия Каплан и Димитри Динзе. Двамата отговориха и на журналистически въпроси малко преди официалната церемония по връчването на наградата: - Можеше ли да бъде избегната тази присъда или поне да е по-малка? Димитри Динзе: - Аз уговарях Олег да признае, че е ръководил групата украинци, които подпалиха сгради в Симферопол, защото тогава щеше да получи най-много 7-8 години затвор, а не 20 години. Тази присъда е много тежка дори за политически процеси, каквото беше делото и срещу Олег. Той обаче отказа. Още преди да започне гладната стачка аз му предложих няколко сценария. Единият беше да се обжалва присъдата във Върховния съд на Руската федерация. Олег Сенцов обаче избра да подаде жалба до Европейския съд по правата на човека в Страсбург и ние вече очакваме тяхното решение. Олег се отказа обаче да обжалва в Русия, защото смяташе подобно действие за безсмислено, тъй като не вярва в безпристрастността на съдебната система във федерацията. Той беше съден от военен трибунал, а после и от военен състав на Върховния съд. - Защо се наложи да прибегне до протеста с гладна стачка? Димитри Динзе: - Той започна своята гладна стачка на 14 май 2018 г., защото се опита да повлияе на ситуацията с политическите затворници в Русия. Според негова информация, събрана от достъпните му в затвора медии, става дума за 68 души в руски затвори. Сенцов очакваше да започне размяна на политически затворници между Русия и Украйна. Също така настояваше да са ясни правилата, при които това да стане от правна гледна точка, както и кой ще взема решенията и кога на практика ще става размяната на осъдени. Русия обаче смята Сенцов за свой гражданин, защото официално той не е отказалко гражданство, каквото придобиха автоматични жителите на Крим след анексията. А и Сенцов не е имал възможност практически да го направи. Исканията на Сенцов обаче бяха изопачени от повечето от руските медии като опит да влияе върху властите в Русия при вземането на техните решения по този въпрос. Дори нещо повече – попитан за евентуална реакция по повод гладната стачка на Сенцов, руският президент Владимир Путин го обвини, че изнудва държавната власт в Русия. Изнудване обаче нямаше, отправената от Олег молба за размяна на затворници не беше лично за него, а за всички близо 70 политически затворници. - Как се отрази на здравето на Сенцов гладната стачка, която продължи 145 дни? Димитри Динзе: - Гладната стачка не мина без тежки последствия за здравето на Сенцов. Разбира се, зависи от индивидуалните особености на един организъм, но едва сега той вече се чувства малко по-добре, дори има лека руменина на лицето. Когато го попитах как се чувства, Олег ми отговори така: По-рано беше лошо, много лошо, а сега е малко по-добре. - Как ще бъде използвана сумата от 50 000 евро, която се дава за наградата „Сахаров”? Наталия Каплан: - Не съм мислила още как ще бъде използвана тази сума, дори смятам да не я вземам, нека стои замразена тук, в Страсбург. Когато Олег излезе на свобода, той ще реши какво да прави с нея. - Какво още може да се направи в подкрепа на Сенцов? Наталия Каплан: - Всичко може да му помогне. Кампанията в негова подкрепа от режисьори от целия свят повдигна много духа му. Всякакъв вид протести, допълнителна и по-силна изолация на Русия по повод анексията на Крим също помага, както и преговорите на най-високо равнище за неговото освобождаване. Нека не забравяме, че Украйна не може да се справи в тази ситуация, има и много военнопленници, чиято размяна също не е решена. Войната продължава, защото тук говорим за война, а не за конфликт.", "date": "2018.12.12", "title": "В Страсбург връчиха наградата „Сахаров” на противник на Путин"}
{"url": "https://www.24chasa.bg/novini/article/7196229", "text": "Притиснато от възхода на антисепаратистките сили, испанското социалистическо правителство изостави помирителния тон към каталунските сепаратисти и заплаши вчера отново да поеме контрола върху обществения ред в Каталуня, ако регионът е неспособен да го направи. Начело на правителство на малцинството от юни, премиерът Педро Санчес предприе еквилибристки хватки, като зачести жестовете към сепаратистите с надеждата да получи гласовете им за одобрение на бюджета за 2019 г. Но тази политика на помирение, остро осъдена от десницата, му донесе поражение на местните избори в Андалусия на 2 декември. Тонът се промени. Министърът на вътрешните работи Фернандо Гранде-Марласка предупреди каталунските власти, че ако регионалната полиция \"Мосос д'ескуадра\" не изпълни \"функциите, които са й възложени\", националните сили за сигурност ще се намесят. Това предупреждение, разпространено вчера от испанската преса, бе отправено след като за 15 часа в събота магистрала (AP-7), свързваща Франция с испанското средиземноморско крайбрежие, бе блокирана от Комитетите за защита на републиката (КЗР), без да се намеси местната полиция. Тези радикални каталунски активисти, свикнали на крайни действия, след това вдигнаха бариерите на пунктовете за заплащане на пътна такса като \"жълтите жилетки\" във Франция. Каталуня, заедно със Страната на баските и Навара, е един от трите автономни региона в Испания, разполагащи със собствена полиция. В останалите поддържането на реда е осигурено от националната полиция и Гражданската гвардия. Но в богатия североизточен регион \"Мосос\" попадна между два огъня. От една страна, испанското правосъдие обвинява бившите й командири за участие в опита за отцепване през октомври 2017 г. Те ще бъдат съдени догодина. От друга страна, регионалният премиер Ким Тора, който открито насърчи КЗР да \"засилят натиска\" през октомври, поиска оставката на началниците на \"Мосос\" след острите сблъсъци миналата седмица между полицията и активистите от КЗР. Неговият \"вътрешен министър\" отказа, за да уталожи възмущението сред силите си. Заплашвайки отново да поеме контрола на обществения ред в Каталуня, Мадрид иска също да осигури плавно протичане на заседанието на правителството, предвидено за 21 декември в Барселона, което радикалните сепаратисти вече се заканиха да парализират с демонстрации. На националната политическа сцена, премиерът Педро Санчес се опитва да си върне инициативата, докато десницата го обвинява, че е станал заложник на каталунските сепаратисти, които му гласуваха доверие през юни. Антисепаратистката риторика впрочем донесе успех на десницата и на крайната десница на изборите в крепостта на социалистите - Андалусия, първите избори от идването на Санчес на власт. Призивите на опозицията към Санчес да покаже твърдост към сепаратистите още повече се засилиха след като в събота Ким Тора насърчи каталунците да последват примера на Словения, която провокира кървав конфликт, като едностранно обяви независимост от Югославия през 1991 г. Министърката на отбраната Маргарита Роблес заклейми във вторник Ким Тора с много остри думи. \"Човекът, който не изпълнява задълженията си като премиер и окуражава прибягването към насилие, няма никаква легитимност, за да поеме и най-малката политическа отговорност\", заяви тя пред журналисти. \"Резултатите в Андалусия, които засилиха завоя надясно на испанския електорат и радикализацията на обстановката в Каталуня, създава ситуация, при която Санчес е принуден да направи жест, за да покаже, че правителството няма да позволи радикално залитане (на КЗР) в Каталуня\", смята политологът от Барселона Ориол Бартомеус. Но пълен разрив с каталунските сепаратисти, без които Санчес не може да осигури подкрепа за приемане на бюджета, който иска да представи пред парламента през януари, поставя под заплаха по-бързо от очакваното оцеляването на правителството му. \"Очевидно, ако ситуацията в Каталуня се изостри, ще стане невъзможно да се спази изборния график\", в момент, когато според повечето наблюдатели правителството мисли за избори през есента, \"и ще има незабавно свикване на вот\", смята политологът. /От БТА/", "date": "2018.12.12", "title": "Правителството на Педро Санчес променя тона към сепаратистите в Каталуня"}
{"url": "https://www.24chasa.bg/novini/article/7195044", "text": "Когато говорим за замърсяване в градската среда, в съзнанието ни първо изплуват картини на пълни контейнери за смет, веещи се найлонови торбички по клоните на дърветата и запрашен въздух. Освен боклука, който хората сами произвеждат, фините прахови частици във въздуха и изгорелите газове от автомобилите обаче има още два вида градско замърсяване - светлинното и шумово. Вероятно сте забелязали, че през лятото, независимо по кое време от нощта, се чуват пеещи птици. Причината за това е силното светлинно замърсяване. Пойните птици посрещат и изпращат слънцето с чуруликане. Силното улично осветление, мигащите билбордове и светещите прозорци от гъсто разположените сгради карат Вина за това има светлинното замърсяване. То скрива нощното небе. Затова живеещите в центъра на големите градове никога не са виждали звезди през нощта. Изследвания на университета в Колорадо показват, че 30% от жителите на планетата са изцяло лишени от възможността да видят Млечния път. Най-засегнатите са европейците и северноамериканците, като проблемът е характерен за над 90% от населението на САЩ и Европа. През 1994 г. земетресение с магнитуд 6,7 по Рихтер разлюлява Лос Анджелис. Часът е 4,30 ч. Токът спира и всички излизат навън в тъмното. Тогава забелязват странно явление на небето. Заваляват сигнали до спешния телефон 911 за сияние с множество светлини в небето. Всички смятат, че това е НЛО и им предстои първа среща с извънземни. Паниката тогава овладяват астрономите от лосанджелиската обсерватория “Грифит”. Оказва се, че “В Лос Анджелис хората не виждат повече от няколко десетки звезди на небето. В България в големите градове могат да се видят не повече от 50 звезди. Най-ярките съзвездия са Голямата и Малката мечка и Орион, а извън градската среда могат да се видят 2000-3000 звезди”, казва астрономът от Роженската обсерватория Венцислав Димитров. Светлинното замърсяване силно пречи на хората, които работят това – да набюдават звездите. Изкуствените светлини, които озаряват нощното небе, пречат на обсерваториите да извършват научните си наблюдения. “България е едно тъмно място в Европа, а Смолян е едно от най-тъмните места в България. Определено Роженската обсерватория е на добро място, а в последните години районът става все по-тъмен. Много хора се изнесоха към други градове”, казва директорът на Роженската обсерватория д-р Никола Петров. Той работи и живее в Рожен от над 21 години и смята, че българските астрономи в най-голямата ни обсерватория за момента имат добри условия за работа. “Има обсерватории от Западна Европа и САЩ, които са престанали да правят големи изследвания именно заради светлинното замърсяване”, твърди д-р Петров и добавя, че в последните години се Разположени са основно на Канарските острови и Хаваите, а най-големите и модерни телескопи се намират в пустинните земи на Чили. Класацията на десетте най-силно светлинно замърсени града в света води Токио, следват Лондон, Ню Йорк, Париж, Москва, Мадрид. Седмата позиция е за Атина, следват Пекин, Лас Вегас, десети е Хонконг. “Не е нужно да съм специалист, за да кажа кои са най-светлинно замърсените градове в България. Това са София, Пловдив, Варна и Бургас”, отбелязва д-р Никола Петров. София се намира на 100 км, а Пловдив - на 60 км от Рожен, и въпреки големите разстояния астрономите в най-голямата българска обсерватория виждат светлинните куполи над тези два града. “В последните години Пловдив и Асеновград започват силно да осветяват хоризонта”, уточнява д-р Петров. Той обаче добавя, че засега това не пречи на научните наблюдения. Пряк риск за здравето на човек обаче оказва шумовото замърсяване. Европейската агенция по околната среда съобщи преди няколко месеца, че 100 милиона европейци са засегнати от вредните му нива. Прагът на шум, наложен от ЕС от 55 децибела за дневна експозиция и 50 - за нощна, се предизвиква основно от трафика. Шумовото замърсяване продължава да е основен проблем в Европа и според Световната здравна организация е вторият най-сериозен след замърсяването на въздуха. Човешкото ухо възприема шума и по време на сън. Всяка година в европейските градове се губят между 1 и 1,6 милиона години живот в добро здраве поради транспортен шум. Той е основна причина за нарушенията на съня. Доказана е и връзката с исхемичната болест на сърцето и високото кръвно налягане. Според данни на СЗО шумът допринася за Степента на чистия риск от увреждане на човешкото здраве под въздействието на шума е трудноустановима. Обикновено този фактор действа в комбинация с други - химични, физични, биологични, психологически и свързани с начина на живот. Силният шум засяга не само слуха, а и централната и вегетативната нервна система. Хората стават неспокойни, раздразнителни, неработоспособни, често имат главоболие и световъртеж, страдат от безсъние. Резките и внезапни шумове повишават кръвното налягане, но така действат и продължителния постоянен шум. Установено е, че високите честоти и импулсният шум с пикове и затихвнания са по-опасни. При децата, особено в началния курс, шумът може да повлияе на способността им за четене и писане. В класовете, в които има по-високи нива, учениците показват значително по-слаби резултати от останалите.", "date": "2018.12.12", "title": "30% от жителите на планетата никога не са виждали звездите"}
{"url": "https://www.24chasa.bg/novini/article/7196089", "text": "Турция ще започне операция на изток от р. Ефрат в Северна Сирия до няколко дни, обяви днес президентът на страната Реджеп Тайип Ердоган, цитиран от Ройтерс. Такъв ход заплашва да обтегне допълнително отношенията на Турция със Съединените щати, посочва агенцията. \"Ще започнем операцията за прочистването от сепаратисти терористи на изток от Ефрат до няколко дни\", каза президентът и подчерта, че американските военни в района, които си сътрудничат на терен със сирийската кюрдска милиция Сили за защита на народа (СЗН), не са цел на планираната операция, информира БТА. По думите на Ердоган \"тази стъпка ще позволи да бъде открит пътят за политическо решение и за по-здраво сътрудничество\". Вашингтон и Анкара имат разногласия, свързани със СЗН, тъй като според Турция тези сили представляват разклонение в Сирия на Кюрдската работническа партия (ПКК), която от 1984 г. води въоръжена борба срещу турската държава. Макар да признават ПКК за терористична групировка, САЩ я разграничават от СЗН, партньор на САЩ на терен в Сирия в борбата срещу \"Ислямска държава\". Турският министър на националната отбрана Хулуси Акар също заяви по-рано днес, че Турция няма да допусне създаването на терористичен коридор край своята граница в района на Сирия, предаде ТАСС. \"Продължаваме да държим на твърдата си позиция в борбата срещу тероризма в Идлиб, Манбидж, а също и на изток от р. Ефрат. Няма да допуснем създаване на терористичен коридор по нашата граница\", изтъкна министърът. По-рано стана известно, че САЩ са разположили наблюдателни пунктове по сирийско-турската граница независимо от призива на Анкара да се откажат от това. Според Турция това само \"ще усложни ситуацията в един без друго сложен район\". Преди това Анкара се разгневи на новината, че САЩ ще обучават в Източна Сирия сили с численост от 40 хиляди души. Председателят на Съвета на началник-щабовете на американската армия генерал Джоузеф Дънфорд посочи, че вече са обучени осем хиляди членове на Сирийските демократични сили, но \"в името на стабилността\" ще бъдат обучени и оборудвани с оръжие общо 40 хиляди души. Водещата групировка в подкрепяните от САЩ Сирийски демократични сили, които контролират почти цялата територия на изток от Ефрат, са именно СЗН, смятани от Анкара за терористи.", "date": "2018.12.12", "title": "Ердоган: Турция ще започне операция на изток от р. Ефрат в Северна Сирия до дни"}
{"url": "https://www.24chasa.bg/novini/article/7196248", "text": "Италианската полиция е идентифицирала членове на клетка на групировката \"Ислямска държава\", за които се предполага, че стоят зад отвличането през 2013 г. на италианския хуманитарен работник Федерико Мотка в Сирия, предаде Асошиейтед прес, цитирана от БТА. Мотка бе пленен от ИД в Северна Сирия заедно с британския си колега Дейвид Хейнс. Хейнс беше обезглавен през септември 2014 г., година и половина след отвличането му. Мотка бе пуснат през септември 2014 г. Издадени са заповеди за арест на хора, за които се предполага, че са били замесени в отвличане с цел тероризъм и в престъпления на терористична организация, съобщава полицията. Броят на издадените заповеди за арест не се уточнява.", "date": "2018.12.12", "title": "Италия установи членове на \"Ислямска държава\", отвлекли италиански работник в Сирия"}
{"url": "https://www.24chasa.bg/novini/article/7196260", "text": "Мъртъв мъж е бил открит късно тази сутрин край село Мория на остров Лесбос, където съществува голям център за настаняване на мигранти, съобщава агенция АНА-МПА. Според първоначалните данни смъртта на мъжа, който най-вероятно е кандидат за убежище, е настъпила от рана от остър предмет, предава БТА. Полицейските сили в лагера са поставени в готовност, а мястото, на което е открито тялото, е отцепено.", "date": "2018.12.12", "title": "Бежанец е убит край центъра за мигранти на гръцкия остров Лесбос"}
{"url": "https://www.24chasa.bg/novini/article/7196247", "text": "Един месец след бягството на бившия македонски премиер Никола Груевски в Унгария, за да избегне присъдата от две години затвор по делото \"Танк\", журналист от британския \"Гардиън\" публикува във Фейсбук негова снимка, съобщи МИА, цитирана от БТА. Избягалият бивш македонски премиер е забелязан в Будапеща, написал кореспондентът на \"Гардиън\" в Будапеща Даниел Нолън. На снимката, първата след бягството му от Македония, се вижда Груевски в червено яке и още едно лице в близост до бирария в столицата на Унгария. Груевски напусна Македония на 12-и миналия месец. С помощта на унгарски дипломати през Албания, Черна гора и Сърбия той избяга в Унгария, където поиска и му беше предоставено политическо убежище. Македонските власти издадоха международна заповед за задържането на Груевски и поискаха той да бъде екстрадиран в Македония. Груевски е обвинен по няколко дела на специалната прокуратура, като за част от тях задочно му е определен арест. В ход е разследване за това как е избягал бившият македонски премиер и кой му е помогнал.", "date": "2018.12.12", "title": "Журналист от \"Гардиън\" засне Никола Груевски в Будапеща"}
{"url": "https://www.24chasa.bg/novini/article/7196281", "text": "Министър-председателят Бойко Борисов се срещна с представители на Камарата на строителите в България. Той посочи, че не одобрява линията за дискредитиране на сектора, но призова за качествено изпълнение на проектите, съобщиха от пресцентъра на Министерски съвет. По време на разговорите представителите на бранша заявиха, че спазват всички европейски стандарти при строенето на пътища и призоваха за подкрепа срещу риториката за дискредитиране на строителния бранш. На срещата участва и министърът на регионалното развитие и благоустройството Петя Аврамова.", "date": "2018.12.12", "title": "Борисов: Не одобрявам линията за дискредитиране на строителния сектор (Видео)"}
{"url": "https://www.24chasa.bg/novini/article/7196497", "text": "Германското правителство заяви, че е засилило контрола по границата на страната с Франция след снощното нападение в Страсбург, но не смята, че нивото на заплаха във ФРГ се е променило, предаде Асошиейтед прес, цитирана от БТА. Говорителката на вътрешното министерство Елеоноре Петерман каза, че няма причина коледните базари в Германия да не бъдат посещавани. Преди две години коледен базар в Берлин стана мишена на смъртоносно нападение. Петерман и германското министерство на правосъдието съобщиха, че властите нямат информация за връзки между заподозрения нападател, който е лежал в германски затвор за обир, и ислямски екстремисти. Заподозреният, който снощи уби двама и рани около дузина други, е бил осъден в Германия през 2016 г. и е бил депортиран във Франция през 2017 г. Петерман обаче каза, че му е било отнето правото за свободно придвижване в рамките на ЕС.", "date": "2018.12.12", "title": "Германия засилва контрола по границата с Франция след атаката в Страсбург"}
{"url": "https://www.24chasa.bg/novini/article/7196515", "text": "\"Обсъдихме проблемите, които стоят пред бранша. Получихме уверението на президента, че ще подкрепи бранша и го подкрепя във всички негови начинания\". Това заяви шефът на Камарата на строителите в България Илиян Терзиев след  Днес камарата изкара Терзиев допълни, че президентът им е благодарил за оказаната подкрепа при инциденти в страната, като трагедията в Хитрино, както и подпомагането на кампанията за Нова година в подкрепа на деца. Ние си казахме проблемите, които обсъждаме цял ден. Поставихме най-важните въпроси, които касаят законовата част на нашата дейност. Получихме уверение, че от тук нататък ще работим заедно и ще вървим в тази посока. От камарата искат да се внесат промени в Закона за устройството на територията и Закона за обществените поръчки, \"за да има прозрачност в бранша - при определяне на цените и приемането на строително-монтажни работи\". Друг проблем за строителния бранш е недостигът на кадри. Терзиев каза, че едно от главните искания на бранша е да се спре политическото говорене за бранша. Той обясни, че ще бъде полезно да има санкции \"срещу злословенето\", защото проблемът да охулваш един човек е много сериозен, а фирмите претърпяват и финансовите загуби. Шефът на КСБ обясни още, че са получили уверение от премиера Бойко Борисов, че дължимите суми на строителните фирми, ще бъдат изплатени до Коледа.", "date": "2018.12.12", "title": "Илиян Терзиев, КСБ: Получихме уверението на президента, че ще подкрепи бранша (Видео)"}
{"url": "https://www.24chasa.bg/novini/article/7196517", "text": "При средна цена 126.66 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /13 декември/. Средната цена на пиковата енергия /9.00-20.00 ч./ e 151.11 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 102.22 лв. за мегаватчас. Най-ниската цена в рамките на днешната сесия, при утрешен ден на доставка, е 79.74 лв. за мегаватчас, достигната за 3.00 ч., а най-високата е 192.81 лв. за мегаватчас - за 20.00 часа. Данните от БНЕБ показват, че са продадени общо 20 378.00 мегаватчаса електроенергия. Енергийната борса вчера затвори при средна цена 146.75 лв. за мегаватчас. В сегмента \"пазар в рамките на деня\" за днес, 12 декември, БНЕБ отчита до момента общ търгуван обем от 168.30 MWh.", "date": "2018.12.12", "title": "Енергийната борса затвори при средна цена 126.66 лева за мегаватчас"}
{"url": "https://www.24chasa.bg/novini/article/7196538", "text": "Разходите за социална защита ЕС са били 28,2 процента от брутния вътрешен продукт (БВП) през 2016 година спрямо 28,4 процента през 2015 година, сочат публикуваните днес данни на сайта на европейската статистическа служба Евростат, цитирани от БТА. През 2016 година двата основни източника на финансиране на социалната защита в ЕС са били социалните вноски, които представляват 55 процента от общите приходи и общите вноски на държавите от данъци - 40 процента. Средната стойност на разходите за социална защита като дял от БВП продължава да прикрива големите разлики между страните членки, отбелязва Евростат. През 2016 година разходите за социална защита са били най-малко 30 процента във Франция (34 процента), Финландия и Дания (по 32 процента), както и в Австрия, Белгия, Италия, Швеция и Холандия (по 30 процента). Под 20 процента от БВП са били разходите за социална защита в Румъния, Латвия и Литва (по 15 процента), Ирландия (16 процента), Естония и Малта (по 17 процента), България и Словакия (по 18 процента), Чехия, Кипър и Унгария (по 19 процента). Разходите за социална защита на глава от населението изразена чрез паритет на покупателна способност (ППС - PPS), който изглажда разликите в ценовите равнища между страните, също варират много в отделните страни членки на ЕС. По този показател на първо място е Люксембург (14,5 хиляди ППС), следван от Австрия, Германия, Дания, Холандия и Франция (около 11 хиляди ППС). Показателят е най-нисък в Румъния, България и Латвия (под 3 хиляди ППС).", "date": "2018.12.12", "title": "Разходите за социална защита като дял от БВП в ЕС леко са спаднали"}
{"url": "https://www.24chasa.bg/novini/article/7196552", "text": "Огромна шоколадова река се изля от съоръженията на производител на шоколадови лакомства в западния германски град Верл, причинявайки доста неприятности на службите за спешни реакции, предаде ДПА. \"Изгребвахме всичко с лопати\", разказва Карстен Корте, ръководител на доброволческия противопожарен отряд в града, предаде БТА. Улица в града трябваше да бъде изчистена от близо тон гъст кафяв шоколад. За задачата бяха необходими 25 души и над два часа. Причината за изтичането все още не е напълно изяснена, но вероятно се дължи на технически проблем в завода. За да отстранят шоколада от улицата пожарникарите използваха топла вода и горелки, за да не стане настилката хлъзгава и твърде опасна за шофиране. Шоколадът е бил изхвърлен - Корте потвърди, че доброволците не са го изяли.", "date": "2018.12.12", "title": "Река от шоколад заля германски град"}
{"url": "https://www.24chasa.bg/novini/article/7196564", "text": "Двама мъже бяха арестувани в Италия по подозрение за трафик на незаконни мигранти към Германия, чрез скриването им в товарни влакове, съобщи днес италианската полиция, цитирана от ДПА. Двамата мъже, единият от които е от Северна Африка, а другият - от Централна Африка, бяха задържани от полицията в Комо, италиански град близо до швейцарската граница, се казва в изявлението на полицията. Полицията е по следите на още двама заподозрени, които се укриват и е започнала разследване срещу други двама, предаде БТА. Според правоохранителните органи мигрантите са плащали по 150-300 евро на човек, за да бъдат прехвърлени до жп гари в Северна Италия и скрити през нощта в товарни вагони. \"Стотици хора\" са рискували живота си при подобни пътувания и \"мнозина\" са стигнали до целта си, а други са били заловени от австрийската, германската и швейцарската гранични служби, съобщи италианската полиция.", "date": "2018.12.12", "title": "Арестуваха двама мъже в Италия за трафик на мигранти към Германия"}
{"url": "https://www.24chasa.bg/novini/article/7196521", "text": "Предупреждение към Република Македония отправи гръцкият министър на отбраната Панос Каменос, който днес посети наблюдателен пост на гръцката гранична полиция на гръцко-македонската граница, съобщава \"Катимерини\", цитиран от БТА. \"Гърция иска да живее в мир и съседите ще трябва да разберат,че в техен интерес е да имат приятелството на Гърция на тяхна страна. Но ще трябва същевременно да разберат, че дотогава, докато ни предизвикват, докато представят иредентистки претенции, вратата на Гърция ще е затворена. А вратата на Гърция е врата на Европа и врата на Запада. Ще трябва да разберат, че Македония е една и е гръцка. Това ще им даде билета за утрешния ден и за благоденствието\", е заявил Каменос. В последните дни изказвания на македонския премиер за възможно преподаване в Гърция на македонски език и за \"Егейска Македония\" предизвикаха остри реакции в Гърция и дори поставиха под въпрос дали в парламента ще има мнозинство за ратификацията на Преспанското споразумение. Самият Каменос, лидер на партията Независими гърци, по начало е противник на споразумението между Атина и Скопие и на включването на думата \"Македония\" в името на бившата югославска република. Изказванията на Каменос понякога не са в рамките на линията, следвана от гръцкото правителство.", "date": "2018.12.12", "title": "Каменос към Скопие: Докато съседите ни предизвикват, вратата на Гърция е затворена"}
{"url": "https://www.24chasa.bg/novini/article/7196580", "text": "Водачката на подкрепящата британското правителство северноирландска Демократична юнионистка партия (ДЮП) обедини сили с британския министър на търговията и двамата бивши министри за Брекзита в призив за преразглеждане на предпазния механизъм за ирландската граница в сделката за излизане от Европейския съюз, предаде Ройтерс. Лидерът на ДЮП Арлийн Фостър, министърът на международната търговия Лиъм Фокс и ексминистрите за Брекзит Дейвид Дейвис и Доминик Рааб предложиха промени в механизма в споразумението за излизане от ЕС, договорено от премиера Тереза Мей и останалите лидери от ЕС миналия месец. \"Обединеното кралство се нуждае от едностранна схема за излизане от предпазния механизъм, но можем да дадем на ирландското правителство уверения, че ще въведем конкретни мерки, гарантиращи, че няма да има връщане към твърда граница\", посочи в общо изявление Рааб. Британското правителство може да не подложи споразумението за Брекзит на гласуване в парламента, освен ако ЕС не даде допълнителни гаранции за предпазния механизъм във връзка със Северна Ирландия, каза Лиъм Фокс. Сделката много трудно ще получи подкрепа, ако не постигнем промени в предпазния механизъм, не смятам, че ще мине в парламента. Дори не съм сигурен, че кабинетът ще се съгласи тя да бъде гласувана от Камарата на общините, заяви Фокс пред Би Би Си. Арлийн Фостър каза, че сегашното споразумение за Брекзит няма да бъде подкрепено от ДЮП и изрази надежда да се срещне по-късно с Тереза Мей, за да препоръча промени в предпазния механизъм.", "date": "2018.12.12", "title": "Искат преразглеждане на предпазния механизъм за ирландската граница в сделката за Брекзит"}
{"url": "https://www.24chasa.bg/novini/article/7196586", "text": "При откриването на дебата за бъдещето на Европа с президента на Република Кипър Никос Анастасиадис днес в Страсбург председателят на Европейския парламент Антонио Таяни изказа съболезнованията си към жертвите на вчерашната терористична атака в град Страсбург, който е седалище на Европейския парламент, съобщи пресслужбата на ЕП. \"Скърбя дълбоко за жертвите на атаките в Страсбург и за техните близки. Страсбург е град, който е символ на мир и помирение. Вчерашният престъпен акт беше атака срещу нашия начин на живот. Въпреки това трябва да продължим да работим, за да покажем, че силата, която черпим от свободата и демокрацията, винаги ще надвие насилието, престъпността и терора\", каза председателят на Европейския парламент. Минута мълчание бе обявена днес в 12.30 ч. в пленарна зала в знак на съпричастие към жертвите.", "date": "2018.12.12", "title": "Таяни: Свободата и демокрацията винаги ще победят насилието, престъпността и терора"}
{"url": "https://www.24chasa.bg/novini/article/7196590", "text": "Около 13.30 часа вчера в РУ-Ботевград било съобщено за пострадал мъж в местността Калугерово, в землището на с. Врачеш, съобщиха от пресцентъра на МВР. Дежурна оперативна група извършила оглед на местопроизшествието. По първоначални данни 23-годишният мъж от с. Осиковица е бил ударен от паднало дърво по време на незаконно добиване на дървесина. Пострадалият е настанен за лечение с фрактура на десен крак и черепно-мозъчна травма, с опасност за живота. По случая е образувано досъдебно производство.", "date": "2018.12.12", "title": "Млад бракониер на дървесина е с опасност за живота, затиснало го дърво"}
{"url": "https://www.24chasa.bg/novini/article/7196589", "text": "48-годишен мъж е задържан в Шесто РУ за опит за убийство. На 8 декември, около 1 часа от столична болница е подаден сигнал в Шесто РУ за приети пациенти - двама мъже с прободни рани, настанени за лечение без опасност за живота. По данни на пострадалите, малко по-рано същата нощ, пред игрална зала на бул. \"Тодор Каблешков\" били нападнати от непознат, който им нанесъл рани с нож в гърдите и избягал. В резултат на предприетите оперативно-издирвателни и процесуално-следствени действия в рамките на образуваното досъдебно производство е установен извършителят - 48-годишен, криминално проявен столичанин. Задържан е с полицейска мярка до 24 часа в Шесто РУ. След доклад на събраните материали в Софийска градска прокуратура той е привлечен като обвиняем. Наложена му е мярка за неотклонение \"задържане под стража\".", "date": "2018.12.12", "title": "Задържаха мъж в София, пробол с нож в гърдите двама на 8 декември"}
{"url": "https://www.24chasa.bg/novini/article/7196594", "text": "Румънската опозиция ще внесе вот на недоверие срещу лявото правителство на премиера Виорика Дънчила в петък, като гласуването най-вероятно ще бъде следващия четвъртък, съобщава информационният сайт \"Зиаре\", цитиран от БТА. \"Този вот на недоверие е очакван и необходим за обществото в Румъния и за настоящата ситуация в нашата страна\", заяви лидерът на опозиционния Съюз за спасение на Румъния Дан Барна. Той отбеляза, че вотът на недоверие ще бъде внесен в петък, за да бъде прочетен в парламента в понеделник и да бъде подложен на гласуване вероятно в четвъртък следващата седмица. На свой ред лидерът на групата на депутатите от опозиционната Национално-либерална партия Ралука Туркан изтъкна, че \"правителството Драгня-Дънчила може да бъде сменено\". \"Партиите от опозицията показаха, че имат упоритост, последователност, професионалисти, имат политическа воля и още утре може да бъде представена управленска програма\", посочи тя. Еуджен Томак, председател на Партия Народно движение, посочи няколко мотива, поради които правителството на Социалдемократическата партия и Алианса на либералите и демократите трябва да си отиде, включително заради това, че не е отпуснало пари за проекти за важни магистрали. Лидерът на Демократичния съюз на унгарците в Румъния Келемен Хунор заяви, че формацията още не е решила дали ще гласува или не вота на недоверие, тъй като опозицията не е уточнила кого ще предложи за премиер и министри и каква ще бъде управленската програма. Традиционно партията на етническите унгарци подкрепя лявото правителство", "date": "2018.12.12", "title": "Румънската опозиция внася вот на недоверие в петък"}
{"url": "https://www.24chasa.bg/novini/article/7196720", "text": "По делото няма абсолютно никакво доказателство, което да уличи Евлоги Станоев-Бирмата за престъпленията, в които е обвинен - ръководител на престъпна група за производство, съхранение и разпространение на цигари и помагач в държане на безакцизни стоки. Това обяви спецсъдия Виктор Чаушев, като веднага освободи от ареста Бирмата и не му взе мярка за неотклонение. Прокурор Лидия Манолова искаше на Станоев да бъде наложен постоянен арест. Преди това на 23 ноември той пуснал молба чрез адвокатката си Ина Лулчева, че желае да се яви пред прокуратурата. От там му отговорили това да стане на 10 декември. Съдът коментира, че това е необяснимо дълго време предвид усилията, които прокуратурата твърди, че е положила за издирването му и предвид издадената за Станоев европейска заповед за арест. По същество съдия Чаушев посочи, че името на Бирмата се споменава само в показанията на двама свидетели, които изказвали предположения с изразите \"знам, че...\" и \"чух, че...\", без да посочват откъде и откого. \"Едно обвинение не може да се гради на предположения\", каза съдията и подчерта, че доказателственият дефицит не може да бъде запълнен дори и ако в тези предположения има и логически разсъждения. За финал съдът посочи, че не приема да има опасност Бирмата да се укрие. Той ще бъде освободен веднага, освен ако прокуратурата или МВР не го задържат за друго. Преди решението на съда Бирмата каза, че не познава никого от групата, за която е обвинен, че ръководи освен синовете му Антон и Георги. \"Не съм се укривал. Бях си у нас и ходех на работа\", каза Бирмата за 3-те месеца, през които го издирваха.  В деня на акцията на Специализираната прокуратура срещу фамилията му - 14 септември, Бирмата бил в Гърция. Решението на спецсъда може да се оспори пред втората инстанция на 20 декември.", "date": "2018.12.12", "title": "Съдът: Няма нито едно доказателство срещу Бирмата"}
{"url": "https://www.24chasa.bg/novini/article/7196734", "text": "За транформирането на Косовските сили за сигурност /КСС/ в пълноценна армия на Косово ще се гласува в петък, както е планирано, въпреки предупреждението на НАТО, заяви председателят на косовския парламент Кадри Весели, който посочи, че армията няма да застраши съседите, предаде Танюг. Весели изрази увереност, че генералният секретар на НАТО Йенс Столтенберг \"ще има добри намерения и ще разбере това като наше законно право\", предава БТА. \"Нашата армия е армия на партньорството, а не армия, която застрашава съседите. Генералният секретар Йенс Столтенберг би трябвало да се тревожи повече за руските бази в Сърбия и Ниш, отколкото за партньорите на НАТО, които са тясно свързани със САЩ и страните от НАТО\", каза Весели. Във връзка с тревогата на Белград за създаването на армията Весели каза, че Прищина е готова да поеме отговорността за сърбите на цялата територия на Косово. \"Сърбия не трябва да нарушава правата на косовските сърби и да не ги жантажира да напуснат КСС, както прави в много случаи чрез свои структури и хора. Факт е, че нашите граждани, косовските сърби, са суверенни граждани и ние ще ги уважаваме най-много\", каза Весели.", "date": "2018.12.12", "title": "Косово: Столтенберг да се тревожи повече за руската база в Ниш, отколкото за армията ни"}
{"url": "https://www.24chasa.bg/novini/article/7196725", "text": "Тълкуването на Върховния касационен съд за гражданската конфискация е въпреки закона. То не го дописва, а го изменя. Съдът не създава закони, за това приемането на този законопроект е да се възстанови справедливостта, която е крещящо нарушена. Това заяви главният прокурор Сотир Цацаров пред правната комисия, която обсъди промени в закона \"Антикорупция\". Те се наложиха спешно след петък /7 декември/, когато гражданската колегия на ВКС прие тълкувателно решение, че при прекратено наказателно производство не може да се внася иск за отнемане на незаконно придобито имущество. Заради тълкувателното решение шефът на правната комисия Данаил Кирилов внесе спешни промени в закона, за да не попаднат над 300 дела във \"фризера\".  Едната от тях гласи, че прекратеното наказателно производство не е пречка за внасяне на иск за отнемане, а втората поправка засяга сроковете за проверка на незаконно имущество. При обсъждането в правната комисия бяха поканени шефът на КПКОНПИ Пламен Георгиев, министрите на правосъдието и вътрешните работи Цецка Цачева и Младен Маринов, главният прокурор Сотир Цацаров, съдията от ВКС Борислав Балазелков. Данаил Кирил съобщи, че е бил поканен писмено и председателят на Върховния касационен съд Лозан Панов, който лично е председателствал общото събрание на Гражданската колегия. Панов не дойде и не е посочил причина. Шефът на КПКОНПИ съобщи, че прекратените дела заради тълкувателното решение продължават да нарастват. До вчера те бяха 19 за повече от 21 милиона, а днес са се увеличили с още две и сумата вече е скочила над 22 милиона. \"Съдът не може да дописва закона и с тълкувателно решение да променя действителната воля на законодателя\", каза Георгиев. В подкрепа на промените на Кирилов се изказаха още Цецка Цачева и Младен Маринов. \"Материята е сложна и не мога да разбера това бързане\", обяви депутатът от БСП Крум Зарков. Той съобщи, че представителите на левицата ще гласуват \"въздържали се\". След близо 2 часа дискусии 12 депутати от правната комисия гласуваха \"за\" промените на Кирилов, а 6-ма от БСП и \"Воля\" се въздържаха.", "date": "2018.12.12", "title": "Цацаров: С решението на ВКС справедливостта бе крещящо нарушена"}
{"url": "https://www.24chasa.bg/novini/article/7196743", "text": "Европейският парламент одобри днес препоръки за справяне с радикализацията, за подобряване на оперативната съвместимост на данните и подпомагане на жертвите на тероризъм, съобщи БТА. В приетия документ се изразява загриженост от недостатъчния обмен на данни между европейските служби за сигурност. Според ЕП борбата с тероризма трябва да бъде водена при пълно зачитане на основните права, включително защитата на данните и свободата на изразяване. ЕП предлага да бъде съставен списък на радикалните проповедници в ЕС; да бъдат уеднаквени изискванията за сигурност и съдебно преследване на участвалите в сражения зад граница; да бъде премахната възможността осъдени терористи да получават убежище. Евродепутатите подкрепят въвеждането на мерки срещу радикализацията в затворите и в образованието. Според ЕП е необходимо по външните граници на ЕС да бъдат извършвани проверки с използването на всички съответни бази данни. Евродепутатите отбелязват необходимостта от правни процедури за проследяване на възхвалата на терористични действия, за премахването на пропаганда, призоваваща към насилие, за ограничаване носенето на ножове на обществени места. ЕП предлага правилата за съхраняването на данни за пътниците със самолет да обхванат и частните полети. Според евродепутатите е необходимо изготвянето на списък от лицензирани купувачи на съставки за изработването на взривни вещества. ЕП предлага въвеждането на общо определение за \"жертва на тероризъм\", както и фондът \"Солидарност\" на ЕС да бъде използван за обезщетяването на жертвите на тежки терористични нападения.", "date": "2018.12.12", "title": "Европарламентът представи препоръки за борбата с тероризма"}
{"url": "https://www.24chasa.bg/novini/article/7196761", "text": "Израелският премиер Бенямин Нетаняху настоя днес пред италианския вицепремиер Матео Салвини силите на ООН в Ливан, под командването на италианец, да действат по-енергично срещу \"агресивните действия\" на ливанската шиитска групировка Хизбула, предаде Франс прес, цитирана от БТА. Нетаняху прие Салвини 8 дни след като израелската армия започна операция за неутрализиране на тунели, прокопани под ливанската граница от Хизбула, за да навлиза в Израел. Малко след пристигането си в Израел вчера, Салвини отиде с хеликоптер на мястото на операцията. Тунелите са \"явен акт на агресия от страна на Хизбула срещу нас и срещу правилата на международната общност\", каза днес Нетаняху в Ерусалим на срещата си със Салвини, когото нарече \"голям приятел на Израел\". Премиерът на Израел изтъкна, че Временните сили на ООН в Ливан (ЮНИФИЛ) са под командването на италианския генерал Стефано дел Кол. \"Смятаме, че ЮНИФИЛ трябва да бъде по-силна, по- енергична, но в крайна сметка тази отговорност носи международната общност\", посочи Нетаняху. Миналата седмица Нетаняху настоя за въвеждане на международни санкции срещу Хизбула, както и на санкции срещу Ливан, който, според него, позволява на шиитското движение да напада Израел. САЩ, голям съюзник на Еврейската държава, приеха да подготвят засилени санкции срещу Хизбула, но не и срещу Ливан, съобщи днес всекидневникът \"Аарец\". В Туитър Салвини написа, че \"ислямските терористи от Хизбула копаят тунели и изстрелват ракети, за да нападат бастиона на демокрацията в този регион\". Като квалифицира Хизбула като \"терористи\", Салвини поставя в опасност хилядите италиански военнослужещи, участващи в ЮНИФИЛ, които наброяват около 10 500 войници. Това заявиха в италианската преса източници от министерството на отбраната в Рим, изразявайки своето \"притеснение и неудобство\". \"Странно е да чета в италианските вестници, че някои хора са изумени, че наричам ислямските терористи такива, каквито са, ислямски терористи\", каза Салвини във видео на страницата си във Фейсбук. \"Нека придадем на думите истинската им тежест. Ако не идентифицираме противника, не казвам врага, а противника, играта никога няма да бъде спечелена\". Кавгата започна на фона на променящо се равновесие на силите между \"Лига\" и Движение \"Пет звезди\" в правителството, като партията на Салвини започва да задминава съюзника си в допитванията, предаде Ройтерс. Италиански вестници коментират, че Салвини може да се опита да предизвика предсрочни избори догодина, макар той многократно да е отричал това. Обикновено Италия е изключително предпазлива по отношение на Хизбула, защото не иска да създава проблеми на италианските военни в Ливан, отбелязва агенцията. Министърът на отбраната Елизабета Трента, която е от \"Пет звезди\", призова Салвини да мисли внимателно какво говори. \"Винаги трябва да имаме предвид, че нашите войници всеки ден рискуват живота си за нашата стабилност\", каза Трента в изявление. Друг политик от \"Пет звезди\" - зам.-министърът на външните работи Манлио ди Стефано, отиде още по-далече: \"Да се говори за геополитика, без да се разбират причините, и само, за да се подкрепи най-силната страна, вреди на хората и на мира в региона\". По време на двудневната си визита Салвини не посети окупирания Западен бряг, нито се видя с палестински лидери. През 2013 г. ЕС реши да включи въоръженото крило на Хизбула в черния списък на терористите, стъпка, предизвикана от загриженост заради участието на ливанската групировка в смъртоносното нападение срещу автобус с израелски туристи в България през 2012 г. и заради гражданската война в Сирия, посочва Ройтерс.", "date": "2018.12.12", "title": "Нетаняху настоя силите на ООН в Ливан да действат по-енергично срещу Хизбула"}
{"url": "https://www.24chasa.bg/novini/article/7196762", "text": "Вътрешният министър Младен Маринов заяви пред медиите, след участие в правна комисия, че при приключване на абсолютни всички плащания за персонал в бюджета, това което остане ще бъде разпределено равномерно между всички служители в МВР. Той обаче допълни, че не може да се ангажира със сума, тъй като още не е приключил периода за изплащане на възнагражденията за декември месец, предаде БТА. Министърът коментира гласуваното от МС днес предложение директорът на Столичната полиция Ивайло Иванов да бъде назначен за главен секретар на МВР, като каза, че това се случва чак сега, защото е трябвало да се стигне до кандидатура, която да е съгласувана със съответните институции според процедурите. Като отбеляза, че тя е съгласувана с държавния глава, Маринов не обясни кой ще оглави столичната полиция ако Иванов бъде назначен за главен секретар. Той каза още, че след несъстоялата се миналата седмица среща между МВР, прокуратура и Министерство на правосъдието за условията в арестите и затворите, няма информация за организирана нова такава по въпроса.", "date": "2018.12.12", "title": "Младен Маринов: Служителите в МВР могат да получат бонуси, ако останат средства"}
{"url": "https://www.24chasa.bg/novini/article/7196781", "text": "Германската полиция контролира всяко съмнително превозно средство и издирва атентатора Шериф Шекат и неговият брат Сами, за когото също има данни, че е ислямист. Участък от 30 километра навътре от границата обхождат властите в провинции Заарланд и Райнлан-Пфалц. Шериф Шекат е арестуван за кражби в три държави и е излежал присъдите си. Освен във Франция, той е бил в затвора в Германия и Швейцария. В Германия е заловен и осъден за кражбата на 1467 евро в брой и злато за 6572 евро от зъболекарски кабинет в град Зинген, Германия, през 2012 г. По-късно е хванат да краде 315 евро от аптека. Излежава присъдата си в Берлин. В Германия той не е регисиирран като ислямист, но заради обирите го екстрадират във Франция. Шериф Шекат е израснал с шест братя и сестри в Страсбург, завършва училище, но след това е безработен. За кратко е общ работник към общината, но от 2011 не е работил. Вместо това пътувал много, казват роднините му. Смята се, че се е ислямизирал в затвора. Французите са го завели в регистър на опасните ислямисти, в който присъстват 26 000 души. 10 000 от тях са смятани за силно радикализирани.", "date": "2018.12.12", "title": "И германската полиция издирва атентатора и брат му"}
{"url": "https://www.24chasa.bg/novini/article/7196805", "text": "Министърът на енергетиката Теменужка Петкова и старши вицепрезидентът на френската компания \"Фраматом\" Фредерик Леливър очертаха перспективи за разширяване на сътрудничеството в областта на ядрената енергетика. Това съобщиха от пресцентъра на Министерството на енергетиката. Двамата са разговаряли днес в Министерството на енергетиката. Петкова е запознала участниците в срещата с решението на Народното събрание от 7 юни за възобновяване действията по търсенето на възможности за изграждане на АЕЦ \"Белене\" на пазарен принцип. В тази връзка в Министерството на енергетиката е била разработена процедура за избор на стратегически инвеститор, която ще премине през девет етапа. Българската страна ще участва в проекта с всички относими материални и нематериални активи и ще има блокираща квота. В изпълнението на над 30 процента от дейностите по проекта се очаква да участват български компании, предава БТА. Фредерик Леливър е отбелязал, че от страна на \"Фраматом\" е налице готовност за участие в процедурата и очакват нейното започване. По думите на министър Петкова в момента се подготвят необходимите документи и се очаква процедурата да бъде открита в началото на 2019 г. \"Покана за участие в процедурата ще бъде изпратена до всички потенциални инвеститори, които до момента са заявили официално интерес за участие в реализацията на проекта АЕЦ \"Белене\", е допълнила тя.", "date": "2018.12.12", "title": "Френската \"Фраматом\" потвърди готовност да участва в процедурата за АЕЦ \"Белене\""}
