{"url": "https://www.24chasa.bg/novini/article/7622632", "text": "Всички големи британски летища трябва да въведат 3D скенери за багажа преди края на 2022 г., обяви правителството. Министрите твърдят, че технологията ще увеличи сигурността, ускори чекирането преди полетите и може да сложи край на ограниченията за течности и лаптопи на бордовете на самолетите, предава Би Би Си. Оборудването, подобно на компютърната томография, използвана в болниците, вече е инсталирано в лондонското летище \"Хийтроу\". То осигурява по-ясна картина на съдържанието на куфара, персоналът може да увеличи и \"завърти\" вещите вътре за по-прецизна проверка, съобщава  Сега пътниците нямат право да качат на борда опаковка с повече от 100 мл течност. Опаковките с течности трябва да са сложени в прозрачен пластмасов плик с размери около 20х20 см. Ограниченията бяха въведени през ноември 2006 г. Обявявайки плана, премиерът Борис Джонсън увери, че скенерите ще сложат край на неудобството за пътниците и ще подобрят сигурността. Heathrow планира за вложи 50 милиона паунда през следващите няколко години, за да осигури технологията навсякъде на летището. След това тя ще бъде инсталирана и в други аерогари във Великобритания. Министърът на транспорта Грант Шапс заяви, че новото оборудване означава, че \"повече няма да вадите чорапите и бельото си, нито да разделяте течностите си и да вадите лаптопа си\". Той добави, че авиокомпаниите трябва да платят за промените, а не данъкоплатците. Технологията вече се използва от американски летища, включително в Атланта и Чикаго.", "date": "2019.08.25", "title": "Великобритания слага край на ограниченията за течности в самолетите"}
{"url": "https://www.24chasa.bg/novini/article/7622668", "text": "Полицията в Хонконг използва водно оръдие и сълзотворен газ срещу замерящи я с тухли и павета демонстранти, предадоха световните агенции. Ройтерс отбелязва, че водно оръдие не е било използвано от години в Хонконг. До конфронтацията се стигна, след като протестиращи първо се бяха събрали на стадион в пристанището Квай Чунг. Оттам някои демонстранти се отправиха до друг квартал на града - Цуен Ван. Там някои от тях издигнаха барикади на улицата, извадиха павета и изкъртиха тухли, с които после започнаха да замерят полицията. Други демонстранти пък изляха препарати за почистване на платното, за да го направят хлъзгаво за напредващата срещу тях полиция, съобщава БТА. Хонконгски полицай е стрелял най-малко веднъж с оръжието си днес, съобщи полицията. Това се случва за първи път през трите месеца на протести в Хонконг. Полицейски служител разказа, че негов колега е открил огън в момент, в който се е стигнало до ожесточени сблъсъци между протестиращи и полицията в квартала Цуен Ван, на около 10 километра от центъра на града.", "date": "2019.08.25", "title": "Полицията използва водно оръдие срещу демонстранти в Хонконг (Снимки)"}
{"url": "https://www.24chasa.bg/novini/article/7622648", "text": "Лидерите на държавите от Г-7 са на едно мнение, че страните, засегнати от горските пожари в Амазония, трябва да получат помощ възможно най-скоро, заяви днес френският президент Еманюел Макрон, цитиран от ДПА. \"Има контакти на нашите екипи с всички държави от Амазония, така че да можем да одобрим много конкретни технически и финансови ангажименти\", каза пред репортери Макрон, който е домакин на срещата на върха на Голямата седморка в Биариц, Югозападна Франция. Той отбеляза, че повторното залесяване на засегнатите райони е от основно значение, но призна, че лидерите от Г-7 са на \"различни мнения\" по въпроса, \"тъй като всичко зависи от страните от Амазония\", които оправдано са привързани към своя суверенитет. \"Залозите в Амазония, за държавите (от региона) и международната общност, от гледна точка на биоразнообразието, кислорода, борбата срещу глобалното затопляне, обаче са такива, че това повторно залесяване трябва да бъде направено\", подчерта в същото време Макрон. Френският президент превърна климата в ключова тема на срещата на върха на водещите демократични икономики в света и посочи бушуващите пожари в Амазония като знак за спешната нужда от действие, отбелязва ДПА. Боливийският президент Ево Моралес междувременно обяви днес, че приема международна помощ за борба с горските пожари в страната и че прекъсва предизборната си кампания, докато кризата с природните бедствие не бъде преодоляна, предаде Франс прес. Той повери на министерството на външните работи координирането на международната помощ от различни организации и хора. Боливийският президент, който е кандидат за четвърти мандат на поста, каза на пресконференция, че прекъсва предизборната си агитация поне за една седмица. Моралес бе критикуван, че отхвърля чуждестранните предложения за помощ в борбата срещу пожарите, които опустошиха близо 1 милион хектара гори в Боливия, и че продължава предизборната кампания в обстановка на криза, отбелязва Франс прес.", "date": "2019.08.25", "title": "Макрон: Страните, засегнати от пожарите в Амазония, трябва да получат помощ възможно най-скоро"}
{"url": "https://www.24chasa.bg/novini/article/7622682", "text": "Втори републиканец обяви, че ще се бори с президента Доналд Тръмп за номинацията на партията за президентските избори в Съединените щати през ноември догодина, предаде Франс прес, цитирана от БТА. Тръмп \"е едно дете\", аргументира решението си Джо Уолш, водещ по консервативно радио и бивш конгресмен, избран като представител на Чаеното парти - консервативно течение в Републиканската партия. В интервю за телевизия Ей Би Си днес той нарече президента на САЩ \"некомпетентен\". \"Няма да можем да понесем още четири години Доналд Тръмп. . . Той е жесток. той е расист. Той е нарцистичен. . . Ето защо се кандидатирам за президент\", обяви Уолш. Неговата кандидатура е повече символична, отколкото да представлява заплаха за американския президент, който има подкрепата на повечето републикански избиратели и конгресмени и не се съмнява, че ще бъде номиниран от партията за нов мандат на поста. Тя обаче е втората срещу Тръмп след тази на умерения Бил Уелд, бивш губернатор републиканец на щата Масачузетс, отбелязва Франс прес. Сегашният президент на САЩ няма да е първият, който ще има съперник в борбата за номинацията на своята партия в стремежа си към преизбиране. През 1980 г., например, демократът Джими Картър трябваше да се състезава до края на първичните избори срещу сенатор Тед Кенеди. В крайна сметка Картър получи номинацията на партията, но загуби на изборите срещу кандидата на републиканците Роналд Рейгън, припомня Франс прес. Очаква се републиканците да организират първични избори през 2020 г. Ако обаче не се появи поне един сериозен опонент на Тръмп, тези избори може да бъдат чиста формалност.", "date": "2019.08.25", "title": "Втори републиканец излиза срещу Тръмп за номинация от партията за президентските избори"}
{"url": "https://www.24chasa.bg/novini/article/7620929", "text": "Девствени плажове с модерни курорти се редуват хармонично от Варна до Балчик. Край прекрасните брегове на север има възможности за почивка за всички вкусове. Фичоза, Ветеран, Галата. Това е “светата троица” край морето, предпочитана предимно от варненци. Скалист бряг, малки заливчета с плажчета, които на места побират само 10-15 души, мамещи с уединението буквално на метри от големия град.  За да се стигне до морето, в повечето случаи се минава през гора, по стръмни пътеки, но при всички случаи усилието си заслужава. За любителите на природата и спокойствието в района има множество вилни селища и почивни бази с бунгала, а уютните малки капанчета на плажа са като оазиси през лятото. Варна! Морската столица на България. Перлата на Черно море. Лято, гларуси, прекрасни плажове, емоции... Градът, в който романтиката и историята си подават ръка в една приказка без край. Големи градски плажове със златист ситен пясък, предлагащи всички удобства на туристите и любителите на плажните спортове. Много хотели в рамките на града, всякакви забавления за всички възрасти. Фестивали, концерти на открито, шарени шествия дирижират пулса на града. Тук на мястото си ще се чувстват и най-претенциозните.  Тези, които предпочитат да избягат от големия град, могат да продължат на север. В близост до морската столица, на път към курортните комплекси, е  - бивша царска резиденция, построена до манастир, дал подслон на княз Александър Батенберг. Цар Фердинанд превръща манастира “Св. Димитър” в своя лятна резиденция. Дворецът привлича хиляди туристи не само с историята, която крият стаите му, но и с прекрасния парк, в който сред сенките на ели, кедри и кипариси към брега се спускат пищни рози, рододендрони и азалии. Дървета като червен дъб и атлантически кедър се срещат само тук на Балканския полуостров. Паркът е обявен за паметник на градинското изкуство, а слънчевият часовник пред сградата на двореца и езерото, известно като “водните огледала”, са сред любимите атракции на посетителите. Самият слънчев часовник е подарък на цар Фердинанд от британската кралица Виктория в знак на благодарност за спасяването на английски кораби във Варненския залив. А в северната част на парка археолозите откриха останки от ранновизантийска крепост от V-VI в. В най-източния край, на самия бряг сред скалите е каменният царски трон. Дворецът “Евксиноград” освен с прекрасния си парк е известен и с винарската си изба, създадена от автора на първия убечник по винарство у нас.  е първият черноморски курорт в България и е само на 10 км от центъра на Варна. Кръстен на едноименния манастир от XIV век, в който се е произвеждало прочутото вино “Калугерско шушукане”. Днес той е един от най-тихите и спокойни курорти по Черноморието, предпочитано място за семейни почивки. Множество хотели, предимно 3-4- звездни, посрещат хиляди гости не само през лятото. Курортът има 7 горещи минерални извора. Те са на дълбочина между 1800 и 2000 метра с общ дебит 175 л/секунда и температура на водата от 40 до 60 градуса. Лековитата вода привлича хиляди туристи от цял свят и в близкия курорт  . За разлика от тихия Св. св. Константин и Елена обаче Златните никога не спят. Сред красиви 4-5-звездни хотели на първа и втора линия има всевъзможни атракции - аквапарк, джетове, водни ски, водолазни центрове, боулинг зали, пейнтбол зали, картинг писта. По всяко време на денонощието там има работещи заведения. Любителите на природата пък могат да се разходят в малкия кокетен парк “Златни пясъци”, който е част от екологичната мрежа “Натура 2000”. Златни пясъци е разположен в полите на едноименния природен парк, защитена от закона територия. Невероятната плажна ивица, дала името на курорта, е дълга 3,5 км и широка до 100 м. Има уникални и защитени растителни и животински видове. Пет туристически маршрута преминават през стари чешми, кътове за отдих, места със спиращ дъха изглед към морето. Културно-историческото наследство на парка обхваща широк период от Античността до Късното средновековие. Хотелите са предимно 4- и 5-звездни и могат да задоволят и най-капризните гости. На 3 км на север от Златни пясъци е   (старото име на Кранево). На него е разположен известен морски фар, който се вижда и от пътя Варна - Балчик. На това място в периода на румънската окупация на Южна Добруджа (1913 - 1940) е минавала границата с Румъния. На 25 км от Варна до северната граница на Златни пясъци закътан залив крие прекрасния плаж на Кранево. Широката ивица, чистото море, нежно спускащият се към брега хълм и лечебната минерална вода правят от малкото село търсена туристическа дестинация. Малки хотели и частни квартири посрещат туристите всяка година. Плажът при село Кранево е предпочитано място от руските туристи В него има много почивни станции и национален детски център. Плажната ивица е голяма. Водата е кристално чиста и топла. Малко след Кранево е курортът  , запазил през годините неповторимия чар на сенчестите алеи, ниските раздвижени хотели и чистия плаж, дълъг 5 км. 33 хотела се пълнят всяко лято. Комплексът предлага на туристите много площадки за над 40 вида спорт, различни атракциони, заведения с най-различна кухня. Албена е единственият курорт у нас, в който не може да се придвижваш свободно с автомобил. В близост до плажа и парковете не се допуска паркиране, създадени са нови пешеходни и велозони, на разположение на гостите е безплатен електрически транспорт и ескалатор, свързващ парковата зона с плажа. Албена е разположена в близост и до резервата Балтата, който представлява лонгозна гора край река Батова. Красивата перла на Черно море - Варна. За морската столица казват, че е любов от пръв поглед до последен дъх, че е диагноза. Всеки знае за прекрасните ѝ плажове и крайбрежната алея. Но не са много хората, които се сещат, че именно тук е открито най-старото обработено злато в света, което се съхранява в Археологическия музей. Златното съкровище, намерено случайно през 1972 г. край Варна, се превръща бързо в сензация. Древният некропол от края на халколита преобръща наопаки тогавашните теории за развитието на цивилизацията. Учените са единодушни, че това е най-старото обработено от човешка ръка злато в света. Повече от 3000 златни предмета с близо 24 карата чистота -съкровището е по-древно поне с 1000 години от цивилизациите на Микена, Шумер, Месопотамия и Египет. Според експертите то датира от около 5000 години преди Христа. След откритието цивилизацията, живяла по тези земи, е наречена “Култура Варна”. Любопитен факт е, че при проучването на некропола са открити два златни бика - по-малкият с 45 точки, а по-големият с 56. Уникалното е, че тези числа, умножени по височината на големия бик - 58,17 мм, получават точно височината на Хеопсовата пирамида - 146,5 м. Дали е случайност, остава мистерия. Във Варна е и най-големият парк у нас - красивата Морска градина. В парка се намира уникалният аквариум, създаден по идея на княз Фердинанд, както и единственият делфинариум на Балканите. Един от най-запазените архитектурни паметници от античния период - Римските терми, привлича хиляди туристи. Термите са имали важна социална функция в древния Одесос, който от 15 г. пр. Хр. е част от Римската империя в провинция Мизия, и до днес са запазени и реставрирани за посетители, а през лятото са сцена за театрални постановки. В морската столица се намира и парк-музеят на Владислав III Ягело, намерил смъртта си в бой с османската армия в битката за Варна. Много са културните събития в града през лятото. Фестивали, концерти, изложби привличат хиляди гости. Хотелите се предимно 3- и 4-звездни, но има и 5-звездни, и бутикови, които предлагат лукс. Лятото във Варна започва с началото на фестивала “Варненско лято” Всяка година на 1 юни пристигат всички големи театрални трупи от страната с най-новите си спектакли. Продължението - международният музикален фестивал, е най-голямото, най-важното и най-стойностното културно събитие в морската столица. В града, в който всяка година се провеждат десетки малки и големи фестивали, това е фестивалът с главно Ф. Историята му е забележителна, а настоящето – амбициозно почти колкото идеята на създаването му преди почти 100 години. През 1964 г. е поставено началото и на балетния конкурс, който постепенно се превръща в едно от най-престижните събития в света в сферата на класическия танц.  Днес това е най-старият съществуващ балетен конкурс в Европа, а списъкът на знаменитостите от световните сцени, започнали кариерата си именно от Варна, постоянно расте. В рамките на “Варненско лято” има и джазфестивал. А в началото на септември любителите на киното заемат местата си в салоните на “Любовта е лудост”. Побитите камъни са изключителен природен феномен. На цялата площ е забранено всякакво строителство, изземане на пясък, разрушаване на самите колони, провеждане на минно-геоложки дейности, дори залесяване. За произхода им има много хипотези – че са останки от коралови рифове от дъното на древно море, вкаменена гора, че са се формирали около газови извори чрез слепване на песъчинки, че са призматично изветрени скали, пясъчно-варовикови конкреции... дори и че са дело на изчезнала цивилизация. На по-малко от 20 км от Варна Побитите камъни привличат множество туристи през цялата година. Природният феномен представлява ансамбъл от каменни колони, високи до 10 м, кухи или плътни цилиндри, пресечени конуси, различни по форма и големина скални блокове и множество каменни късове, разпилени по целия комплекс. От хилядолетия природата извайва каменните късове, за да ги превърне във впечатляващи скулптури, наподобяващи хора, животни, чудовища, митични същества. Каменните стражи, Камилата, Трона, Каменната гора са имената на част от тези природни пластики. Най-известният и атрактивен за туристите е ансамбълът Дикилиташка група. Намира се на около 18 км западно от града и е леснодостъпен по шосе Е70. Комплексът се състои от над 300 различни по големина колони, разположени в ивица, с размери 850 х 1,20 м и около 50 структури в по-малко петно на юг. Някои от колоните са счупени на две или три части, други лежат на земята, сякаш са били изтръгнати от местата си, трети образуват интересни скулптурни групи.", "date": "2019.08.25", "title": "На море в България: Варна - нашата Ница, хармония от диви плажове и луксозни курорти"}
{"url": "https://www.24chasa.bg/novini/article/7622705", "text": "Шестима души пострадаха след като мълния удари дърво. Инцидентът се случил по време на турнир по голф в американския град Атланта. На мястото веднага пристигнали няколко екипа на бърза помощ. Пострадалите били откарани в болница, съобщава  Те са получили леки наранявания. По думите на лекарите няма опасност за живота им. Заради случилото се, турнирът беше временно прекъснат.", "date": "2019.08.25", "title": "Шест души пострадаха след удар от мълния в дърво (Снимки)"}
{"url": "https://www.24chasa.bg/novini/article/7622719", "text": "Президентът на САЩ Доналд Тръмп не е бил предварително информиран от Франция, че иранският външен министър Мохамад Джавад Зариф ще има среща с френската делегация в кулоарите на срещата на върха на Г-7 в Биариц, предаде Ройтерс, цитирана от БТА. Зариф пристигна в Биариц по покана на френския президент Еманюел Макрон, като част от неговите усилия да намали напрежението между Техеран и Вашингтон. Дипломат номер едно на Иран проведе разговор с френския си колега Жан-Ив Льо Дриан.", "date": "2019.08.25", "title": "Тръмп изненадан от визитата на иранския външен министър в Биариц"}
{"url": "https://www.24chasa.bg/novini/article/7622739", "text": "Вечерята на лидерите на страните от Г-7 снощи е била \"доста напрегната\" заради разногласия между президента на САЩ Доналд Тръмп и останалите ръководители, включително заради Русия, заяви днес представител на ЕС, цитиран от Асошиейтед прес и БТА. Източникът, пожелал анонимност, разказа, че Тръмп предложил Русия да бъде върната във формата Г-7, тъй като е голяма сила и трябва да бъде включена в дискусиите. Според други лидери обаче това не би било уместно, защото Г-7 е група на демократични държави. Разногласията от снощната вечеря се пренесоха на днешната сесия за търговията, на която Тръмп призова за оказване на натиск, подплатен с мита, върху Китай. Други лидери от Г-7 признаха, че Китай е системен проблем, но се обявиха за многостранен подход към него, отбелязва АП.", "date": "2019.08.25", "title": "Европейски източник: Вечерята на лидерите от Г-7 беше напрегната заради Русия"}
{"url": "https://www.24chasa.bg/novini/article/7622435", "text": "Папа Франциск изрази безпокойство от пожарите, които опустошават амазонската гора, която той нарече \"жизненоважен за планетата бял дроб\", предадоха световните агенции, цитирани от БТА.  \"Обезпокоени сме от големите пожари, които се разразиха и разпространиха в Амазония. Този горски бял дроб е от жизненоважно значение за нашата планета\", каза папата пред множеството, събрало се на традиционната неделна молитва на площад Свети Петър във Ватикана. Папата ще организира през есента голяма световна конференция, посветена на Амазония. Той призова 1,3-те милиарда католици по света да се молят за възможно най-бързото изгасване на пожарите. През май папа Франциск се срещна с амазонския племенен лидер Раони, дошъл в Европа, за да разкаже за обезлесяването на Амазония. Лидерът на племето каяпо се опитваше и да събере един милион евро за защитаването на резервата Шингу в Бразилия. През януари миналата година папа Франциск посети село Пуерто Малдонадо в югоизточно Перу, което е заобиколено от амазонската гора. Там се събраха представители на коренното население на Перу, Бразилия и Боливия, пред които папата заклейми силния натиск на големите икономически интереси, които бленуват за петрола, природния газ, дървесината, златото и агроиндустриалните монокултури. Амазония се простира в девет от 12-те страни на Южна Америка, на първо място в Бразилия (67 процента), Боливия (11 процента) и Перу (13 процента). В нея се намират 20 процента от незамръзналите сладководни води на планетата, 34 процента от първичните гори и между 30 и 50 процента от флората и фауната в света.", "date": "2019.08.25", "title": "Папа Франциск притеснен от горските пожари в Амазония"}
{"url": "https://www.24chasa.bg/novini/article/7622438", "text": "Президентът на САЩ Доналд Тръмп и японският премиер Шиндзо Абе изразиха различни позиции във връзка със севернокорейските изстрелвания на балистични ракети с малък обсег, предаде Ройтерс, цитирана от БТА.  Тръмп, който се хвали с отношенията си със севернокорейския лидер Ким Чен-ун, каза, че изстрелванията не са в нарушение на никакво споразумение и съответстват на действията на другите. Вчера Северна Корея за седми път изстреля балистични ракети с малък обсег, откакто Тръмп и Ким се срещнаха на границата между Северна и Южна Корея през юни. На срещата на върха на Г-7 в Биариц днес американският президент съобщи, че вероятно ще се срещне отново с Ким Чен-ун. На въпроса дали се притеснява от изстрелваните от Северна Корея балистични ракети Тръмп отговори: \"Не се радвам, но отново повтарям Ким Чен-ун не нарушава американо-севернокорейската договореност\". Президентът на САЩ допълни, че на него не му харесват ракетите с малък обсег и допълни, че много страни извършват изпитания с този тип ракети. \"В света има ракети, момчета, независимо дали на вас ви се нрави това или не\", каза Тръмп, предаде ТАСС. Президентът поясни, че е обсъждал с Ким Чен-ун въпроса за балистичните ракети с голям обсег и Ким не прави изпитания с тях, както и не извършва ядрени изпитания. Тръмп допълни, че със севернокорейския лидер си общуват и че е получил много хубаво писмо от него миналата седмица. От него ставало ясно, че Ким бил разстроен, че Южна Корея е извършила военни учения. Същевременно японският премиер Абе заяви, че изстрелванията на севернокорейските ракети нарушават резолюции на ООН.", "date": "2019.08.25", "title": "Тръмп и Абе са на различни позиции за \nизстрелваните от Северна Корея ракети с малък обсег"}
{"url": "https://www.24chasa.bg/novini/article/7622490", "text": "Шест от бразилските щати поискаха помощ от армията, за да гасят пожарите в Амазония. Президентът на страната обяви в събота, че войниците ще бъдат изпратени там, където местните власти обявят, че имат нужда. Повече от 40 000 войници са на разположение, макар че някои медии изразиха съмнение, за това на какво ниво е оборудването и опита им в гасене на пожари, информира  Мащабното бедствие продължава да е централна тема за политици, активисти и популярни личности. Някои актьори и певци бяха обвинени, че разпространяват фалшиви снимки от пожарите и манипулират общественото мнение. Други са ангажирани с темата от години и продължават да агитират за по-стриктни мерки за опазване на горите. \"Трудно е да приемеш, че още имаме този проблем. За нуждата да опазим дъждовните гори слушам, откакто бях 6-годишно дете. А ето че сега стигнахме толкова далеч и още нямаме решение как да спрем унищожаването им. Абсурдно е да трябва да обясняваме, че човечеството и кислорода са по-важни от краткосрочните търговски интереси\", каза актрисата Анджелина Джоли.", "date": "2019.08.25", "title": "Бразилия търси помощ от военните за справяне с бедствието в Амазония (Снимки)"}
{"url": "https://www.24chasa.bg/novini/article/7622496", "text": "Германската полиция разследва убийството на грузинец в берлински парк. Според съобщенията, мъжът е бивш командос от специалните части и ветеран от войната в Чечня. Полицията арестува 49-годишен чеченец, заподозрян за убийството. Жертвата е идентифицирана само като Зелимхан К., на 41 години, съобщава БГНЕС. Убиецът се приближил до жертвата, застрелял го два пъти в главата и избягал с колело, като един от свидетелите определи убийството в стил „екзекуция“. По-късно полицейските водолази са открили пистолета „Глок“, перука и велосипед от близката река Шпрее, съобщи в. „Бил дам зонтаг“. Голяма сума пари е намерена в дома на заподозрения, съобщи „Тагесшпигел“. Жертвата е ветеран от Втората чеченска война (1999-2009 г.), който по-късно се присъединил към грузинската антитерористична единица. През 2012 г. неговото звено участва в операция срещу бойци, държащи заложници в дефилето Лопота, близо до границата с руската република Дагестан. Според германските медии убийството се смята за отмъщение, свързано с военното минало на жертвата.", "date": "2019.08.25", "title": "Чеченец застреля грузински командос в Берлин"}
{"url": "https://www.24chasa.bg/novini/article/7622503", "text": "Хората да не взимат прибързани решения при онлайн резервация на почивка, дори когато са атакувани с изскачащи прозорци и анонси от рода на „Последна стая”, „Само две стаи”, „Още пет потребителя разглеждат тази оферта” и пр. Това препоръча председателят на Комисията за защита на потребителите (КЗП) Димитър Маргаритов. Той посъветва още в спокойна среда да прегледат още няколко оферти, да ги съпоставят като цена и условия и едва тогава да изберат най- доброто за тях. Ако нещо ги притеснява, да потърсят пряка връзка и в телефонен разговор например, да уточнят всичко необходимо, предава  „Най- честото оплакване е свързано с разминаването между това, което е рекламирано в интернет - на сайтове на туристически агенции, на конкретни хотели, комплекси и т.н., и това. което потребителите получават в реалните условия. Има хубави картинки, доста изкушаващо описание на услугите, които се предоставят, но впоследствие се оказва, че това не съответства на действителността. Например, обещават Ви стая с изглед към морето, а после се оказва, че морето може да бъде видяно само под някакъв много специфичен ъгъл от огледалото в банята”, каза Маргаритов. Той отбеляза, че това е нелоялна търговска практика, която подлежи на санкция с глоба до 30 000 лв. при първоначално и до 50 000 при повторно нарушение. Димитър Маргаритов отправи и няколко предупреждения към потребителите. Той препоръча хората да не се доверяват на онлайн магазини с непрофесионално изработен дизайн на интерфейса, със съмнително ниски цени или с недостатъчно информация за търговеца, за предлаганите продукти, за правата на потребителите и процедурите за решаване на евентуален спор. „Понякога ни се струва, че там, където има повече информация, ще изгубим време да я прочетем, но това невинаги е така. Трябва да обръщаме внимание на детайлите, защото те ни ориентират кой е надеждният търговец, съответно - при него рисковете са много по-малки”, допълни той.", "date": "2019.08.25", "title": "КЗП предупреждава: При онлайн резервациите не прибързвайте с бутона \"купи\""}
{"url": "https://www.24chasa.bg/novini/article/7622511", "text": "Все още бушува големият пожар, който избухна снощи край село Опеница на пътя Охрид-Ресен, съобщава \"Слободен печат\". Горят нискостеблени дървета в непристъпна част на планината. Гасенето на пожара е затруднено заради непристъпния терен за пожарните коли. Поради сериозността на ситуацията, заседава кризисният щаб на община Охрид, който търси решение как да се изгаси огъня, който се спуска към селата Косел и Опеница, информира БТА. Пламъците се разпространяват бързо заради вятъра, съобщава в. \"Нова Македония\". Гражданите смятат, че ситуацията е тревожна. Опожарени са обширни площи, горят борове и смърч. Заради пожара през нощта Охрид бе покрит с дим и се чувстваше силна миризма, отбелязва в. \"Нова Македония\".", "date": "2019.08.25", "title": "Голям пожар гори край Охрид"}
{"url": "https://www.24chasa.bg/novini/article/7622509", "text": "Двама мъже бяха нападнати днес от мечка в окръг Арджеш, Южна Румъния, съобщава агенция Медиафакс, цитирана от БТА. Говорител на местния Инспекторат за извънредни ситуации съобщи, че инцидентът е станал в долината на село Малурени. \"Двамата са в съзнание и получават медицинска помощ. Отведени са в болница\", каза говорителят Йонуц Тунару. Местните жители са предупредени чрез съобщение в системата за предупреждения Ro-Alert за присъствието на мечка в зоната.", "date": "2019.08.25", "title": "Мечка нападна двама мъже в Румъния"}
{"url": "https://www.24chasa.bg/novini/article/7622527", "text": "Обичаният български актьор Стефан Данаилов е изведен от интензивното отделение на болница \"Бургасмед\", където претърпя операция за смяна на тазобедрена става, изправен е и вече ходи, съобщи за 24 часа собственикът на здравното заведение д-р Михаил Тиков. \"Пациентът е преместен в отделението по ортопедия, чувства се добре,  но все още не е отминал рискът от късни следоперативни усложнения, затова трябва да спазва определен режим и рехабилитация\", каза директорът на болницата д-р Стоил Апостолов. \"Оставането на актьора в \"Бургасмед\"  бе правилното решение, макар много хора да настояваха да бъде опериран в София. Транспортирането му бе рисково, предвид тежкото му общо състояние, тъй като Стефан Данаилов има редица придружаващи заболявания. Оперира го екипът на проф. Йотов, но пациентът е под непрекъснатите грижи на нашите лекари\", добави д-р Тиков. Мастера бе докаран по спешност в болница \"Бургасмед\" на 20 август със счупена тазобедрена става след падане на хлъзгава тераса в хотел в Приморско. Два дни по-късно го оперира светилото в травматологията проф. Андрей Йотов и екипа му от болница \"Софиямед\". Операцията продължила повече от 2 часа и според проф.Йотов е протекла по план, без инциденти.", "date": "2019.08.25", "title": "Ламбо вече ходи, започва рехабилитация"}
{"url": "https://www.24chasa.bg/novini/article/7622525", "text": "Британският премиер Борис Джонсън каза днес на председателя на Европейския съвет Доналд Туск, че Великобритания ще напусне ЕС на 31 октомври при каквито и да е обстоятелства, съобщи британски представител след разговор на двамата лидери на срещата на върха на Г-7 в Биариц, предаде Ройтерс, цитирана от БТА. Джонсън каза на Туск, че предпочита да се стигне до споразумение с ЕС и повтори, че би желал да разговаря с европейските лидери, допълни британският представител. Двамата ще се срещнат отново на сесията на Общото събрание на ООН идния месец.", "date": "2019.08.25", "title": "Борис Джонсън: Напускаме ЕС на 31 октомври при каквито и да е обстоятелства"}
{"url": "https://www.24chasa.bg/novini/article/7622514", "text": "Белият дом уточни днес, че когато американският президент Доналд Тръмп е казал, че \"има колебания\" във връзка с търговската война с Китай, той е имал предвид, че би искал да беше повишил повече митата за китайски внос, съобщиха световните агенции. Тръмп, който вдигна митата за вносни китайски стоки през изминалата седмица, предизвика изненада на срещата си с британския премиер Борис Джонсън в Биариц, Франция, когато отговори положително на въпроси на репортери дали има някакви колебания по въпроса за китайските мита, уточни Ройтерс, цитирана от БТА. Преди официалния старт на днешните дискусии на лидерите от Г-7 във френския град двамата ръководители се срещнаха на работна закуска. Говорителката на Белия дом Стефани Гришам се опита да обясни думите на Тръмп. \"Отговорът му беше до голяма степен разбран грешно. Президентът Тръмп отговори утвърдително, тъй като съжалява, че не е повишил повече митата,\" посочи тя в съобщение.", "date": "2019.08.25", "title": "Белият дом: Тръмп съжалява, че не е повишил повече митата за Китай"}
{"url": "https://www.24chasa.bg/novini/article/7622507", "text": "Стотина държави гласуваха за опазването на акулите мако на конференция на Конвенцията за международна търговия със застрашени видове от дивата фауна и флора, съобщиха Асошиейтед прес и Франс прес, цитирани от БТА. Под защита ще бъдат поставени общо 18 вида, сред които някои скатове и акулите-китара. Всички те са критично застрашени. Акулите мако са най-бързите в света - скоростта им достига 130 км/ч. Често обаче попадат в мрежите за риба тон. Някои от видовете, търговията с които ще бъде ограничена, вече са толкова редки, че специалистите ги виждат само когато попаднат на местните пазари. Предложенията са приети с необходимите две-трети от гласовете на заседанието на комитета на конвенцията. Те още не са окончателни, докато не бъдат приети на пленарна сесия през седмицата. Уловът на защитените видове няма да бъде напълно забранен, но ще бъдат необходими разрешения.", "date": "2019.08.25", "title": "Ограничават улова на акулите мако, критично застрашени са (Видео)"}
{"url": "https://www.24chasa.bg/novini/article/7622553", "text": "Властите на Барселона евакуираха един от популярните плажове в града след намерено взривно устройство, предоха световните агенции. Полицията потвърди, че става дума за взривно устройство, открито във водата и вероятно датиращо от испанската Гражданска война, предаде Ройтерс, цитирана от БТА. Полицията е установила периметър за сигурност от 250 метра около намереното устройство във водите край плажа Сан Себастия. Плажът е бил препълнен в ранния следобед, когато започнала евакуацията, тъй като температурите в града са близки до 30 градуса по Целзий. Военноморски специалисти по обезвреждане на взривни устройства във водата ще пристигнат в понеделник на плажа, за да обезвредят взривното устройство и дотогава зоната остава затворена. Взривното устройство е било на дълбочина от 3 метра и на 25 метра от брега. То било забелязано първо от полицай, който не бил на работа и който плувал в района.", "date": "2019.08.25", "title": "Заради открита бомба: Евакуираха посетителите на плаж в Барселона"}
{"url": "https://www.24chasa.bg/novini/article/7622586", "text": "Най-малко 7 души, сред които и двама малолетни, са загинали при сблъсък днес на хеликоптер и малък самолет на испанския остров Майорка, предадоха световните агенции. В ултралекия самолет е имало двама души, а в хеликоптера петима души, двама от които непълнолетни. Причините за катастрофата се изясняват. Пътниците в самолета са били испанци, а пътниците в хеликоптера вероятно са били всичките германци. И двата летателни апарата са паднали в селскостопанска зона, информира БТА. Същевременно малък самолет се разби в прохода Симплон в швейцарските Алпи и загинаха трима души, пътували в него. Сред жертвите има и малко дете, предаде Асошиейтед прес. Предстои идентификация на загиналите. Причините за катастрофата засега не са ясни. Проходът Симплон свързва Южна Швейцария със Северна Италия на 2005 метра надморска височина.", "date": "2019.08.25", "title": "Катастрофа между малък самолет и хеликоптер, 7 души загинаха (Обновена)"}
{"url": "https://www.24chasa.bg/novini/article/7622577", "text": "Петнадесетгодишен афганистанец, живеещ в младежката част на бежанския лагер Мория на остров Лесбос, нападна трима свои сънародници с нож около полунощ в събота, като уби единия от тях и рани другите двама, съобщава вестник \"Катимерини\", цитиран от БТА. Трите жертви, един от които е тежко ранен, са на същата възраст като нападателя, съобщи агенция АНА-МПА, добавяйки, че причината за нападението е неизвестна. В младежката част на лагера живеят непълнолетни, които са пристигнали в Гърция без да са съпроводени от възрастни. Предназначен да приютява 160 души, в лагера в момента живеят над 600 мигранти, отбелязва вестник \"Катимерини\".", "date": "2019.08.25", "title": "15-годишен уби свой сънародник и рани други двама в мигрантски лагер в Гърция"}
{"url": "https://www.24chasa.bg/novini/article/7622557", "text": "Швейцарският федерален административен съд прекрати връщането на търсещи убежище и мигранти съгласно Дъблинската конвенция в Хърватия заради полицейско насилие над бежанци. Съдът отмени решението на първоинстанционния съд по делото на сирийски гражданин, търсещ убежище в Швейцария, съобщава БГНЕС. Лицето каза пред съда, че е претърпял принудително връщане от хърватската граница 18 пъти, което каза, че му е причинило физически и психически последици. Това решение потвърди казаното от бежанци и многобройните информации на международни организации и медиите за хърватските институции, които от години предупреждават за продължаващата практика на хърватската полиция. Всички тези информации сочат, че мигрантите са били в невъзможност да търсят убежище и са били принудително връщани в Босна и Херцеговина, противно на процедурата.", "date": "2019.08.25", "title": "Швейцария прекрати връщането на мигранти в Хърватия"}
{"url": "https://www.24chasa.bg/novini/article/7622590", "text": "Докато опостушителни пожари продължават да вилнеят в Амазония, в от изпепелените региони на джунглата, единственият признак на живот са… змии, пише „Ройтерс”. Шест са вече щатите в Бразилия, които поискаха помощ от армията, за да се справят със стихиите, бушуващи в горските части. Вчера бразилският президент Жаир Болсонаро подписа заповед, с която позволи на военните да участват в противопожарните работи, информира Амазония е най-голямата тропическа джунгла на планетата, а мащабите ѝ са едно от предполагаемите оръжия в борбата срещу климатичните промени. Екозащитници обявиха, че причина за рекордните пожари са фермери, които умишлено палят горите, за да освободят място за добитъка си. Крайнодесният президент Болсонаро разгневи опозиционните лидери, след като обясни, че неправителствени организации стоят зад пожарите, за да свалят доверието в неговото управление. Въпреки това, преди няколко дни, държавният глава призна, че фермери може да имат общо със стихиите.", "date": "2019.08.25", "title": "Змии останаха единствените животни сред пожарите в Амазонската джунгла (Снимки)"}
{"url": "https://www.24chasa.bg/novini/article/7622157", "text": "Днес се навършва една година от трагедията в Своге, при която 20 души загубиха живота си, а 8 бяха ранени. Близки и роднини на жертвите ще почетат паметта им със заупокойна молитва и осветяване на паметната плоча на мястото на инцидента. Делото за автобусната катастрофа край Своге все още не може да влезе в съда. Забавянето е заради издирването на петима роднини на загиналите, които от месеци не могат да бъдат открити. При трагедията тогава автобуса излезе от платното и се преобърна. Година по-късно – пътят продължава да е крие рискове, сигнализират от Института за пътна безопасност. По думите им, бордюрът на фаталната отсечка е двойно по-висок от стандартите за този път и качеството на подменения износващ асфалтов пласт е лоша, а това създава предпоставки за нов инцидент.", "date": "2019.08.25", "title": "Една година от тежката автобусна катастрофа\nкрай Своге"}
{"url": "https://www.24chasa.bg/novini/article/7622160", "text": "Президентът на САЩ Доналд Тръмп отхвърли медийни информации, според които има напрежение между лидерите на Г-7, които се събраха вчера във френския град Биариц, като изтъкна, че всички се разбират много добре, предадоха Ройтерс и ДПА, цитирани от БТА.  \"Преди да пристигна във Франция фалшивите и отвратителни медии казваха, че отношенията с другите 6 страни от Г-7 са много напрегнати и че двата дни на срещата ще бъдат катастрофа\", написа Тръмп в Туитър малко преди да се срещне с британския премиер Борис Джонсън на двустранна среща, посветена на търговията. \"Е добре, имаме много добри срещи, ръководителите се разбират много добре, а нашата страна икономически се справя страхотно\", допълни той. Тръмп отбеляза, че Джонсън е правилният човек за работата по Брекзита. По думите му, ще има много голямо търговско споразумение с Великобритания. Джонсън от своя страна изтъкна, че очаква трудни преговори със САЩ, но че има огромни възможности Обединеното кралство да проникне на американския пазар.", "date": "2019.08.25", "title": "Тръмп отхвърли медийни информации за напрежение между лидерите на Г-7"}
{"url": "https://www.24chasa.bg/novini/article/7622163", "text": "Бургacкият oкръжeн cъд oткaзa дa ocвoбoди прeдcрoчнo убиeцa Дeян Димитрoв, кoйтo прeз лятoтo нa 2011 г. нaмушкa c нoж фaтaлнo мoмчe в бургacкия ж.к. „Възрaждaнe”. В мoмeнтa тoй излeжaвa 13-гoдишнa приcъдa зa убийcтвo. 28-гoдишният мъж пoиcкa дa бъдe ocвoбoдeн, тъй кaтo вeчe e изтърпял пoвeчe oт пoлoвинaтa oт нaкaзaниeтo cи – oт 8 гoдини тoй e зaд рeшeткитe, cъoбщи  Дeян дoри пoиcкa дa му бъдe нaлoжeн нaй-дългият изпитaтeлeн cрoк, тъй кaтo e cигурeн, чe нямa дa извърши другo прecтъплeниe. Нa зaceдaниeтo приcъcтвaшe дирeктoрът нa Бургacкия зaтвoр Брaнимир Мaнгърoв, кoйтo oбaчe oбяcни, чe вcъщнocт пoвeдeниeтo нa Дeян зaд рeшeткитe нe e пocтoяннo, a тoвa e имeннo eдин oт критeриитe, кoитo cъдът взeмa прeдвид при рaзглeждaнeтo нa иcкaния зa прeдcрoчнo ocвoбoждaвaнe. „Oцeнкитe прякo oтрaзявaт пoвeдeниeтo нa вcякo ocъдeнo лицe. Aбcoлютнo e минимизирaн cубeктивният фaктoр. В нeгoвaтa плeдoaрия, вcякo изрeчeниe зaпoчвaшe c „aз“, т.e. пocтaвя ceбe cи във фoкуca нa внимaниeтo нa вcички. Cъжaлявaшe cвoитe близки, нo нe cъжaлявaшe жeртвaтa и нeгoвитe рoднини. Тoвa нямa кaк дa пoкaжe твърдeниeтo, чe ce рaзкaйвa“, oбяcни прeд cъдa Мaнгърoв. Пo врeмe нa дeлoтo Димитрoв oбяcни, чe e пeчeлил някoлкo дeлa cрeщу Бургacкия зaтвoр. Тoй пoяcни, чe нe e oбиждaл и нe e e имaл лoшo oтнoшeниe към aдминиcтрaциятa нa инcтитуциятa. Димитрoв пocoчи, чe прeз цялoтo врeмe e зaщитaвaл прaвaтa cи пo зaкoнoв път, кoeтo гo билo нaпрaвилo „нeудoбeн”. Cпoрeд Мaнгърoв oбaчe, критикитe му ca aбcoлютнo бeзпoчвeни. „Изкaрвaт ce фaкти извън кoнтeкcтa. Нaпримeр ce твърди, чe дeлaтa, кoитo e вoдил cрeщу зaтвoрничecкaтa aдминиcтрaция, ca пoвoд дa бъдe изгoтвeнo нeгaтивнo cтaнoвищe пo пoвoд нeгoвoтo иcкaнe зa уcлoвнo прeдcрoчнo ocвoбoждaвaнe. Тoвa aбcoлютнo нe e вярнo. Имa мнoгo лишeни oт cвoбoдa, кoитo ca прaвили тaкивa иcкaния зa oбeзщeтeния, нaй-вeчe зa уcлoвиятa, при кoитo ce изтърпявa нaкaзaниeтo“, oбяcни дирeктoрът нa зaтвoрa. Тoй пoяcни, чe cтaвa въпрoc прeдимнo зa минaли пeриoди, тъй кaтo в мoмeнтa уcлoвиятa oтгoвaрят нa вcички нoрмaтивни изиcквaния, включитeлнo и нa eврoпeйcкитe. Cпoрeд Мaнгърoв тeзи cтaнoвищa ce изгoтвят нa бaзaтa нa фaкти и в крaйнa cмeткa рeшeниeтo ce взeмa oт cъдиятa, a нe oт aдминиcтрaциятa нa Зaтвoрa. „Никoй нe e oбявил вoйнa нa Дeян Димитрoв. Нaпрoтив, тoвa ca нeгoви виждaния. Бeшe цитирaнo и cтaнoвищe нa пcихиaтърa, в кoeтo Димитрoв дeклaрирa, чe вoди вoйнa c aдминиcтрaциятa. Тoвa нe пoкaзвa, чe тoвa e чoвeк, кoйтo e cмирeн, кaктo тoй caмият ce oпиcвa“, дoпълни Мaнгърoв. Пo врeмe нa зaceдaниeтo ocъдeният зa прeдумишлeнo убийcтвo зaтвoрник пocoчи, чe e бунтaр, нo нe и aнaрхиcт. В зaтвoрa e рeшил дa ce зaнимaвa c литeрaтурa, тъй кaтo иcкa cлeд кaтo излeзe дa мoжe дa ce рaзвивa c интeлeктуaлнa дeйнocт. Тoвa билa и причинaтa дa oткaжe нaпримeр рaбoтa в цeх зa плacтмaca. В крaйнa cмeткa Бургacкият oкръжeн cъд рeши, чe нямa дocтaтъчнo дoкaзaтeлcтвa Димитрoв дa бъдe ocвoбoдeн прeдcрoчнo. Пo врeмe нa зaceдaниeтo бe пocoчeнo, чe дo тoзи мoмeнт тoй нe e внecъл и никaкви пaри, cвързaни c oбeзщeтeниeтo, кoeтo дължи нa рoдитeлитe нa жeртвaтa. Cрeд мoтивитe нa cъдa e прoмeнливoтo му пoвeдeниe. Бeшe пocoчeн и oпитът му зa caмoубийcтвo прeз 2018 г. Cпoрeд oцeнкaтa нa нaчaлникa нa пcихиaтричнoтo oтдeлeниe в Лoвeч, Дeян e нaпрaвил тoвa нe зaщoтo e иcкaл дa cлoжи крaй нa живoтa cи, a зaщoтo e иcкaл дa бъдe прeмecтeн в друг зaтвoр. Cъдиятa пocoчи, чe прeз гoдинитe мнoгo oт иcкaниятa нa Димитрoв ca били увaжeни oт aдминиcтрaциятa нa зaтвoрa. Рeшeниeтo мoжe дa бъдe oбжaлвaнo прeд Aпeлaтивния cъд в Бургac. Aкo иcкaнeтo oтнoвo бъдe oтхвърлeнo, Димитрoв имa 6-мeceчeн cрoк, cлeд кoйтo oтнoвo мoжe дa пуcнe мoлбa зa прeдcрoчнo ocвoбoждaвaнe. Брaнимир Мaнгърoв пocoчи, чe cлeд прoмянaтa нa зaкoнa oт фeвруaри 2017, кoгaтo e дaдeнa възмoжнocт нa зaтвoрницитe caми дa пoдaвaт мoлби, брoят нa тeзи дeлa рязкo ce e увeличил.", "date": "2019.08.25", "title": "Не пуснаха предсрочно убиец, намушкал момче преди 8 г."}
{"url": "https://www.24chasa.bg/novini/article/7622171", "text": "Полицейско куче загина в патрулка. Инцидентът е станал на 14 август, но Районното управление на Лонг Бийч е съобщил за него близо 10 дни по-късно, предаде bTV.  6-годишното полицейско куче Ози загина от прегряване, след като беше оставено в патрулка в Калифорния, САЩ, съобщават медиите зад Океана. Инцидентът е станал на 14 август, но Районното управление на Лонг Бийч е съобщил за него близо 10 дни по-късно. Ози и полицаят, който е отговарял за него не са били на смяна във въпросния ден, въпреки това кучето е било оставено в служебния автомобил. Според местните медии, температурите тогава са били около 28°C. Не е ясно колко дълго животното е било в оставено в горещата кола, но запознати казват, че дори няколко минути могат да бъдат фатални. Разследващите инцидента посочват, че полицейските автомобили са снабдени с терморегулатор, който може да се включи от разстояние. Не е ясно обаче защо, след като градусите в колата са се повишили, мобилното приложение не е сигнализирало за това. След инцидента мерките за сигурност са завишени. Униформените, които отговарят за полицейски кучета трябва да проверяват изправността на климатиците в колите си преди всяка смяна.", "date": "2019.08.25", "title": "Полицейско куче загина в патрулка заради прегряване"}
{"url": "https://www.24chasa.bg/novini/article/7622223", "text": "Движението по главния път към ГКПП „Маказа” е възстановено около 11 часа днес. За около 4 часа то беше пренасочвано през село Първица към граничния пункт и през село Подкова към Кърджали заради катастрофа с четирима пострадали след сблъсък между „Опел” и „Пежо” с кърджалийски регистрации рано тази сутрин. Екип на пожарната служба в Подкова е почистил платното от разлято гориво. Огледът на мястото на произшествието е приключил. Образувано е досъдебно производство в РУ-Кирково.", "date": "2019.08.25", "title": "Възстановено е движението по пътя към ГКПП Маказа"}
{"url": "https://www.24chasa.bg/novini/article/7622230", "text": "Над 50 жители на созополското село Атия се вдигнаха на протест днес срещу предстоящо изграждане на няколко депа за опасни отпадъци. Хората са се събрали на входа на селото със знамена и плакати, че искат чиста природа.  Всеки момент при тях се очаква да дойде министър Нено Димов.  \"Ще му кажем, че не бива да се посяга с лека ръка на природата ни. Нека не забравяме, че в Атия се намира бивш рудник, притесняваме се, че е възможно по старите галерии опасните отпадъци да стигнат до морето\", обясниха протестиращи. Към момента поне 10 са блокираните автомобили, които изчакват след протеста да влязат в селото.  Според предварителните данни на 300 метра от къщите в Атия трябва да се изградят 3 депа на площ около 60 дка. Едното е за инертни и строителни материали, второто за непотребни електроуреди, а третото за опасни битови отпадъци по швейцарска програма. ", "date": "2019.08.25", "title": "Село Атия на бунт: чака министър Нено Димов заради опасно сметище"}
{"url": "https://www.24chasa.bg/novini/article/7622242", "text": "Екстремален индекс за пожароопасност е в сила на места в 10 области на страната за 25 август, сочи справка в сайта на Националния институт по метеорология и хидрология (НИМХ). Индексът обхваща територии от областите София, София - град, Враца, Плевен, Велико Търново, Русе, Силистра, Добрич, Варна, Бургас, Ямбол, Сливен, Стара Загора, Хасково, Перник, Пазарджик и Благоевград. Екстремалният индекс означава, че са възможни бързо разпространяващи се много силни пожари с въвличане на дървесните корони.", "date": "2019.08.25", "title": "Опасност от пожари в 10 области днес"}
{"url": "https://www.24chasa.bg/novini/article/7622250", "text": "НАСА разследва евентуалното първо престъпление, извършено от астронавт от Международната космическа станция (МКС) - незаконно влизане в банкова сметка, съобщиха АФП и ТАСС, позовавайки се на в. \"Ню Йорк таймс\". Астронавтката Ан Маклейн е обвинена в измама с фалшива самоличност и неразрешен достъп до банкова сметка. В общата сметка на Ан Маклейн и съпругата й Съмър Уордън е влизано от компютър на НАСА, докато тя е била на мисия на МКС - от декември 2018 г. до юни 2019 г., предаде БТА.  Ан Маклейн и Съмър Уордън са в процедура на развод. Съмър Уордън е подала оплакване, че Ан Маклейн е влязла в общата им сметка без нейното разрешение. Според адвоката на Ан Маклейн тя не е направила нищо лошо, само е проверила какво е състоянието на сметката. Тя не е използвала парите. Уордън е подала оплакване и се води разследване. Представител на НАСА каза, че Ан Маклейн е отличен пилот и астронавт, а управлението не коментира лични дела", "date": "2019.08.25", "title": "НАСА разследва евентуалното първо престъпление, \nизвършено от космоса"}
{"url": "https://www.24chasa.bg/novini/article/7622247", "text": "Британският премиер Борис Джонсън заяви днес на среща с президента на САЩ Доналд Тръмп, че страната му подкрепя \"търговски мир\" пред сегашната търговска война и че не подкрепя митата, предаде ДПА, цитирана от БТА.  Преди официалния старт на днешните дискусии на лидерите от Г-7 във френския град Биариц двамата ръководители се срещнаха на работна закуска. \"Поздравявам президента за всичко постигнато от американската икономика, фантастично е да се види това\", посочи Джонсън, докато Тръмп говореше за Китай. \"Нашето виждане за търговската война е че подкрепяме търговски мир. Като цяло не харесваме митата\", изтъкна британският премиер. Той отбеляза, че Великобритания се е възползвала от три века свободна търговия, на което Тръмп отвърна: \"А последните три години?\". Американският държавен глава заяви, че не очаква никакви проблеми за съставяне на търговско споразумение с Великобритания за след Брекзита. \"Те няма да си нахлузят веригата на котвата около крака\", посочи Тръмп, явно имайки предвид Европейския съюз. \"Не очакваме никакви проблеми\", допълни той. В началото на срещата Тръмп отбеляза, че Джонсън е правилният човек за работата по Брекзита. По думите му, ще има много голямо търговско споразумение с Великобритания.", "date": "2019.08.25", "title": "Борис Джонсън на среща с Тръмп: Великобритания подкрепя търговския мир"}
{"url": "https://www.24chasa.bg/novini/article/7622256", "text": "Завещаната от предците ни свобода изисква днес не само преклонение пред техния подвиг, но и дела. Историческият връх ни призовава да върнем достойнството на народа и държавата ни. Това заяви президентът Румен Радев в Габрово по време на тържественото отбелязване на 142 години от Шипченската епопея. В изказването си държавният глава призова да се борим за духовност и единение срещу моралното падение, злоупотребата с държавността, срещу подмяната на истината и обезличаването на обществото ни. „Казват, че това, което човек прави за себе си, умира заедно с него, но това, което прави за другите, живее вечно“, заяви Румен Радев и подчерта, че в сърцата ни винаги ще бъде жива паметта за българските опълченци и руските воини, които преди 142 години на Шипка отстояха нашата свобода. Държавният глава припомни думите на един от летописците на Освободителната Руско-турска война от 1877-1878г., че „на Шипка не се искаха сложни военни действия, а само едно - да загине всеки на поста си, да умре като герой. В тази смърт бе истинското величие на Шипка“. По думите му потомците трябва да знаят, че саможертвата е най-чутовният връх във висините на българския дух и да помнят, че свобода не се дава, а за нея се воюва, дори и с голи ръце. „Да знаят, че доблестта е по-силна от щика на поробителя, който се пречупва в гърдите на храбрите“, каза още президентът. Румен Радев определи присъствието на хилядите граждани на тържествената церемония като доказателство, че духът на опълченците все още е с нас и посочи, че вековният морален компас на българите е жив. „Към вас е моята дълбока признателност. Носейки в сърцата си най-светлите страници от българското минало, вие градите и достойния ни утрешен ден“, обърна се държавният глава към гражданите и гостите на Габрово. На площад „Възраждане“ президентът и върховен главнокомандващ на Въоръжените сили наблюдава парада на военните духови оркестри, след което прие почетния строй на Националната гвардейска част в чест на 142-ата годишнина от Шипченската епопея. Празникът завърши с тържествена проверка-заря.", "date": "2019.08.25", "title": "Радев в Габрово: Вековният морален компас на българите е жив"}
{"url": "https://www.24chasa.bg/novini/article/7622273", "text": "Бандитите са задържани в петък при полицейска проверка в Индустриалната зона на града. На място са установени лицата В. Г. Л. от гр. Лом и криминално проявеният и осъждан А. В. Л. в момент на обезличаване на номерата на два двигателя за леки автомобили. Двигателите са намерени натоварени в лек автомобил \"Киа спортаж\" с поставени регистрационни табели, предназначени за друго МПС. Местопроизшествието е посетено и е извършен оглед. В халето са намерени множество, различни по вид части за леки автомобили, сред които мостове, носачи, капаци, предни и задни врати, калници багажници и други. В отделни помещения в същото хале са намерени части от купета със заличени или липсващи номера на рамата. Същите са основно от автомобили от марката BMW - различни серии и модели. В. Л. и А. Л. са доведени в РУ Лом, където са задържани за срок от 24 часа. Проведени са редица процесуално - следствени действия. По случая са образувани досъдебни производства. Работата по документиране на престъпната дейност на лицата продължава в РУ Лом.. По случая се води разследване. Наказанието, което могат да получат е лишаване от свобода до 1 година или глоба до 3 000 лева.", "date": "2019.08.25", "title": "В Лом засякоха в хале двама автоджамбази, които заличавали серийните номера на  двигателите"}
{"url": "https://www.24chasa.bg/novini/article/7622263", "text": "Специалисти от океанографския институт Удс хоул в Масачузетс разкриха загадка, свързана с появата на огромен резервоар с метан под океанското дъно на нашата планета, съобщи Сайънс алърт, цитиран от БТА.  Откритият механизъм може да е от решаващо значение за появата на живот на други планети. Учените са изследвали 160 фрагмента от скали от горния слой на земната мантия и долния слой на земната кора. Образци били взети от хребети и зони на субдукция, в които океанската кора се подпъхва под континенталната, както и от офиолити - стигнали до повърхността останки от древна океанска кора. Резултатите от спектроскопския и микроскопския анализ показали, че почти във всички проби има натрупване на метан и вода. Учените поясниха, че метан се образува, когато, просмуквайки се през дълбоководни скали, морска вода попада във вътрешността на минерала оливин, който се съдържа в магмените скали. Когато минералът започне да изстива, съдържащата въглероден диоксид вода влиза в химична реакция, известна като серпентинизация. По мнението на специалистите, този механизъм може да обясни натрупването на метан на други планети. Освен това при освобождаването на достатъчно количество водород и метан може да се поддържа съществуването на микробни екосистеми. Серпентинизацията може да стане важен фактор за развитие на живот и на Земята.", "date": "2019.08.25", "title": "Учени обясниха появата на огромен резервоар с метан под океанското дъно"}
{"url": "https://www.24chasa.bg/novini/article/7622276", "text": "\"Тук няма да има депо за опасни отпадъци, а площадка за временно съхранение на битови отпадъци с  особен характер - батерии, акумулатори, битова химия, лекарства с изтекъл срок на годност. Те ще се съхраняват временно, докато бъдат извозени на места, където ще се преработват. Това е по-безопасно, отколкото тези неща да стоят по домовете ви\". С тези думи министър Нено Димов се опита да успокои стотината протестиращи от созополското село Атия, които повече от час го очакваха на отбивката на селото по пътя Бургас-Созопол. Оказа се обаче, че министърът заедно с кметовете на Созопол и Черноморец са на въпросния обект, който се намира на около 300 метра над селото.  Разочаровани, че са чакали напразно, протестиращи се качиха на колите си и отидоха при министъра, с когото все още разговарят. Чуват се груби критики, но те са отправени най-вече към община Созопол, която е отредила мястото за площадката.  Според министър Димов това е станало преди няколко години, а общината е кандидатствала за финансиране по швейцарска програма и всичко в документацията, включително и необходимите геоложки проучвания било, изрядно. Местните обаче са недоволни, че общественото обсъждане е минало преди около десетина години и в присъствието едва на 6-7 жители на селото. Хората настояват площадката за опасни отпадъци да бъде преместена, тъй като тя е на територията на бившия рудник, а теренът под нея бил в стари галерии.  \"Тук няма галерии, установили сме това с помощта на бившия директор на мината Илко Бонев. На терен от 59 дка е изградено депо за строителни отпадъци. Правен е ОВОС, защото се намира в \"Натура\" и е имало опасения, че при преработката на строителните отпадъци може да се наруши спокойствието на птиците\", обясни пред 24 часа шефката на РИОСВ Бургас Тонка Атанасова, която бе на място заедно с министър Нено Димов. И допълни, че когато община Созопол е кандидатствала по българо-швейцарската програма е посочила, че площадката за временно съхранение ще е на територията на депото за строителни отпадъци. Освен Созопол средства по тази програма са получили още 3 общини, сред които Приморско и Царево. \"Отпадъците ще се събират по график и ще се съхраняват в контейнери, които подлежат на контрол от нас два пъти годишно\", каза още Атанасова.", "date": "2019.08.25", "title": "Министър Димов на протеста в Атия: Тук няма да има депо за опасни отпадъци (Обновена)"}
{"url": "https://www.24chasa.bg/novini/article/7622144", "text": "Министърът на туризма Николина Ангелкова и членовете на Съвета на директорите на \"Албена\" АД поставиха капсула на времето с послание към бъдещите поколения в специален постамент на честването на 50-годишнината на ваканционното селище. Капсулата съдържа част от финия пясък от плажната ивица в курорта, мед и минерална вода, произведени в региона, юбилейни значки, флашка със снимки за историята на курорта, и вестник със спомен на хора, работили в Албена. Капсулата беше запечатана с плоча пред новата зала „Перуника хол”. Ще бъде отворена след 50 години. „За 50 години Албена постигна това, че не е само символ на природа, хармония, спокойствие и качество, но и това, че е и един от символите на българския туризъм\" - посочи министърът. Тя допълни, че Албена е място, което съчетава отлични условия за развитие на туризъм целогодишно. Министърът обеща следващият Национален борд по туризъм, както и други международни форуми, свързани с туризма, да се организират в откритата в комплекса нова многофункционална зала \"Перуника хол\".", "date": "2019.08.25", "title": "Капсула на времето поставиха в курорта „Албена”"}
{"url": "https://www.24chasa.bg/novini/article/7622240", "text": "65-годишна великотърновка е в болница с изгаряния по ръцете, след като се опитала сама да гаси пожар в дома си, причинен от техническа неизправност на газова бутилка. Инцидентът станал привечер в петък в къща на ул.\"Тодор Балина\" в старата столица. Докато пенсионерката готвела на терасата си, възникнало пламъчно горене заради неизправната бутилка д пропан бутан. Домакинята опитала да гаси, но безуспешно.  Междувременно съседи сигнализирали на спешния телефон 112 в 18.46 ч., сочи бюлетина на пожарната. На местопроизшествието незабавно пристигнал екип от трима пожарникари. Те успели да изгасят лумналите мебели и да спасят сградата.", "date": "2019.08.25", "title": "65-годишна жена е с изгаряния след инцидент с неизправна газова бутилка"}
{"url": "https://www.24chasa.bg/novini/article/7622287", "text": "Американски и турски генерал летяха на първия разузнавателен полет над Североизточна Сирия в събота, съобщи говорителят на Пентагона Шон Робъртсън, цитиран от агенция Ройтерс и БТА.  Робъртсън каза, че първият разузнавателен полет и съвместният координационен център, създаден по-рано тази седмица, \"показват ангажимента към зачитане на легитимните опасения на Турция относно сигурността по южната й граница\" и ще помогнат за обезпечаване на сигурността в Североизточна Сирия, така че Ислямска държава да не се появи отново в тази зона. На пресконференция вчера турският министър на отбраната Хулуси Акар заяви, че съвместният турско-американски оперативен център за създаване и управление на зона за сигурност в Североизточна Сирия работи вече с пълен капацитет. Центърът се намира в югоизточния турски окръг Шанлъурфа, който граничи със Сирия, а командването му се осигурява от един американски и един турски генерал. Турция оказва натиск за контрол над зона от около 40 км в дълбочина в Северна Сирия и за изтегляне оттам на подкрепяните от САЩ сирийски кюрдски Сили за защита на народа. Анкара смята, че те са свързани с Кюрдската работническа партия (ПКК), която от десетилетия води въоръжена борба с турската държава. Вашингтон пък разчита на Силите за защита на народа в борбата срещу Ислямска държава.", "date": "2019.08.25", "title": "Първи американо-турски разузнавателен полет \nнад Североизточна Сирия"}
{"url": "https://www.24chasa.bg/novini/article/7622081", "text": "Два леки автомобила с кърджалийска регистрация – „Пежо” и „Опел”, са се сблъскали челно тази сутрин около 6,30 часа в района на село Първица по главния път за „Маказа”. Пострадали са мъж и жена от лекия автомобил „Опел”, които са били транспортирани от екипи на ЦСМП в Спешното приемно отделение на болницата в Кърджали. На място незабавно са изпратени патрулни полицейски автомобили от РУ-Кирково и движението временно се пренасочва през село Първица. Районът на произшествието е отцепен. Извършва се оглед.", "date": "2019.08.25", "title": "Тежка катастрофа затвори пътя за ГКПП Маказа"}
{"url": "https://www.24chasa.bg/novini/article/7622084", "text": "Опустошената от пожари площ в Боливия достигна 950 000 хектара вчера, въпреки действията на пожарникарите, които бяха подкрепени от нает от правителството Боинг Супертанкер 747-400, предаде Франс прес, цитирайки данни на властите. Общата засегната площ достига 950 000 хектара. Пламъците са унищожили 32 на сто от гората Чикитано, където живеят 1871 семейства в 11 селища и 35 общности на коренното население, съобщи вчера Клайвър Роча, директор на отдела по горите, предаде БТА.  Министърът към президентството Хуан Рамон Кинтана обаче изрази в Туитър задоволство от действията на самолета Боинг Супертанкер, който правителството нае от американско предприятие. След като угаси огнища на пожари в източната част на страната, той ще бъде използван в района на равнината Пантанал, която се простира през Боливия, Парагвай и Бразилия.", "date": "2019.08.25", "title": "Пожари опустошиха близо милион хектара в Боливия"}
{"url": "https://www.24chasa.bg/novini/article/7622094", "text": "Яростни сблъсъци между противници на срещата на върха на Г-7 и полицията във френския град Байон. Протестиращите се опитаха да съборят полицейските ограждения, предаде  Демонстрантите къртят парчета от приземни етажи на сградите и от тротоарите и след това ги хвърлят по служителите на реда. Полицията отговори със сълзотворен газ и димни бомби, след което протестиращите отстъпиха. Байон се намира недалеч от Биариц, където започна срещата на Г-7. Според официалната програма, по време на сблъсъците в Байон, лидерите на Г-7 имат съвместна вечеря.", "date": "2019.08.25", "title": "Сблъсъци между полиция и протестиращи на срещата на Г-7"}
{"url": "https://www.24chasa.bg/novini/article/7622102", "text": "Израелски дрон падна над ливанската столица Бейрут, а друг избухна във въздуха, съобщи представител на ливанското шиитско движение Хизбула, цитиран от Асошиейтед прес и Ройтерс. Според жители на южната част на Бейрут, която е бастион на подкрепяното от Иран движение, голяма експлозия рано тази сутрин е предизвикала пожар. Точно преди взрива те са чули летателен апарат, а след експлозията бойци на Хизбула са отцепили района, предаде БТА.  Взривът избухна близо до пресцентъра на подкрепяното от Иран шиитско движение. Това е първият подобен инцидент от повече от десетилетие, отбелязва Ройтерс. Няколко часа по-рано Израел съобщи, че негови самолети са нанесли удари по ирански сили и шиитски паравоенни формирования на територията на Сирия.", "date": "2019.08.25", "title": "Израелски дрон падна над Бейрут, друг избухна \nвъв въздуха"}
{"url": "https://www.24chasa.bg/novini/article/7622107", "text": "Френският президент Еманюел Макрон заяви, че Европа вероятно ще реши да въведе нови данъчни намаления, за да даде тласък на отслабващата икономика, застрашена от реципрочните мерки в търговската война между Съединените щати и техните световни партньори, предаде Ройтерс, цитирана от  Макрон каза това това на американския си колега Доналд Тръмп малко преди импровизирания им обяд в Биариц, където лидерите от Г-7 се събират тази вечер на тридневна среща на върха. По думите му Европа се нуждае от нови инструменти, за да даде тласък на икономиката си. \"Вероятно ще решим да въведем нови данъчни намаления, което е един от начините да се даде нов координиран тласък\", допълни Макрон, без да посочи подробности. Кабинетът на френския държавен глава засега не е отговорил на молбата за коментар.", "date": "2019.08.25", "title": "Европа обмисля нови данъчни намаления, за да се стимулира растежът"}
{"url": "https://www.24chasa.bg/novini/article/7622113", "text": "Тялото на мексиканския журналист Невит Кондес Харамийо беше открито вчера в централната част на страната с множество рани от хладно оръжие, предадоха Франс прес и Ройтерс, цитирани от БТА. 42-годишният журналист беше директор на информационния портал \"Обсерваторио дел сур\". Тялото м,у беше открито в планинска област в Техупилко, на около 122 км от столицата Мексико сити. Районът е особено опасен и в него действат престъпни групи. Кондес е публикувал статии, предизвикали напрежение с местните власти. През ноември 2018 г. и през юни тази година са му били отправни заплахи, съобщава говорителка на неправителствената организация \"Репортери без граници\". Той е поискал защита, но в крайна сметка се е отказал от нея поради бюрократичните процедури, необходими за получаването й. Според организацията \"Репортери без граница\" Мексико е най-опасната за журналистите страна в Западното полукълбо. С Кондес убитите в Мексико журналисти през 2019 г. достигат 10.", "date": "2019.08.25", "title": "Мексикански журналист беше открит мъртъв в централната част на страната"}
{"url": "https://www.24chasa.bg/novini/article/7622116", "text": "Британският премиер Борис Джонсън планира да предупреди европейските лидери, че няма да изплати 30 милиарда лири (37 милиарда долара), предвидени в споразумението за Брекзита, ако те не приемат промяна на условията на сделката, пише в. \"Мейл он сънди\", цитиран от Ройтерс и ТАСС. Ако Великобритания напусне ЕС без споразумение, според британските юристи правителството в Лондон ще трябва да плати на Брюксел само 9 милиарда лири (11 милиарда долара) вместо 39 милиарда (48 милиарда долара), съобщава вестникът. Това се дължи на факта, че няма да има разходи, свързани с преходния период, предаде БТА.  Според британският вестник при липса на компромис по въпроса за условията на Брекзита съгласуваната с Брюксел сума може да бъде съкратена дори до 7 милиарда лири (8,6 милиарда долара). Британският премиер Борис Джонсън обеща да напусне ЕС без споразумение на 31 октомври, ако Брюксел не приеме главното искане на Лондон - да изключи от спроазумението предпазната клауза за Северна Ирландия.", "date": "2019.08.25", "title": "Борис Джонсън: Няма да изплатим 30 милиарда лири, ако не се стигне до сделка за Брекзит"}
{"url": "https://www.24chasa.bg/novini/article/7622120", "text": "Технологичният гигант съобщи в сряда, че обмисля използването на RISC-V, вид отворена архитектура за чипове, ако американското правителство продължи с рестрикциите върху достъпа до последните технологии на британската фирма ARM. Сю Джъдзюн, ротационен председател на Huawei, каза в интервю, че компанията вече притежава безсрочен лиценз за технологията V8 на ARM, затова забраната на САЩ не засяга настоящия график за пускане на чипове. „Ако новите технологии на ARM не са достъпни в бъдеще, ние можем да използваме RISC-V архитектура, която е отворена за всички компании. Предизвикателството не е непреодолимо\", каза още Сю Джъдзюн. Huawei използва архитектурата на ARM при дизайна на много от чиповете си за смартфони, сървъри и други приложения. Вашингтон обаче забрани на китайската компания да получава всякаква технология, произлизаща от САЩ без специално одобрение от правителството. Въпреки че ARM е базирана във Великобритания, някои от ключовите й технологии се разработват в САЩ и тя е длъжна да се съобрази с рестрикциите.", "date": "2019.08.25", "title": "Huawei обмисля създаването на чип с отворен код ако забраната на САЩ продължи"}
{"url": "https://www.24chasa.bg/novini/article/7622135", "text": "Стотици туристи бяха евакуирани от хотели и плажове на гръцкия остров Самос, където избухна горски пожар, съобщи АФП, цитирана от БТА.  70 пожарникари и 13 противопожарни машини се борят с огъня в източната част на острова, съобщиха гръцките власти. Според тях, 1000 души са били евакуирани от няколко хотели в близкия град. „Става въпрос за не много голям фронт, но се разпространява близо до хотелите“, заяви кметът град Питагор Христодулос Севастакис пред местната телевизия Скай. Той уточни, че градът не е в опасност. Плавателни съдове на бреговата охрана са евакуирали група туристи от два плажа. 50 пожара са избухнали в Гърция за последните 24 часа. Те са предизвикани от силния вятър и високите температури, съобщи пожарната.", "date": "2019.08.25", "title": "Евакуират туристи от гръцкия остров Самос заради горски пожар (Снимки)"}
{"url": "https://www.24chasa.bg/novini/article/7622125", "text": "Властите в източната китайска провинция Фудзиен съобщиха, че до събота са били евакуирани 48 000 души, а 9926 плавателни съда са били отзовани в пристанището, в подготовка за прииждащия тайфун Байлу. Местната служба за контрол на бедствията обяви код за спешно реагиране от втора най-висока степен, след като силните ветрове застигнаха крайбрежието на град Джанджоу събота следобед. На летището в Сямън са били отменени 159 полета. 31 пътнически влака също са били спрени, по информация на железопътните власти. В цялата провинция са затворени 149 крайбрежни туристически атракции, както и преустановени строителните дейности в 1318 обекта от съображения за сигурност. Китай издаде код жълт за тайфуна, който се очаква да донесе силни ветрове и проливни дъждове в Южен Китай. В събота следобед стихията удари Тайван, двама бяха ранени, а електрозахранването на 50 000 домакинства прекъснато.", "date": "2019.08.25", "title": "Китай отзова кораби, евакуира хиляди заради тайфуна Байлу"}
{"url": "https://www.24chasa.bg/novini/article/7622152", "text": "Мъж на 30 години, 20-годишна жена и дете на 1 година, пътуващи в лек автомобил „Опел”, катастрофирал тази сутрин около 6,30 часа в района на село Първица, са били откарани от екипи на ЦСМП в болницата в Кърджали. Четвъртият пострадал е от лек автомобил „Пежо”. Екипи на полицията в Кирково отклоняват движението през село Първица към ГКПП „Маказа” и през село Подкова към Кърджали. Екип на пожарната служба в Подкова помогнал за изваждане на пострадал, обезопасил района и почистил пътното платно. Извършва се оглед на мястото на произшествието.", "date": "2019.08.25", "title": "Дете и трима възрастни са пострадали в катастрофата край ГКПП \"Маказа\""}
{"url": "https://www.24chasa.bg/novini/article/7622148", "text": "Севернокорейският лидер Ким Чен Ун наблюдава вчера изпитанията на разработена неотдавна голяма ракетна пускова установка, предадоха световните агенции. След изпитанието Ким е заявил, че новоразработената система за залпов огън е \"голямо оръжие\" и е изразил признателността си на младите учени, които са я замислили и построили, обявявайки ги за \"ценно съкровище и богатство на страната\", съобщава Корейската централна телеграфна агенция, цитирана от ДПА и БТА. Тестовете са показали, че всички технически характеристики на системата са достигнали предвидените параметри. Северна Корея трябва да продължи да засилва развитието на въоръженията, \"за да се противопостави решително на военните заплахи и на засилващия се натиск на вражески сили\", добави Ким. Въоръжените сили на Южна Корея съобщиха, че при изпитанието са изстреляни две балистични ракети с малък обсег. Те са прелетели около 380 км в посока към Японско море. Според Токио изстреляните ракети не са представлявали никаква заплаха за сигурността на Япония. Проведената серия от ракетни изпитания се смята за отговор на приключилите неотдавна американско-южнокорейски военни учения. Пхенян ги смята за подготовка за нахлуване в Северна Корея.", "date": "2019.08.25", "title": "Ким Чен Ун наблюдавал изпитанията на нова ракетна система"}
{"url": "https://www.24chasa.bg/novini/article/7622224", "text": "Пожарникари от Полски Тръмбеш спасиха от изпепеляване камион и селскостопанска техника при лумнал пожар в с. Полски Сеновец, община Полски Тръмбеш. Сигнал за инцидента е подаден в 16.47 ч. в събота от тел.112. На мястото се отзовали екип от двама огнебори с един специализиран автомобил.  Оказало се, че пламъците вилнеят в навес, частна собственост и са в следствие на човешка небрежност. Огнеборците  успели да овладеят стихията, преди да опожари товарния автомобил и останалата селскостопанска техника. Унижощени са само 10 автомобилни гуми, информират от ОДПБЗН във Велико Търново.", "date": "2019.08.25", "title": "Огнеборци спасиха от пожар камион \nи техника в Полскотръмбешко"}
{"url": "https://www.24chasa.bg/novini/article/7622284", "text": "\"Ние приветстваме преди всичко бързината и оперативността, с които г-жа Николова постави на разискване необходимостта от адекватна реакция и на трите власти в държавата. Подкрепяме и правилната оценка на Вицепремиера на станалото, която в много отношения съвпада с нашата собствена гледна точка по въпроса. Разбира се, непроменена наша позиция остава, че евентуални промени в Наказателния кодекс следва да се правят след задълбочен анализ на фактите и оценка на въздействието\", гласи документът. \"Ние не можем да не продължим да напомняме, че „цифровата катастрофа“ с НАП е рецидив\", заявява асоциацията. Тя напомня, че пробивът е дошъл след предишни много тревожни сривове на държавната цифрова политика, а именно проблемите с търговския регистър, преминаването към електронни винетки и др. АИКБ остава на позицията си, че подобни „цифрови катастрофи“ ще продължат да стават и в бъдеще, ако не се осъществи незабавна промяна в начина, по който работи държавата с електронните данни на българските граждани и българския бизнес. От организацията настояват за незабавен одит на IT сигурността във всички държавни институции при въвеждането на електронно управление, каквото трябваше отдавна да е факт. АИКБ изразява готовността си да съдейства със своя експертен потенциал за изпълнение на всички задачи, възникнали около \"очевидно много тежкото състояние на кибернетичната сигурност в държавната администрация\", гласи още разпространеният текст.", "date": "2019.08.25", "title": "АИКБ: Цифровата катастрофа с НАП е рецидив"}
{"url": "https://www.24chasa.bg/novini/article/7622290", "text": "Ръководителите от Г-7 на срещата си във френския град Биариц са се разбрали да засилят диалога и координацията с Русия, изключена от групата след анексирането на Крим през 2014 година, но според тях е прекалено рано да я приемат отново в Г-8. Това съобщи днес на АФП дипломатически източник. Седмината лидери, сред които Еманюел Макрон и Доналд Тръмп, за заели тази позиция снощи на вечерята в началото на тридневния форум, уточни източникът, цитиран от БТА.  \"Те са се споразумели по идеята Г-7 да засили диалога и координацията с Русия по сегашните кризи, но са отбелязали, че е прекалено рано да се върнат руснаците на масата\", допълни дипломатическият източник. Преди срещата в Биариц Доналд Тръмп се изказа в подкрепа на възстановяването на Г-8 и завръщането на Русия. Френският президент Еманюел Макрон, който се срещна с руския си колега Владимир Путин преди седмица, изрази мнението, че е подходящо след време Русия да може да се върне в Г-8, но при условие да бъде намерено решение заедно с Украйна въз основа на Минските споразумения. Берлин и Лондон също отхвърлиха идеята за връщане на Русия на този етап, а Канада подкрепи тази позиция. Ръководителите от Г-7 са постигнали съгласие да натоварят Еманюел Макрон да разговаря с Иран и да му изпрати послание, за да се избегне ескалация на напрежението в региона, съобщиха дипломатически източници. Те уточниха, че това е станало снощи на вечерята в Биариц. Догодина Тръмп е домакин срещата и има правото да определя кои да бъдат поканени. Тази година, френският държавен глава Емнюел Макрон например покани лидерите на Индия, Чили, Австралия и Испания. Междувременно Тръмп се срещна с британския премиер Борис Джонсън. На въпрос какви са съветите му за Брекзит, Тръмп отговори: \"Той (Джонсън) няма нужда от съвет, той е правилният човек за работата.\" Президентът на САЩ Доналд Тръмп отрече съобщения на френското правителство, че лидерите от Г-7 са се споразумели да бъде упълномощен френският президента Еманюел Макрон да разговаря с Иран и да му предаде послание от името на групата на развитите демокрации, предадоха световните агенции. Той обаче отбеляза, че не се противопоставя на такива контакти. \"Не мога да спра хората да говорят. Ако искат да говорят, могат да говорят\", посочи Тръмп на среща с японския премиер Шиндзо Абе. Той каза, че подкрепя всякакви контакти на Макрон, насочени към успокояване на напрежението и отбеляза, че Абе също се опитва да разговаря с Иран. \"Всички страни от Г-7 искат да избегнат конфликт с Иран. Президентът на САЩ Доналд Тръмп много ясно го каза\", изтъкна по-рано днес Макрон пред телевизия Ел Се И (LCI). Той добави, че страните от Седморката са се споразумели по съвместна позиция за Иран. \"Такова единство е много важно, тъй като позволява да се избегнат разногласия, които в крайна сметка само отслабват позициите на всяка от страните\", подчерта френският президент. Президентът Доналд Тръмп, цитиран от ДПА, каза също така, че има разногласия в Г-7 за това дали да бъде поканена Русия обратно в клуба. Той изтъкна, че това би било полезно и позитивно, но че другите не са се съгласили с него. \"Не беше взето решение. Не сме гласували нищо\", каза Тръмп пред журналисти на срещата си с Шиндзо Абе.", "date": "2019.08.25", "title": "Ръководителите от Г-7 ще засилят диалога с Русия, но е прекалено рано да я приемат отново в групата"}
{"url": "https://www.24chasa.bg/novini/article/7622293", "text": "Двадесетгодишен чужденец е арестуван и обвинен за подпалване на пожара на егейския остров Лерос в петък, съобщава в. \"Катимерини\", цитиран от БТА.  Пожарът възникна в района Мерикия и бързо се разпространи, обхващайки над четири хектара борови гори. С превантивна цел бе евакуирана местната болница, а туристи се оказаха временно блокирани на един от плажовете. Заподозреният живее на острова. Той бе изправен пред прокурор вчера на съседния остров Кос, информира \"Катимерини\".", "date": "2019.08.25", "title": "Арестуваха 20-годишен чужденец за пожара на о. Лерос"}
{"url": "https://www.24chasa.bg/novini/article/7621954", "text": "“Началникът на Националната служба за охрана ген. Данчо Дяков не издържа да го ръководят двама шефове - президентът и съпругата му. Липсваше нормален климат на работа.” Това е лаконичното обяснение на един от висшите офицери в НСО за изненадващата оставка на бившия съветник по военна сигурност на двама държавни глави - Росен Плевнелиев и Румен Радев. С втория президент ген. Дяков дори е личен приятел. Въпреки това той остана на поста малко повече от година - пое поста през март 2018 г., и запази преди дни пълно мълчание за отказа си да ръководи НСО. Източникът ни от службата насочва към инцидентите, които са се случили в последните месеци - наказани гардове, катастрофи, сини лампи, дори инцидент с цигари в хотел в Ню Йорк, където важен член на делегацията ни задействал противопожарната аларма и поставил НСО в особено деликатна ситуация. Мълчанието на държавния глава, който назначава и освобождава началника на НСО, за конкретните причини за раздялата му с ген. Дяков провокира нов скандал между институциите у нас. В петък премиерът Борисов, запитан за причините за раздялата, предположи, че е заради “огромните скандали в президентската институция”. Това очевидно не допадна на държавния глава, който 24 часа по-късно от връх Шипка отговори, че “скандалите са в правителството, те са много и унищожителни”. Според Радев Шипка “не е мястото да коментирам интригите на министър-председателя, защото тук възкръсва България, която неговото управление закотви на дъното на Европа”, отсече Радев. Изявленията на двамата държавни мъже бяха предшествани от среднощни думи на първата дама. Десислава Радева иронизира сайт, който я бе посочил като причина за оставката на шефа на НСО, и обяви себе си за виновна за всички трусове в държавата. “Приятели споделиха, че днес фактор.бг, оня сайт, обективният, достоверният, собственост на името-на-когото-не-бива-да-се-споменава, излязъл с дописка, че шефът на НСО подал оставка поради натиск от “генерал Деси”. От мен, демек. Очаквам включване и от други подобни - обективни и достоверни сайтове. Хайде да се договорим с фактора и десетките производни нему. Пишете ме отговорна за всичко, с което не сте ок. И за НАП, и за свинската чума, и за търговския регистър, и за апартаментгейт, и за умиращите от студ старци по селата, и за опустяващите села, и за демографската криза, и за неспиращия поток заминаващи от Терминал 2, и за нефелните закони (имаме си даже закон за медиите). Ако щете и за “Ало, Ваньо”, и за “Ти си го избра”, и за ремонта на “Графа”, и за чалганизираната ни нация (тук нямам предвид музикалните предпочитания). Накратко, пишете ме отговорна за каквото не ви отърва. Не търсете виновни. Пишете мен! Поздравявам ви с нещо лежерно. Дишайте! Дишайте с пълни дробове! Дано помогне да преодолеете жлъчката, дето дъвчете!”. През март шофьорът на Радева бе глобен с 30 лв. след проверка, назначена от ген. Дяков. Става дума за случай от ноември м.г., когато в социалните мрежи се появиха кадри как автомобил на НСО, в който се предполага, че е била Радева, е спрян заради каране в насрещното. Инцидентът е станал на ул. “Фритьоф Нансен\" в София, а на видеото се вижда още скандал между полицаи и служители на НСО. Радева обаче твърди, че не е била в автомобила. По това време шефът на НСО съобщи, че ползването на специален режим от автомобилите на НСО вече ще бъде изключение, а не практика. През 2018 г. са били регистрирани 28 пътнотранспортни произшествия с автомобили на НСО, а 11 нейни служители са били санкционирани. Първият скандал между МВР и НСО заради кола на Радева е февруари 2018 г., но с шеф на охраната Ангел Антонов. Тогава патрул на МВР преследва колата, в която пътува Радева, по столичния бул. “България”, тъй като специалният автомобил отказал да спре. Оправданието бе липса на координация между МВР и НСО. Дяков оглави НСО след оставка на Антонов. Неговият официален мотив бе, че е назначен от правителството за генерален консул на България в Санкт Петербург. Напускането на Антонов обаче бе предшествано от прокурорска проверка дали бившият шеф на НСО не е ловувал в стопанисваното от държавните охранители ловно стопанство “Кричим”, докато се е водел в командировка. В сряда се разбра, че Данчо Дяков сам е поискал да бъде освободен от поста си. В рапорта си за напускане до Румен Радев и Бойко Борисов той е изтъкнал лични причини за молбата си. Генерал Дяков ще е още седмица на поста. Не е ясно кой е неговият наследник. В събота президентът Радев бе запитан дали ще иска консултации за назначаването на новия началник на КПКОНПИ, след като досегашният - Пламен Георгиев, беше изпратен на дипломатическа служба, Радев напомни, че решението за това е изцяло отговорност на министър-председателя. “Него трябва да питате какви са вътрешнополитическите и личните мотиви и как те кореспондират с интересите на българската дипломация и на българите зад граница, както и кое налага на министър-председателя да крие толкова далеч г-н Георгиев”, допълни той.", "date": "2019.08.25", "title": "Началникът на НСО не издържал с двама шефове: президента и съпругата му"}
{"url": "https://www.24chasa.bg/novini/article/7622305", "text": "Президентът на САЩ Доналд Тръмп заяви днес, че никой от съюзниците му не го е упрекнал за ескалацията на търговската война с Китай, въпреки критиките на Еманюел Макрон снощи, предадоха Франс прес и ДПА. Тръмп посочи, че според него съюзниците му \"уважават търговската война\". Той каза това пред журналисти в отговор на въпрос дали съюзниците му са поискали да се откаже от търговската война с Китай. \"Не, това което направи (Китай) е скандално. Никой не ми е казвал това, никой няма да ми го каже\", изтъкна американският президент, цитиран от БТА.  Държавният глава на САЩ отбеляза, че в момента няма специален план да обявява национално извънредно положение във връзка с конфликта с Китай, но че не може да изключи такава възможност. \"Ще видим какво ще стане\", каза той. Тръмп обяви също така, че САЩ са много близо до голямо търговско споразумение с Япония, по което двете страни работят от пет месеца. Той каза това преди среща с японския премиер Шиндзо Абе извън официалната програма на срещата на върха на Г-7 в Биариц. Японски медии съобщават, че Япония се е съгласила да намали митата за американско говеждо и свинско, а САЩ са изразили готовност да отложат въвеждането на мита от 2,5 на сто за японските автомобили, уточнява ТАСС.", "date": "2019.08.25", "title": "Тръмп: Никой от съюзниците ми не ме е упрекнал за търговската война с Китай"}
{"url": "https://www.24chasa.bg/novini/article/7622313", "text": "Космическият кораб на робота Фьодор ще опита за втори път да се скачи с Международната космическа станция. Скачването трябваше да стане в събота, но се появи проблем и беше отменено. Командването на полета помоли журналистите да напуснат залата и за известно време цареше неяснота, предаде  Роботът Фьодор е първият подобен проект на руската космическа програма. Той трябва да изпълни редица операции на борда на станцията. От командването на полета казаха, че няма промяна и мисията може да е успешна, ако вторият опит за скачване е сполучлив.", "date": "2019.08.25", "title": "Корабът на робота Фьодор прави втори опит за скачване с МКС"}
{"url": "https://www.24chasa.bg/novini/article/7622310", "text": "Вицепремиерът и министър на външните работи Екатерина Захариева заминава на 26 август 2019 г. на посещение в Румъния. Българският първи дипломат ще се срещне с министър-председателя на Румъния Виорика Данчила, с външният министър Рамона Манеску и с делегирания министър по европейските въпроси Джордже Чамба. Захариева ще бъде гост на Посланическата конференция на румънската дипломатическа служба и ще изнесе лекция пред ръководителите на румънските дипломатически мисии по света. Румъния е сред водещите търговски и икономически партньори на България. През 2018 г. стокообменът между двете страни възлиза на 4,6 млрд. евро, което е със 7% повече спрямо 2017 г. България и Румъния си сътрудничат активно и в областта на енергетиката, здравеопазването, туризма, транспорта. Тази година двете страни отбелязват 140 години от установяване на дипломатическите отношения.", "date": "2019.08.25", "title": "Вицепремиерът Екатерина Захариева заминава на посещение в Румъния"}
{"url": "https://www.24chasa.bg/novini/article/7622320", "text": "Германски инженери от Кайзерслаутерн в сътрудничество с колеги от Германския изследователски център за изкуствен интелект разработват прототип на смарт часовник за правилна стойка, пише в. \"Дейли мейл\", цитирана от БТА.  Устройството използва сензори, които се поставят под дрехите и в обувките. Те ще регистрират промяната на ъгловата скорост, свързана с измененото положение на тялото. Данните ще бъдат обработвани от смарт устройството, което ще изчислява дали гръбначният ни стълб не е в достатъчно изправено положение. При подобна констатация часовникът ще издава предупредителен сигнал. Модел на проекта в груб вид се очаква да бъде представен на Международното изложение за потребителска електроника в Берлин следващия месец. Германският смарт часовник ще бъде доразвит с участието на специалисти от Испания, Холандия и Гърция. Ако устройството, което още няма име, бъде успешно реализирано, то ще помогне на милиони хора. Болките в кръста са един от главните фактори за нетрудоспособност във Великобритания. Те засягат 10 процента от трудоспособното население и носят годишни загуби на икономиката в Обединеното кралство в размер на 10 милиарда британски лири.", "date": "2019.08.25", "title": "Смарт часовник ни предупреждава за неправилна стойка на работно място"}
{"url": "https://www.24chasa.bg/novini/article/7622366", "text": "Авария в багерна помпена станция при ТЕЦ “Република“ в Перник е причинила замърсяване на река Струма, съобщи БГНЕС. Замърсяването е било в участъка от квартал “Мошино“ до моста при газостанцията до бившия завод “Кристал“. Сигнали за него са постъпили от граждани на „зеления” телефон. При извършената проверка от РИОСВ не е констатирано наличие на умрели патици и риби. В района на новопостроения мост в квартал “Варош“ експертите са видели над 20 патици. Патици са открити при обхода и на моста при газостанцията до завод “Кристал“. От РИОСВ-Перник информират гражданите на Перник, че аварията е отстранена. Експертите от инспекцията поясняват още, че шламовете не са опасни за биоразнообразието.", "date": "2019.08.25", "title": "Авария в ТЕЦ- Перник замърси река Струма"}
{"url": "https://www.24chasa.bg/novini/article/7622417", "text": "Колони от автомобили са се образували на граничен пункт „Кулата” и в двете посоки. Това съобщава „Фокус”. Трафикът е интензивен. Преминаването през границата отнема над 15 минути. Опашките от превозни средства са както на изхода за леки, така и за товарни автомобили.                                                                                                                                                                                                                                                                                                                                ", "date": "2019.08.25", "title": "Тапа на границата с Гърция"}
{"url": "https://www.24chasa.bg/novini/article/7622432", "text": "Микробус с мигранти падна в река Купа в Хърватия, при което почина жена сред пътуващите в микробуса мигранти, съобщи Танюг, цитирана от БТА.  В село Слатина Покупска полицаи, участващи в операция за борба с нелегалната миграция, се опитали да спрат микробус с германски регистрационни номера. Микробусът обаче не спрял, а шофьорът увеличил скоростта, след което микробусът паднал в река Купа, съобщава порталът Индекс. Полицейските служители хукнали да спасяват намиращите се в микробуса мигранти и извадили от него 11 души. Една жена от мигрантите по време на оказване на лекарска помощ на мястото на инцидента починала. Шофорът на автобуса, който успял да избяга, се издирва.", "date": "2019.08.25", "title": "Микробус с мигранти падна в река в Хърватия"}
{"url": "https://www.24chasa.bg/novini/article/7622598", "text": "Иранският външен министър Мохамад Джавад Зариф пристигна в Биариц, където от вчера се провежда срещата на върха на Г-7, предадоха световните агенции, като се позоваха на иранското външно министерство и на френското президентство. Говорителят на иранското външно министерство Абас Мусави написа в Туитър, че Зариф е пристигнал в Биариц, но няма да преговаря или да се среща с американски представители там. Френското президентството също потвърди, че Зариф е в Биариц и че ще разговаря с френския си колега Жан Ив Льо Дриан, но че не е предвидена никаква среща с делегацията на Тръмп, информира БТА. По-рано днес сайтът за проследяване на полети Флайтрадар24 съобщи, че ирански държавен самолет Еърбъс 321 е кацнал в Биариц, след като по-рано тази седмица е летял до европейски столици, посетени от Зариф. Френски дипломатически източник пояснява, че визитата на иранския първи дипломат в Биариц е по инициатива на Париж, а не на Г-7. Доналд Тръмп обаче е бил информиран за посещението. Решението за поканата към Зариф да дойде в Биариц два дни след като беше приет в Елисейския дворец се вписва в усилията на френския президент да създаде условия за деескалация на напрежението, да се обсъди какво ще стане след изтичането на споразумението по иранската ядрена програма и да се говори за иранската балистична програма, допълва френският източник. Той добавя, че Зариф идва в Биариц заради много съществените разговори с лидерите на Г-7 вчера вечерта. Решението за поканата към Зариф е било взето след края на вечерята снощи на лидерите на Г-7, посочва дипломатът.", "date": "2019.08.25", "title": "Иранският външен министър пристигна в Биариц, не се планират разговори със САЩ"}
{"url": "https://www.24chasa.bg/novini/article/7622619", "text": "Бившият конгресмен Гари Акерман беше обвинен в изнасилване на тийнейджър в скаутски лагер за момчета преди повече от 50 години, предаде Асошиейтед прес, цитирана от БТА. Вестник \"Ню Йорк пост\" съобщи, че 76-годишният Акерман вероятно е злоупотребил със 17-годишно момче, когато е бил директор на лагера Тен майл ривър (Ten Mile River Camp) близо до Нароусбърг, според документи, подадени в щатския Върховен съд. В обвинението младежът посочва, че Акерман, който по онова време бил на 23 години, го закарал в страничен път, където се опитал да го опипа, след което го принудил да прави орален секс. Според съдебните документи скаутската организация изглежда е била в течение, че Акерман е \"известен насилник\" с потенциал да нарани деца. Скаутската организация заяви пред изданието, че няма данни за никакви обвинения срещу него. Прокурорът Оскар Мичълън посочи пред \"Ню Йорк пост\", че бившият конгресмен, който е женен с три деца, отрича да е извършил нещо нередно. Акерман, който е изкарал 15 мандата в Конгреса на САЩ, обяви, че се оттегля през 2012 година.", "date": "2019.08.25", "title": "Бивш конгресмен е обвинен в изнасилване на тийнейджър"}
{"url": "https://www.24chasa.bg/novini/article/7622622", "text": "Американският президент Доналд Тръмп обяви, че САЩ и Япония са се споразумели принципно за ново търговско споразумение, съобщиха световните информационни агенции. Тръмп и японският премиер Шиндзо Абе обсъдиха предложеното споразумение в рамките на срещата на върха на Г-7 днес във френския град Биариц, уточни Асошиейтед прес, цитирана от БТА. Договорът вероятно ще бъде подписан следващия месец в Ню Йорк по време на сесията на Общото събрание на ООН. Тръмп каза, че двете страни са се споразумели по всяка точка. Двамата лидери не дават много подробности за споразумението, но САЩ се стремят да увеличат селскостопанския си износ за Япония като говеждо и свинско месо, царевица. Тръмп каза, че Абе се е съгласил Япония да купува повече американска царевица. Абе отбеляза във връзка с \"потенциалните покупки на американска царевица\", че те ще се извършват от частния сектор. Постоянният търговски представител на САЩ Робърт Лайтхайзър уточни, че споразумението ще отвори пазари за стоки на стойност 7 милиарда долара, допълва Ройтерс.", "date": "2019.08.25", "title": "Ново търговско споразумение между САЩ и Япония"}
{"url": "https://www.24chasa.bg/novini/article/7622623", "text": "Гръцките власти са арестували двама души в Южна Гърция по подозрение в предизвикване на пожари, предаде Асошиейтед прес, цитирана от БТА. Заподозрените са на 47 и на 43 години. Те са били арестувани поотделно в събота на полуостров Пелопонес. Единият от тях е обвинен, че е предизвикал пожар в гора рано вчера, а другият - че е подпалил три пожара - в неделя миналата седмица и други два вчера, само в рамките на един час. Сухото и горещо време в Гърция благоприятства възникването на горски пожари. От противопожарната служба съобщиха, че близо 700 техни служители са били ангажирани през последните 24 часа. Най-големият пожар - на източния остров Самос, вече е под контрол, информира още АП.", "date": "2019.08.25", "title": "Полицията в Гърция арестува двама за предизвикване на пожари"}
