{"url": "https://www.24chasa.bg/novini/article/6466958", "text": "Контрабандата през последните години спадна от 34% на 7%. Тази тенденция на намаляване ще продължи, защото е изгодна за бюджета. И тя не е само при цигарите - същото е и при горивата, и при алкохола. Това заяви премиерът Бойко Борисов след среща с петте цигарени компании, които стоят зад “Инициатива срещу незаконната търговия”. На нея бяха представени резултати от ежегодно проучване, което се възлага на независима изследователска агенция и се осъществява през последните 10 години. Според Борисов “голямата черна маса пари” от контрабандата е в основата на корупцията в държавата. Става въпрос за трилиони в Европа и за милиарди в България, а тези пари замърсяват цялата система, каза премиерът. Страната ни се нарежда в първите пет, които най-ефективно борят контрабандата, но премиерът се зарече, че ще влезем в тройката. “В момента сме на 120% от плана за изпълнение за приходите. Колегите полагат доста усилия за намаляване на контрабандата на акцизни стоки”, каза той. На срещата стана ясно, че през второто тримесечие делът на потребление на цигари без бандерол е на рекордно ниско ниво от 7%. ( “Гарантирам на инвеститорите, че до следващите проучвания данните ще бъдат още по-добри - гоним към 100 млрд. брутен вътрешен продукт в страната. Колегите са спокойни, амбицирани и ще видите резултатите”, заяви Борисов. Да бъдат достигнати минималните акцизни ставки в ЕС, ще предложи на правителството финансовият министър Владислав Горанов. В съответствие с изразената от индустрията позиция, той ще поиска изменение на евродирективата. “Имаме аргументи за това, въпреки че може да се очаква натиск от ЕК, свързан с мярката за подобряване на начина и качеството на живот и тежестта, която болестите, свързани с тютюнопушенето, оказват върху социалните системи в Европа”, заяви той. Според него България успява да охранява не само границите си, а и икономическите си интереси. Акцизът върху цигарите заема около 48% от общия приход от акциза, който събираме, и делът му вероятно ще нарасне заради увеличението на ставката от 1 януари догодина, до достигане на минималния размер от 90 евро на 1000 къса. Безспорно има още резерви и разчитам на компаниите, които работят на българския пазар, да положат още усилия, които са от взаимен интерес, добави Горанов. Според анализ на МВР през първата половина на 2017 г. има задържане на сравнително ниски нива при разпространението на контрабандни цигари. Вътрешният министър Валентин Радев съобщи, че заради съвместните действия на институциите под ръководството на Междуведомствения център за противодействие на контрабандата и контрола на движението на рискови стоки и товари към ГДБОП от началото на годината до август в страната са иззети над 21 милиона цигари – което е с 56,7% по-малко от иззетите година по-рано. Иззети са повече от 35 тона нарязан тютюн, или с 50,2% по-малко от същия период на 2016 г. Само от структурите на МВР за същия период са иззети 10 128 866 къса цигари и 20,1 тона тютюн, а предотвратените щети за бюджета са 3,3 млн. лв. от иззети цигари и 5,3 млн. лв. от иззет нарязан тютюн. “Резултатите на обединените усилия на всички институции - прокуратурата, НАП, Агенция “Митници”, МВР и ДАНС, показват необратима тенденция за намаляване на контрабандния дял от цигарите. Премиерът успя за направи единна спойка от тези институции, благодарение на което се получиха и тези резултати”, заяви зам.-главният прокурор Борислав Сарафов. Представителите на инициативата подчертаха, че натискът от страна на правителството срещу незаконно предлаганите цигари и нарязан тютюн трябва да продължи в интерес на потребителите, легалния бизнес и бюджетните приходи. Аз повече от всички искам на полицаите, пожарникарите, учителите, военните и на пенсионерите да се вдигат доходите. В момента, в който видим какви са приходите, ще помислим и за полицаите. Това заяви премиерът Бойко Борисов във вторник. “Никога не съм работил под натиск. Тези, които ми поставят ултиматуми, са със служебни коли, офиси, заплати и всички привилегии от МВР, не им отива. Ще се срещна с тях, когато пожелаят, ще им дам финансовите параметри”, каза той и добави, че средства са необходими за съдебна полиция, линейки, санитари. “Не може всичко наведнъж. Не ни отива да направим същото, което направиха през 2014 г.”, коментира премиерът и припомни, че бюджетът за МВР бе увеличен с 250 млн. лв. “Без никакво финансово обезпечение. А ние, нашето правителство, от първия ден започнахме да ги изплащаме”, каза Борисов. Цигарите от марките “Премиум”, “Бизнес роялс” и “Карелия” са най-често продаваните без бандерол, сочат данни на МВР. Изследването обаче показва цялостно подобрение на ситуацията в страната. То е по инициатива на “Бритиш Американ Табако”, “Булгартабак Холдинг”, “Джапан Табако Интернешънъл България”, “Импириъл Табако България” и “Филип Морис България”, които стоят зад “Инициатива срещу незаконната търговия”. Нейната цел е да подпомага правоприлагащите органи в България в борбата срещу незаконната търговия с цигари чрез обмен на данни и други дейности. През второто тримесечие на 2017 г. делът на потреблениетo на контрабандни цигари е на рекордно ниско ниво от 7%. То се свива с около 1% на годишна база. Данните за второто и четвъртото тримесечие на годините от 2012 до 2014-а сочат, че контрабандата се движи от 18 до 20%. През вторите три месеца на 2015 г. пада до 13,4 на сто, а трендът устойчиво продължава и до днес. “С това България се нарежда сред отличниците в ЕС, на 8-ма позиция, сред всички държави-членки, като изпреварва държави като Франция, Великобритания, Холандия, Германия и съседна Румъния”, се посочва в изследването. В някои от българските градове обаче нивото остава значително над средното за страната ( В други населени места нивото на потребление на цигари без български бандерол остава ниско – Добрич, Шумен, Стара Загора, Варна, Плевен. Компаниите от тютюневата индустрия подчертават, че повече от 1/3 от цигарите, непредназначени за местния пазар, са т.нар. illicit whites - марки, които са създадени с цел единствено да се продават незаконно и нямат аналог на легалния пазар. За първи път са представени и данни за потреблението на нелегален нарязан тютюн в 15 европейски държави. Според проучването за четвъртото тримесечие на 2016 г. в България 74,6% от изпушения тютюн за ръчно свиване на цигари у нас не е обложен с данъци. Почти 100% от незаконния рязан тютюн, употребяван в България, е насипен и се продава на килограм, опакован в пликове без етикет и извън законните места за продажба. Загубите за държавата в това изследване се оценяват на приблизително 124 млн. лева. ", "date": "2017.09.26", "title": "Контрабандата на цигари свалена от 34 на 7% (Обзор)"}
{"url": "https://www.24chasa.bg/novini/article/6466796", "text": "Турски изтребители извършиха въздушни удари по цели на бойци от Кюрдската работническа партия (ПКК) в Северен Ирак, ден след референдума за независимост на Иракски Кюрдистан, съобщи Ройтерс. Допълнителна бойна техника и военни бяха прехвърлени към границата с Ирак заради опасения, свързани със сигурността след вота. Повече от 90% от гласоподавателите са подкрепили обявяването на независимост на Иракски Кюрдистан на допитването в понеделник, сочат предварителните резултати. Избирателната активност е била над 72%. Около 5,6 млн. души имаха право на глас. Окончателните резултати от референдума се очакват до 3 дни. След гласуването кюрди празнуваха до късно през нощта по улиците на Ербил, столицата на Иракски Кюрдистан. Чуваха се автомобилни клаксони, развяваха се кюрдски знамена и гърмяха фойерверки. Хиляди танцуваха и се забавляваха. Турският президент обяви, че всички варианти - от икономически до въздушни и сухопътни военни мерки, са на масата в отговор на вота за независимост, съобщи Ройтерс. Реджеп Ердоган обвини премиера на Иракски Кюрдистан Масуд Барзани в предателство заради провеждането на референдума. Той предупреди, че иракските кюрди ще гладуват, след като Турция блокира камионите си да преминават границата с Ирак. Анкара разглежда вота като заплаха за националната си сигурност. “Ирак няма да води преговори с правителството в Иракски Кюрдистан за резултатите от противоконституционния референдум за независимост”, обяви иракският премиер Хайдер ал Абади. САЩ обявиха, че са дълбоко разочаровани от решението на правителството на Кюрдистан да произведе едностранен референдум. Русия също се противопостави на провелия се референдум за независимост, предаде Ройтерс. ", "date": "2017.09.26", "title": "Турция стреля по кюрди след референдума за независимост"}
{"url": "https://www.24chasa.bg/novini/article/6467094", "text": "Руските власти заплашиха да блокират американската социална мрежа Фейсбук през 2018 г., ако тя не спазва приет неотдавна закон, задължават интернет компаниите да съхраняват личните данни на своите руски потребители в Русия, предаде Франс прес, цитирана от БТА.  Спазването на този закон е задължително за всеки. Във всички случаи ние ще направим така, че законът да бъде спазен или компанията няма да може работи повече на руска територия, каза ръководителят на руския регулационен орган за телекомуникационните услуги (Роскомнадзор) Александър Жаров. Той добави, че очаква компанията да го информира за мерките, които има намерение да предприеме. Не за първи път руските власти повишават тон на американски интернет гиганти относно прилагането на този закон, който вече доведе до блокирането на социалната мрежа ЛинкедИн, отбелязва агенцията. Но овите изявления идват в напрегнат момент - броени дни след като Фейсбук прие да предостави на американския Конгрес съдържанието на рекламни съобщения, за които се предполага, че са били финансирани от Русия, за да повлияят на президентските избори през 2016 г. Затягането на контрола над руския интернет през последните години е критикувано от опозицията като средство за заглушаване на гласа на дисидентите. Фейсбук е едно от основните средства за комуникация, използвано например от руския опозиционер Алексей Навални, който въпреки че е пренебрегван от националните телевизии, съумя да накара десетки хиляди млади хора да излязат на протести миналата пролет. Навални обаче има малки шансове да се изправи срещу Путин на президентските избори, тъй като изборната комисия обяви, че неговото съдебно минало пречи на кандидатурата му. Законът, във връзка с който руските власти отправиха предупреждението към Фейсбук, бе приет през 2014 г. въпреки критиките на интернет потребителите и компаниите. Той влезе в сила през 2015 г. и задължава чуждите социални мрежи, търсачки и сайтовете за електронни съобщения и чат да съхраняват в Русия личните данни на техните руски потребители.", "date": "2017.09.26", "title": "Руските власти заплашиха да блокират Фейсбук"}
{"url": "https://www.24chasa.bg/novini/article/6467113", "text": "Световният шампион по мотоциклетизъм Сергей Сергеев-Сижо, който от 22 г. е в инвалидна количка, създаде заедно с екип от още четирима механици и ентусиасти мотор за хора с увреждания. Машината е първата в България и ще може да бъде карана напълно безплатно от хора, които са приковани в инвалидни колички, съобщава \"Телеграф\". Създателите на приспособения мотор планират в бъдеще да адаптират и втора машина за по-дълги пътувания. Първоначално идеята се родила в главата на мотористката Евгения Кусева, която през юни 2015 г. претърпя тежка катастрофа с хондата си и оттогава не може да движи тялото си от гърдите надолу, но иска отново да практикува хобито си. Свързали я със Сижо, който е легенда в мотосредите у нас. И със съдействието на моториста Любомир Василев и Димитър Ортаков-Омбре, който е първият български механик от рали \"Дакар\", проектът става факт. На задната си гума моторът има помощни колела, които се спускат и прибират при нужда, улеснена е и смяната на скоростите.", "date": "2017.09.26", "title": "Шампион създаде мотор за инвалиди"}
{"url": "https://www.24chasa.bg/novini/article/6467103", "text": "Съдът в хърватския град Сплит осъди днес сърбина Драган Василкович, известен с прякора Капитан Драган, на 15 години затвор за военни престъпления, съобщава хърватският информационен сайт Индекс. Процесът срещу Василкович, който е бил командир на специална част в сръбските паравоенни сили, започна на 20 септември миналата година в Областния съд в Сплит, повече от 20 години след извършването на престъпленията. Василкович бе обвинен, че е нарушил Женевските конвенции, като е измъчвал и убивал хърватски военнопленници в затвор в Книн през юни и юли 1991 г. и в Брушка през февруари 1993 г. В обвинителния акт бе посочено още, че е виновен за планирането на нападения над полицейско управление и над две села, при които са разрушени няколко сгради, а местните жители са принудени да напуснат домовете си. Имуществото им е било ограбено, а мнозина цивилни са били убити или ранени, включително чуждестранен журналист. Тричленният съдебен състав намери Василкович за виновен по две от трите точки на обвинението и отговорен за смъртта на най-малко двама цивилни, съобщи Асошиейтед прес. \"Те са удряли затворниците с пушките си, пъхали са цевите в устите им. Василкович не е направил нищо да спре това и да накаже извършителите\", каза съдия Дамир Ромац, произнасяйки присъдата. Около 60 свидетели на обвинението дадоха показания по време на процеса, като някои от тях казаха, че са били измъчвани лично от Василкович. По време на едногодишния процес Василкович твърдеше, че е невинен, а целият процес е скалъпен и \"фашистки\". Сръбският министър на отбраната Александър Вулин порица присъдата на Василкович като \"подигравка с истината\". Вулин обвини Хърватия, че разпалва напрежение на Балканите с тази \"политическа\" присъда. Капитан Драган е роден в Белград, но от години има и австралийско гражданство. След участието си в бунта на сръбските сепаратисти в Хърватия той отива в Австралия, където живее в Пърт под името Даниел Снеден и работи като голф инструктор. Василкович беше арестуван преди 11 години в Австралия и екстрадиран в Хърватия едва през юли 2015 г. Съдът постанови, че от присъдата ще бъде приспаднато времето, което той е прекарал в ареста в Австралия и в Хърватия, което означава, че му остават 3,5 години затвор. Адвокатите на Василкович съобщиха, че ще обжалват присъдата.", "date": "2017.09.26", "title": "Хърватски съд осъди сърбин на 15 години затвор за военни престъпления"}
{"url": "https://www.24chasa.bg/novini/article/6467112", "text": " Администрацията на Белия Дом наложи нови санкции срещу Северна Корея, докато напрежението между Вашингтон и Пхенян продължава да ескалира, пише американското издание The Hill, цитиран от БТА.  Рестрикциите са срещу осем севернокорейски банки, както и срещу 26 отделни лица, които оперират от Китай, Русия, Либия и ОАЕ. „Това е продължение на стратегията ни за пълна изолация на Северна Корея, която цели постигането на денуклеаризацията на Корейския полуостров по мирен път“, заяви министърът на финансите на САЩ Стивън Мнучин, чрез съобщение до медиите. „Тази мярка е в синхрон с резолюциите на Съвета за сигурност на ООН“. Новите санкции идват само един ден, след като външният министър на Северна Корея каза, че съобщението на Доналд Тръмп в Туитър, че Пхенян „скоро няма да го има“ е равнозначно на обявяването на война и заплаши страната му да започне да сваля американски самолети, летящи в международното въздушно пространство около азиатската страна.", "date": "2017.09.26", "title": "Белият Дом наложи нови санкции срещу севернокорейски банки и отделни лица"}
{"url": "https://www.24chasa.bg/novini/article/6466875", "text": "      Между 10 и 15 млн. лева ще спестят “Вазовските машиностроителни заводи” (ВМЗ) от директната доставка на барут от производителя - сръбската държавна фирма “Милан Благоевич”, каза за “24 часа” министърът на икономиката Емил Караниколов. 27 дни след като премиерът Бойко Борисов заяви, че ще се махнат посредниците, които стоят на входа и изхода на предприятията от военно-промишления комплекс, ВМЗ вече купуват барута направо от производителя в Сърбия, а не от фирма “Емко”. Частната компания на Емилиян Гебрев от десетина години внася барута за предприятията от военно-промишления комплекс в България, каза министърът. Във вторник, 26 септември, от държавната оръжейна компания съобщиха, че са подписали меморандум за дългосрочно сътрудничество и договори със сръбския производител на барути “Милан Благоевич”. Те удовлетворявали и двете страни и станали факт след проведените на 20 септември преговори в град Лучани, Сърбия. Контрактите позволявали постигане на по-високо ниво на печалби, а за най-големия български производител на специални изделия - получаване на по-ниска цена. Спирането на монопола при вноса на барута на частната “Емко” става след совалки на министъра на икономиката Емил Караниколов до Сърбия. “Два пъти ходих в Сърбия, първия път в началото на месеца, втория - на 12 септември. Преговаряхме с министъра на отбраната Александър Вулин и с ръководството на държавната фирма. Сърбите също искат да работят държава с държава”, обясни Караниколов. На държавно ниво са договорени и съвместни дейности. Сърбите изпробват барутите и горивата със специална механизация, която се изработва от ВМЗ - Сопот. Досега им е доставяна от “Емко”. Двамата министри и двете предприятия са договорили и директни доставки от ВМЗ към “Милан Благоевич” на въпросната техника На 30 август на заседание на правителството премиерът Бойко Борисов заяви: “На входа и на изхода на държавните предприятия стоят частните посредници, които са с по няколко работници. Предприятията работят, а приходите не отиват в тях, след това и в бюджета като дивиденти и самите предприятия да се рефинансират, да се модернизират, иновации да се прилагат, а се акумулират огромни печалби, без да се влага труд, само с посредничество. Всички работят много, а в същото време предприятията буквално се източват”, каза премиерът, без да влиза в детайли. За “24 часа” Караниколов заяви, че за миналата година оборотът на отбранителната индустрия е 1,016 млрд. евро, от които на държавните дружества се падат около 330 млн. евро, или към 1/3. Министърът не иска обръщане на тренда в полза на държавните и в ущърб на частните компании, а парите да влизат коректно в дружествата производители. Сега ВМЗ - Сопот, имат много поръчки. За да се изпълнят те, от предприятието са искали оферти от “Емко” за допълнителни доставки, но отговор не е получен. “С увеличение на производствената програма през последните години потребността от взривни вещества и барути се увеличи многократно. Към различни производители и доставчици са отправени заявки с молба за предоставяне на търговски оферти за закупуването им, в това число и към фирма “Емко”. За съжаление, ВМЗ не получиха оферти за тези заряди от “Емко”, което води до забавяне на монтажа и изработването на готовите изделия. За компенсиране на забавянето в къси срокове ВМЗ успяха да осъществят двустранни контакти с редица производители в рамките на Европейския съюз и трети страни. Разгледани са предложенията на производителите, но новите оферти са с по-високи цени, което ще се отрази на себестойността на крайните изделия. Като производител, който да достави цялата номенклатура от необходимите заряди и вещества в приемливи срокове и условия за доставка се открои сръбското предприятие “Милан Благоевич”, пише в документ, изпратен до министерството, с който “24 часа” разполага. “Емко” създаваше проблеми с доставките още преди да се стигне до отнемането на лиценза му за внос и износ заради неправилно съхраняване на боеприпаси, каза Караниколов. И това е било другата причина да се търси директен контакт със сръбския производител на барути.  Според директора на ВМЗ - Сопот, Иван Гецов подписването на меморандума със сръбското предприятие е станало възможно заради съдействието на правителството. Той акцентира на подкрепата от Министерството на икономиката и министър Караниколов. “Той лично посети Сърбия, там се срещна с министри от кабинета на премиера Ана Бърнабич, включително и с министъра на отбраната Александър Вулин. Пред тях и ръководството на фирма “Милан Благоевич” нашият принципал защити позицията си, че премахването на посредниците би подобрило параметрите на договорите както за България, така и за Сърбия. Като резултат от срещите и разговорите на Караниколов бяха създадени предпоставки за директен контакт между ВМЗ и сръбското предприятие. Договорен бе начинът на сътрудничество, много бързо бяха подготвени меморандумът и договорите. Ръководството на ВМЗ посети сръбския производител, с когото договорихме конкретните параметри и спектъра от дейности за дългосрочно сътрудничество: съвместни разработки, техническа взаимопомощ, излизане на трети пазари и др.”, обясниха от ВМЗ. Синдикатите във ВМЗ, които протестираха преди седмица, се надяват случващото се да е за добро. Димитър Атанасов, лидер на “Подкрепа”, заяви, че позицията им не е срещу никоя друга фирма, нито срещу “Емко”, нито срещу “Дунарит”. “Така реши държавата, да премахне посредниците. Смятаме, че е за добро”, каза синдикалистът. Атанасов одобрява и проверката на ВМЗ за 10 години назад, както се закани министърът на икономиката. Пред “24 часа” Караниколов заяви, че вече е изпратил хора, които да проверят какво е ставало в държавната оръжейница 10 г. назад. Но за резултатите от нея още било рано. Според Димитър Атанасов инспекцията ще е дисциплинираща. “Знаете, при нас имаше взривове, хора умряха. Така че нека проверяват”, заяви той.   Лицензът на “Емко” за внос и износ може да бъде върнат на 6 октомври, ако докладът на служба КОС и противопожарна служба констатират, че са отстранени нередностите при съхраняване на боеприпасите. Документът ще бъде предаден в Междуведомствения съвет по отбранителна индустрия и сигурност към правителството на 4 октомври. Министърът на икономиката Емил Караниколов заяви, че проверките са приключили, в момента се обобщават резултатите. Заседанието на междуведомствения съвет обаче ще бъде на 6 октомври, тъй като двамата съпредседатели - министрите на икономиката и на отбраната Емил Караниколов и Красимир Каракачанов, в предишните дни са в чужбина. Така че на 6 октомври, на извънредно заседание, ще се решава за лиценза на частния оръжейник. На последното заседание на правителството премиерът Борисов поръча проверките в “Емко” да приключат максимално бързо. Той даде срок между 5 и 7 октомври тази тема да приключи, “тоест да са изпълнени всички указания на служба КОС”, заяви той. ", "date": "2017.09.26", "title": "ВМЗ пести 15 млн. лв. от отстраняване на посредника за барута"}
{"url": "https://www.24chasa.bg/novini/article/6466771", "text": "Датската компания за мебели и домашно обзавеждане JYSK Nordic преподписа договора си за международно партньорство с медийната агенция CARAT за нови три години. Двете компании работеха заедно и през последните три и половина години на 21 различни европейски пазара, включително и в България. Заедно са осъществили над 1200 кампании. На тези пазари JYSK Nordic притежава 1200 магазина. Освен физическите магазини CARAT повлиява и върху дигиталната трансформация на компанията. Нилс Вейен, старши вицепрезидент за маркетинга и продажбите, обяснява: “Като компания ние започнахме своя дигитален път, но трябва да продължим да поддържаме цялостен и интегриран поглед върху това как да управляваме модерен бизнес за търговия на дребно на 21 различни пазара. Някои го наричат omnichannel, ние го наричаме разумен подход за търговия на дребно с акцент върху потребителите. Затова очакваме да продължим своето сътрудничество с CARAT с фокус преди всичко върху растежа.” JYSK не оповестява публично конкретни цифри по изразходваните си маркетингови бюджети, само посочва, че те са в порядъка на трицифрена сума в милиони датски крони. ", "date": "2017.09.26", "title": "JYSK преподписва глобалния си договор с CARAT"}
{"url": "https://www.24chasa.bg/novini/article/6466896", "text": "Има надежда за легендарният щангист Наим Сюлейманоглу, който се нуждае от спешна чернодробна трансплантация. Неговият живот може да бъде спасен от брат му, информира  Това заяви друг голям щангист от близкото минало - Халил Мутлу. Според него хиляди хора са били готови да дарят тъкан от черния си дроб, за да бъде спасен шампионът, но най-добрият вариант е това да стори най-близкият му роднина - брат му. Мутлу потвърди, че се чака само неговото съгласие. През това време текат тестове за съвместимост. С нелеката задача да спасят живота на Сюлейманоглу са се заели едни от най-големите светила в Турция. Очаква се съвсем скоро операцията да се осъществи. Наим е диагностициран с цироза в напреднал стадий и ако не премине трансплантация до часове, няма да оцелее.", "date": "2017.09.26", "title": "Братът на легендарния щангист Наим може да му стане донор?"}
{"url": "https://www.24chasa.bg/novini/article/6466948", "text": "Камериерката, която бе ритната в главата от шведския турист Ралф Сундберг в хотел в „Слънчев бряг”, е разочарована от наложената на нападателя й присъда. Той бе наказан от съда с глоба в размер на 4500 лева. „Все едно пак ме е ритнал, но не физически, а душевно този път”, така Диана Петкова формулира чувствата си след произнасянето на присъдата. Според камериерката санкцията е „абсолютно неадекватна”. „Обидна е за мен и за държавата, наречена България”, споделя Петкова. Но признава, че не е и очаквала някаква по-сериозна присъда. Въпреки всичко, е решена да съди Сундберг. Казва, че не вярва на сълзите му, пролети ред магистратите в знак на разкаяние, предаде  В момента Диана живее в София. Дала си е почивка, за да се възстанови. Мечтае да живее в държава, където има възмездие за подобни постъпки. Но следващото лято отново мисли да поработи в „Слънчев бряг”. ", "date": "2017.09.26", "title": "Камериерката, ритната от шведа в \"Слънчев бряг\": Присъдата му е неадекватна (Видео)"}
{"url": "https://www.24chasa.bg/novini/article/6466959", "text": "Пешеходната зона на бул. “Витоша” в София ще се разшири в участъка между ул. “Алабин” и бул. “Ал. Стамболийски”. Забранена за коли ще е и ул. “Вашингтон”, която ще се свърже с пешеходната част на ул. “Пиротска”. В историческия център пък се въвежда ограничение на скоростта от 30 км. Тези предложения ще гласува в четвъртък Столичният общински съвет. Според мотивите с удължаването на “Витошка” ще се “затвори цялостният пешеходен преход в сърцето на града”. Там трамваите ще останат да се движат. Запазва се и движението по улиците “Позитано” и “Алабин”, както и преминаването през “Витоша”. Мотивът за затварянето на ул. “Вашингтон” между “Трапезица” и “Пиротска” е оформянето на туристически маршрут, свързващ пл. “Св. Неделя”, останките от древна Сердика и Западната порта. “Градът е превзет от автомобили и това са стъпки да го върнем обратно на хората. Плановете ни са през ул. “Съборна” да свържем пешеходно и Градската градина с пл. “Св. Неделя” и ларгото”, каза главният архитект на София Здравко Здравков. По всички малки улици в центъра, попадащи между улиците “Алабин” и “Леге” и булевардите “Хр. Ботев”, “В. Левски” и “П. Евтимий”, се въвежда успокоена зона. По тях ще има велоленти, широки 1 м. Заради споделеното движение между коли и велосипедисти се въвежда и 30 км ограничение за скоростта.", "date": "2017.09.26", "title": "Само пешеходци по “Витошка” до “Св. Неделя” и по ул. “Вашингтон”"}
{"url": "https://www.24chasa.bg/novini/article/6466999", "text": "Председателят на Европейската комисия Жан-Клод Юнкер приветства новата визия за реформиране на Европейския съюз след Брекзит на френския президент Еманюел Макрон и заяви, че блокът има нужда от „смелост“, за да продължи напред, предава AFP, съобщава \"Фокус\". „Много европейска реч на моя приятел Еманюел Макрон. Европа има нужда от смелост. Благодаря ти за твоята помощ в работата на европейските институции“, каза Юнкер. „Това от което имаме нужда е поетапен план за развитието на съюза на 27-те държави. Трябва да обсъждаме открито идеите си и да решим преди май 2019-а“, заяви той. Великобритания трябва да напусне ЕС през март 2019 година, а европейските избори трябва да се проведат през следващия май или яни. Юнкер призова и за провеждането на среща на върха на ЕС в румънския град Сибиу, в деня след Брекзит, за да се приеме поетапен план за бъдещето развитие. Речта на Макрон, изнесена в парижкия университет Сорбоната, очерта „широка трансформация“ на блока, а много от предложенията в нея бяха повлияни от речта на Жан-Клод Юнкер, по-рано този месец, за състоянието на ЕС. Началникът на кабинета на Юнкер, Мартин Селмайр, каза, че европейските лидери ще обсъдят плановете на Макрон и на председателят на ЕК за засилване на Еврозоната по време на срещата на върха на ЕС, в Брюксел през месец декември. „Рядко се е виждало подобно съвпадение във вижданията между френски президент и президент на ЕК, в някои нюанси може и да е имало, но тук става въпрос за много силни общи черти“, написа Селмайр в социалната мрежа Туитър. Един от тези „нюанси“ е призива на Макрон, да бъде намалена Европейската комисия, от сегашните си 28 члена до 15.", "date": "2017.09.26", "title": "Юнкер определи речта на Макрон като „много европейска“"}
{"url": "https://www.24chasa.bg/novini/article/6467015", "text": "Възстановено е движението в тунел \"Топли дол\" на автомагистрала \"Хемус\", в посока София. Това съобщиха от пресцентъра на Агенция \"Пътна инфраструктура\", предаде \"Фокус\".                                                                                                                                                                                                                                                                                                                       ", "date": "2017.09.26", "title": "Възстановиха движението в тунел \"Топли дол\" на АМ \"Хемус\""}
{"url": "https://www.24chasa.bg/novini/article/6466972", "text": "Двама свидетели по дело за трафик на 14 586 кг хашиш от Мароко през България за Холандия да бъдат доведени принудително за разпит на 25 октомври, разпореди спецсъдът. Станко Стайков и Станчо Янев на няколко пъти не били намерени от призовкарите и ще бъдат обявени за общонационално издирване. Заради тях и отсъствието на 2-ма адвокати делото пак бе отложено. Подсъдими първоначално бяха 10 души, но 1 почина, а друг бе убит. Двама от групата още са зад решетките. Единият е Бойко Герасков, който вчера получи разрешение да отиде с полиция на погребение в Бакърена фабрика на близък роднина. Вчера Софийският апалетивен съд остави в ареста Стефан Георгиев и Атанас Спасов, обвинени за убийството на 11 февруари на таксиметровия шофьор Борислав Петров-Бобъра, който бе сред разследваните за хашиша. Двамата искаха да са под домашен арест. Георгиев имал дъщеря във 2-и клас и я водел на училище. Спасов пък се занимавал с консултантска дейност. Според обвинението Бобъра бил убит, за да не издаде бос, замесен в трафика на хашиша.", "date": "2017.09.26", "title": "Търсят с полиция свидетели по дело за 14,5 тона хашиш"}
{"url": "https://www.24chasa.bg/novini/article/6467064", "text": "Престъпна мрежа, занимаваща се с трафик на хора, сводничество и пране на пари, беше разбита от румънската полиция днес, предаде агенция Медиафакс, цитирана от БТА.  Мрежата била ръководена от известния чалга изпълнител Дани Мокану. Полицията е извършила 13 обиски на жилища и е арестувала осем души. Обиск е извършен и в жилището на Мокану. Мрежата набирала млади хора, които проституирали във Великобритания и Ирландия.", "date": "2017.09.26", "title": "Престъпна мрежа от трафик на хора, беше разбита от румънската полиция"}
{"url": "https://www.24chasa.bg/novini/article/6467049", "text": "Не са открити нарушения  от страна на „Пирогов“ по случая с пострадалия от ПТП миналата седмица мъж в близост до болницта, на когото бе отказана медицинска помощ. Това е показала проверка на „Медицински одит“ и на Столичната здравна инспекция, съобщиха от пресцентъра на здравното министерство.   Изпълнителна агенция „Медицински одит“ (ИАМО) констатира, че съгласно чл. 9 от Наредба №25 за оказване на спешна медицинска помощ: „центровете за спешна медицинска помощ организират и осигуряват: т.5 „оказването на спешна медицинска помощ при бедствия, аварии и катастрофи, осъществявайки взаимодействие с органите на полицията, пожарната и гражданската защита“, допълват от пресцентъра. Проверката на Столичната здравна инспекция (СРЗИ) показа, че съгласно Правилника за устройството, дейността и вътрешния ред на лечебното заведение, медицинските специалисти оказват помощ единствено на територията на болницата и повтаря заключението на Медицински одит, че „според действащата нормативна уредба ЦСМП оказват спешна медицинска помощ на мястото на инцидента и по време на транспорт до болнична структура“. В случая екипите на ЦСМП са се отзовали на подадения сигнал за 5 минути – сигналът е получен на тел. 112 в 15.50 ч., а екипът на спешна помощ е пристигнал на мястото на инцидента в 15.55 ч. Пациентът веднага е откаран в УМБАЛСМ, където е прегледан, диагностициран с черепно-мозъчна травма и е хоспитализиран в реанимационното отделение на Клиниката по неврохирургия, обясниха от МЗ.", "date": "2017.09.26", "title": "Няма нарушения в \"Пирогов\" по случая с пострадалия мъж пред болницата"}
{"url": "https://www.24chasa.bg/novini/article/6466848", "text": "Починалият редник Николай Тошев от Благоевград е бил един от най-добрите телевизионни оператори, казаха негови бивши колеги. До преди да постъпи в армията през март т.г. той е работил дълги години към фолклорна телевизия в Благоевград. При заснемането на концерти и видеоклипове бил много добър, обичал и да танцува народни хора. Мечтата му била обаче да постъпи в армията. Само преди няколко дни минал през телевизията да се види с бившите колеги и споделил, че е доволен от новата си работа.", "date": "2017.09.26", "title": "Починалият редник бил един от най-добрите телевизионни оператори"}
{"url": "https://www.24chasa.bg/novini/article/6466844", "text": "Един е загинал при челен удар между два леки автомобила след Костинброд, посока Петрохан. Това съобщиха от пресцентъра на МВР.  Движението в участъка е затруднено, предстои оглед, пътни полицаи насочват трафика. Инцидентът е станал около 17 часа.                                                                                                                                                                                                                                                                                                                       ", "date": "2017.09.26", "title": "Един е загинал при катастрофа след Костинброд, в посока Петрохан"}
{"url": "https://www.24chasa.bg/novini/article/6466856", "text": "След победата на ХДС в Германия канцлерката Ангела Меркел получи поздравления от почти всички световни лидери. С едно изключение. Доналд Тръмп не се е обадил да поднесе поздрвленията си, като говорителката на Меркел се опита да извини това с фака, че двамата разговаряли по телефона в петък и още се търсело удобно свободно време за следващ разговор. Междувременно консервативното крило в ХДС поиска Ангела Меркел да се откаже от председателскот омяст она партията, за да може нова личност да я възстанови от спада на доверието на избирателите към нея. Три са предложенията за нов лидер от тях – досегашният финансов министър Волфганг Шойбле, финансовият държавен секретар Йенс Шпан, председателят на Съюза на средния бизнес Карстен Линеман. Криза има и около председателското място на баварските партньори на ХДС – ХСС. Хорст Зеехофер бе призован от някои съпартийци да подаде оставка заради слабото представяне на съюза. Вчера Зеехофер и Меркел разговаряха на четири очи за бъдещето на съюза между партиите им. ХСС настоява Меркел да приеме като условие въвеждането на горна граница за бежанците, ако иска да продължи да управлява с тяхна помощ.", "date": "2017.09.26", "title": "Доналд Тръмп не поздрави Меркел"}
{"url": "https://www.24chasa.bg/novini/article/6466864", "text": "Самозапалила се преносима батерия за телефон вся паника в лондоското метро, петима са ранени, съобщава \"Хънингтън пост\". По-рано днес, след включване на пожарната система, пътниците в лондонското метро били евакуирани на станция \"Тауър Хил\". Новината бързо се разпространи в социалните мрежи. Съобщава се за петима пострадали при евакуацията. Заради зачестилите инциденти, случката вся паника между хората. От полицията заявиха, че в инцидента няма нищо подозрително и че става въпрос за самозапалила се преносима батерия за телефон. По-късно и самият \"виновник\" за злощастната случка сподели новината в социалните мрежи, като представи снимков материал, с който възнамерява \" да съдейства на полицията\". Превод и редакция: Симона Бузова", "date": "2017.09.26", "title": "Самозапалила се преносима батерия вся паника в лондонското метро (Снимки+Видео)"}
{"url": "https://www.24chasa.bg/novini/article/6466859", "text": "Катастрофа блокира движението в участък от магистрала \"Хемус\". Инцидентът е станал около 17.00 часа този следобед на входа на тунел \"Топли дол\" в посока София. Ударили са се тир и няколко автомобила. Един човек е пострадал и е откаран в болница, предаде  Километричната опашка от тирове и коли започва още преди тунел \"Ечемишка\", а придвижването става изключително бавно. Колите се отклоняват през пътен възел \"Ботевград\" и стария път от Ботевград до София - до пътен възел „Витинска река“. Трафикът се регулира от пътни полицаи. Придвижването се затруднява допълнително от дъжда и мъглата в района.", "date": "2017.09.26", "title": "Катастрофа блокира движението през тунел \"Топли дол\" на \"Хемус\""}
{"url": "https://www.24chasa.bg/novini/article/6466841", "text": "Издирваният Радослав Христосков, изчезнал край Рудозем и обявен за издирване от полицията в Смолян, е открит в местността \"Дигата\". 29-годишния мъж е премръзнал, мокър и дезориентиран , съобщи полицията. Настанен е за лечение в смолянската болница.Радослав е пристигнал в събота с брат си и техни приятели на гости в Рудозем. В неделя групата си тръгнала, а Радослав останал, като се уговорил с приятеля си от миньорския град в понеделник сутринта да тръгнат към слино пресечаната скалиста местност местността „Кичика“ над града. Радослав обаче е излязъл сам от жилището на приятеля си и тръгнал в неизвестна посока. По молба на близките му, Радослав бе обявен за общодържавно издирване.", "date": "2017.09.26", "title": "Издирваният Радослав е открит премръзнал, но жив (Обновена)"}
{"url": "https://www.24chasa.bg/novini/article/6466865", "text": "С новите правила за издаване на ТЕЛК се цели средствата да бъдат насочени именно към хората с увреждания и родителите на деца с увреждания, като се пресекат злоупотребите. Това обяви зам.-социалният министър Султанка Петрова пред  . Възможността да се получава едновременно пенсия и заплата поощрява стремежа към инвалидна пенсия. В същото време отпускането й не е обвързано с оценка на работоспособността, пише в концепцията. Ще се работи по стандартизирани методи, това ще предпази от злоупотреби, уточни Султанка Петрова. Решенията на комисиите към НОИ ще важат до 5 години. Ако състоянието е необратимо, като ампутирани крайници – ще са пожизнени. Документите за медицинската експертиза ще важат да една година, сега се налагаше по-често издаване. Това ще спести 50 млн. лв. на Здравната каса, каза още зам.-министърът. Целта е хората до получават решението си в рамките на 15 дни до 1 месец, допълни тя.", "date": "2017.09.26", "title": "Султанка Петрова: Новите правила за ТЕЛК са в полза на хората с увреждания"}
{"url": "https://www.24chasa.bg/novini/article/6466746", "text": "  Как ще изглежда новият сезон на рекламите, който започва тази есен? “24 часа” стартира поредица, в която покани едни от най-големите имена в рекламната индустрия да представят своите прогнози. Всички те отговарят на следните въпроси: 1. Какви ще са новите реклами, които ще се появят през този сезон? Телевизионният есенен сезон започна, в него са предвидени нови риалити програми, чиято основна цел е да привличат повече зрители и съответно повече реклами. 2. Икономисти твърдят, че кризата е едва ли не отминала и има икономическо оживление в страната. Рекламите винаги са били лакмус за това - ако са повече, става очевидно, че бизнесът се стабилизира. Според вас какви други индустрии се очаква да се рекламират този сезон - т.е. да не са само мобилни оператори и препарати срещу гъбички по ноктите? 3. Носталгията ще продължи ли да е водещ мотив в голяма част от рекламите? Защо е толкова експлоатирана? 4. Ще се увеличат ли българските реклами - и на български производители, а и рекламите, произвеждани у нас за чужди компании? 5. Какво модерно от световната реклама ще може да се види и у нас? 6. Какво ново се очаква в рекламата в интернет? Ето прогнозите на  , и на , в “Публисис Груп България”. 1. Посоката е рекламите да бъдат все по-близки до хората, базирани на човешки истини и показващи реалната полза на продукта/услугата. 2. По принцип ръстът в икономиката се отразява пряко на рекламните инвестиции. България не прави изключение от тази зависимост. У нас до края на годината очакваме сериозен двуцифрен ръст в тв инвестиции от страна на следните индустрии: фармация, храни и козметика. Останалите FMCG категории  също бележат ръст, но доста по-скромен, като той се “стопява” допълнително от наложената инфлация на пазара през 2017 г. 3. Носталгията не е експлоатирана, похватите, с които се представя, обаче са. Сама по себе си тя е логична реакция на хората, които в сложния и постоянно променящ се свят търсят нещо стабилно, познато и разбираемо. Затова се обръщат и към миналото. Част от брандовете разглеждат носталгията като тренд и копират вече видени похвати. Други обаче разбират своята роля и създават автентични продукти и комуникация, които дават на хората това, от което имат нужда - стабилност. 4. Българските брандове излизат от пубертета (повечето са на около 20 г.) и започват да се държат по-зряло. Това се отнася и за представянето им и затова очакванията са да се увеличи тяхното присъствие. Относно рекламите, произвеждани в България за чужди компании - за това е необходимо целенасочено действие, а до момента има само епизодични усилия и пробиви. 5. Посоката е real   във всяка фаза на кампанията - участници, заснемане, реализиране и проследяване на резултати. 6. Интернет пазарът в България ще продължи своето интензивно развитие и в рамките на 2018-а. Инвестициите ще нарастват при някои клиенти с по-големи темпове, при други - с по-малки, в зависимост до каква степен дигиталните медии и решения са засегнали бизнеса им и процесите на неговото случване. Автоматизираното купуване е доста експлоатирана тема, но неговият пик предстои тепърва. За да има работещ механизъм, трябва всички страни в медия купуването да са готови за случването му. До момента това не беше така и реално през 2017-а беше реализирано по-мащабното разгръщане на този тип купуване. Ако текущо има няколко агенции, които работят с програматик платформи, то медиите не бяха готови. Тази година това започна да се променя. Говорим за създаване на конкурентна среда и право на избор, а именно тези компоненти могат да движат пазара напред. Целият фокус върху сегментирането и прецизното таргетиране е логичен, но също толкова логично последва и “отговорът” на институциите. Вече всички знаем, че през месец май 2018 г. влиза в сила регулация за използването на данни при интернет купуването. Тепърва ще се запознаваме с това до каква степен тази регулация ще засегне работата на дигиталните специалисти в България, а и по цял свят. Също така очакваме и действията, които ще предприемат глобалните платформи като Google, Facebook и т.н.", "date": "2017.09.26", "title": "Двуцифрен ръст в рекламите за фармация, храни и козметика до края на годината"}
{"url": "https://www.24chasa.bg/novini/article/6466905", "text": "Българският енергиен министър Теменужка Петкова се срещна във вторник в Москва с председателя на  УС на “Газпром” Алексей Милер. Петкова е в руската столица за четвърто заседание на работна група “Енергетика” към междуправителствената българо-руска комисия за икономическо и научно-техническо сътрудничество. Петкова и Милер са обсъдили двустранното сътрудничество в областта на природния газ и са отбелязали стабилното и дългосрочно партньорство при доставките и преноса на гориво, което продължава повече от 40 години. Изразено е задоволство от сигурността на доставките от Русия особено в условията на пиковото потребление през зимния сезон. Руската и българската страна обсъдиха възможностите за бъдещо сътрудничество в сферата на доставките и транзита на природен газ. ", "date": "2017.09.26", "title": "Петкова обсъди с “Газпром” бъдещето  на транзита на газ"}
{"url": "https://www.24chasa.bg/novini/article/6466987", "text": "По-ниски такси предложи Камарата на частните съдебни изпълнители на поредното обсъждане на проекта за изменение на Гражданско-процесуалния кодекс (ГПК) в правната комисия във вторник. Една от идеите е при вземане до 5 хил. лв. таксата на частния съдебен изпълнител да е 75 лв., или с 15% по-малко в сравнение със сега. При дълг от 10 хил. лв. - да стане 150 лв., при 20 хил. лв. - 300 лв. , при 100 хил. лв. - 1500 лв., а при 1 млн. лв. - 22 500 лв. , като намалението е с 42%. Изчисленията на камарата били получени в правната комисия в понеделник. “Не може за дълг от 50 лв. да се събират такси в размер на 1000 лв.”, коментира омбудсманът Мая Манолова. Тя призова и адвокатите да намалят възнагражденията си по изпълнителните дела. Шефът на Камарата на ЧСИ Георги Дичев се оплака, че по-ниските такси ще принудят някои кантори да затворят, а останалите да търсят други приходи. В момента имало 202 частни съдебни изпълнители, средният годишен разход на една кантора излизал около 500 хил. лв., а в тях работели около 3000 души. “Не знам колко български адвокати са изкарали 500 хил. лв. през целия си живот”, опонира Валя Гигова от Висшия адвокатски съвет. Тя обясни, че колегите ѝ получават възнаграждение за цялото дело, а не на парче, както е при съдебните изпълнители - за опис на имущество, за образуване на изпълнително дело и т.н. Според нея, ако се възпитава нация от коректни граждани, не може безкрайно да се ограничават разноските и така да се ощетяват изрядните. След разгорещен дебат шефът на правната комисия Данаил Кирилов обяви, че таксите ще останат за най-накрая и по тях ще се работи още. Другдискутиран въпрос бе кой може да се освобождава от държавна такса. Според юристите това трябва да са само граждани, но не и фирми.", "date": "2017.09.26", "title": "Да си свалят таксите, предлагат частните съдебни изпълнители"}
{"url": "https://www.24chasa.bg/novini/article/6466756", "text": "Вече може да се подават заявки за участие в десетото издание на най-престижните рекламни награди - “Ефи България” (EFFIE), които са за ефективност на маркетинговите комуникации. Effie Awards e международен стандарт за ефективност, присъждан в 49 страни. У нас конкурсът се организира от Българската асоциация на комуникационните агенции (БАКА). В него могат да участват агенции и рекламодатели с реклами и рекламни кампании, създадени и реализирани у нас от 1 януари 2016 г. до 30 септември 2017 г. във всяка от следните пет категории: “Стоки”, “Услуги”, “Промоции”, “Корпоративни комуникации” и “Социална, медийна, политическа”. Крайният срок е 24 октомври. За първи път тази година ще има еднодневен уъркшоп “Как се пише заявка, която доказва ефективността на една кампания”, който ще обучи участниците в правилата на “Ефи”. Той ще се състои на 27 септември. Лектори ще бъдат Димитър Стаматов, маркетинг мениджър в “JTI България”, Желез Атанасов, директор стратегическо планиране в Noble Graphics, Юлиан Добрев - създател и директор изследвания в BluePo!nt (агенция за маркетингови консултации и изследвания). Всеки участник ще получи издание с практически съвети за съставянето на заявката. Победителите в десетото издание на \"EFFIE България\" ще бъдат обявени на официална церемония на 22 ноември 2017 г. ", "date": "2017.09.26", "title": "Курс за един ден учи как се пишат заявки  за наградите “Ефи”"}
{"url": "https://www.24chasa.bg/novini/article/6466911", "text": "12 млн. лв. трябва да плати Фондът за гарантиране на влоговете на особените представители на администраторите на Цветан Василев и още 111 души от КТБ по делата, които синдиците водят срещу тях. За проблема съобщиха Борислав Стратев и Валери Димитров от фонда на заседание на правната комисия в парламента във вторник. “Изправени сме пред непредвиден казус. Нямаме полезен ход как да излезем от положението”, каза Стратев. Двамата представители на фонда настояха за спешни промени в закона. В края на март синдиците на КТБ предявиха 162 иска за 2,6 млрд. към администраторите на банката. Те обаче не могат да бъдат намерени, за да се извърши размяната на книжа между страните, която е задължителна при гражданските дела. Например Цветан Василев се укрива в Белград от 2014 г. Затова съдът назначава особен представител. Сумите, които се плащат на него, не се възстановяват от администратора на банката, защото го няма. “Да не се назначават особени представители на хора, които умишлено саботират процеса”, предложи Валери Димитров. Депутатите от правната комисия не скриха, че за пръв път научават за проблема. След 9 октомври те отново ще поканят хората от фонда, които дотогава трябва да са готови с конкретни предложения за промяна в закона. ", "date": "2017.09.26", "title": "Плащат 12 млн. лв. на представители на   Цветан Василев в съда"}
{"url": "https://www.24chasa.bg/novini/article/6466833", "text": "Правителственото заседание ще се проведе както обикновено – в сряда, 27 септември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА ДОКЛАД ЗА ИЗПЪЛНЕНИЕТО НА ЗАКОНА ЗА ЕКСПОРТНИЯ КОНТРОЛ НА ПРОДУКТИ, СВЪРЗАНИ С ОТБРАНАТА, И НА ИЗДЕЛИЯ И ТЕХНОЛОГИИ С ДВОЙНА УПОТРЕБА ПРЕЗ 2016 Г. ОТ МЕЖДУВЕДОМСТВЕНИЯ СЪВЕТ ПО ОТБРАНИТЕЛНА ИНДУСТРИЯ И СИГУРНОСТ НА ДОСТАВКИТЕ КЪМ МИНИСТЕРСКИЯ СЪВЕТ Внасят: заместник министър-председателят по обществения ред и сигурността и министър на отбраната министърът на икономиката 2. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ №17 НА МИНИСТЕРСКИЯ СЪВЕТ ОТ 2007 Г. ЗА ОПРЕДЕЛЯНЕ НА УСЛОВИЯТА И РЕДА ЗА РАЗХОДВАНЕ НА ЦЕЛЕВИТЕ СРЕДСТВА ЗА ДИАГНОСТИКА И ЛЕЧЕНИЕ В ЛЕЧЕБНИ ЗАВЕДЕНИЯ ЗА БОНИЧНА ПОМОЩ НА ЛИЦА, КОИТО НЯМАТ ДОХОД И/ИЛИ ЛИЧНО ИМУЩЕСТВО, КОЕТО ДА ИМ ОСИГУРЯВА ЛИЧНО УЧАСТИЕ В ЗДРАВНООСИГУРИТЕЛНИЯ ПРОЦЕС Внася: министърът на труда и социалната политика 3. ПРОЕКТ НА РЕШЕНИЕ ЗА УЧРЕДЯВАНЕ НА ОГРАНИЧЕНО ВЕЩНО ПРАВО – ПРАВО НА ПРОКАРВАНЕ, В ПОЛЗА НА „ЕНТИЗ“ АД – СОФИЯ, ВЪРХУ ПОЗЕМЛЕН ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ, ЗА ИЗГРАЖДАНЕ НА ОБЕКТ „ДВА БРОЯ КАБЕЛНИ ЛИНИИ 20 КV – 400 ММ2 ОТ КРУ №9 И №24 ТА Х/КГ 110/20 КV „СТАНИМЪКА“ ДО МЯСТОТО НА БЪДЕЩАТА ВЪЗЛОВА СТАНЦИЯ В ПИ011377, СОБСТВЕНОСТ НА „ТРАКИЯ ИКОНОМИЧЕСКА ЗОНА“ АД В МЕСТНОСТТА „КАСПИДА“ В ЗЕМЛИЩЕТО НА ГР. КУКЛЕН“ Внася: министърът на земеделието, храните и горите 4. ПРОЕКТ НА РЕШЕНИЕ ЗА УЧРЕДЯВАНЕ НА ВЪЗМЕЗДНО БЕЗСРОЧНО ОГРАНИЧЕНО ВЕЩНО ПРАВО – СЕРВИТУТ, ВЪРХУ ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, В ПОЛЗА НА ОБЩИНА ЧИРПАН, ОБЛАСТ СТАРА ЗАГОРА Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА БЯЛА, ОБЛАСТ РУСЕ Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА РАЗРЕШАВАНЕ ПРЕБИВАВАНЕТО НА НАУЧНОИЗСЛЕДОВАТЕЛСКИЯ КОРАБ „METEOR“, ПЛАВАЩ ПОД ЗНАМЕТО НА ФЕДЕРАЛНА РЕПУБЛИКА ГЕРМАНИЯ, ВЪВ ВЪТРЕШНИТЕ МОРСКИ ВОДИ, ТЕРИТОРИАЛНОТО МОРЕ, ПРИЛЕЖАЩАТА ЗОНА И ИЗКЛЮЧИТЕЛНАТА ИКОНОМИЧЕСКА ЗОНА НА РЕПУБЛИКА БЪЛГАРИЯ ЗА ВРЕМЕТО ОТ 19 ОКТОМВРИ ДО 12 ДЕКЕМВРИ 2017 Г. ВКЛЮЧИТЕЛНО, ПОСЕЩЕНИЕ В ПРИСТАНИЩЕ СЪС СПЕЦИАЛНО ПРЕДНАЗНАЧЕНИЕ НА КРЗ „ОДЕСОС“ ЗА ВРЕМЕТО ОТ 19 ОКТОМВРИ ДО 5 НОЕМВРИ 2017 Г. ВКЛЮЧИТЕЛНО, И ПОСЕЩЕНИЯ В ПРИСТАНИЩЕ ЗА ОБЩЕСТВЕН ТРАНСПОРТ ВАРНА НА 20 НОЕМВРИ 2017 Г. И ЗА ВРЕМЕТО ОТ 7 ДЕКЕМВРИ ДО 12 ДЕКЕМВРИ 2017 Г. ВКЛЮЧИТЕЛНО, ЗА ПРОВЕЖДАНЕТО НА ОКЕАНОГРАФСКА НАУЧНА ЕКСПЕДИЦИЯ Внася: заместник министър-председателят по правосъдната реформа и министър на външните работи 7. ПРОЕКТ НА РЕШЕНИЕ ЗА ПРИЕМАНЕ НА СПИСЪК НА СПЕЦИАЛНОСТИТЕ, ЗА КОИТО В ОТДЕЛНИТЕ АДМИНИСТРАЦИИ СЪЩЕСТВУВА НЕДОСТИГ НА ЕКСПЕРТИ И ЗА КОИТО МОГАТ ДА СЕ ПРЕДОСТАВЯТ СТИПЕНДИИ ПРЕЗ 2018 Г. Внася: заместник министър-председателят 8. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕТО НА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2016 Г. И НА ДОКЛАДА КЪМ НЕГО, НА ГОДИШНИЯ ДОКЛАД И ОТЧЕТ ЗА ДЕЙНОСТТА НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА ЗА 2016 Г., НА ГОДИШНИЯ ОТЧЕТ ЗА СЪСТОЯНИЕТО НА ДЪРЖАВНИЯ ДЪЛГ ЗА 2016 Г. И ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ПРИЕМАНЕ НА ОТЧЕТА ЗА ИЗПЪЛНЕНИЕТО НА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2016 Г. Внася: министърът на финансите 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПУБЛИЧНИТЕ ФИНАНСИ Внася: министърът на финансите 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА АВТОМОБИЛНИТЕ ПРЕВОЗИ Внася: министърът на транспорта, информационните технологии и съобщенията 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЕЛЕКТРОННИТЕ СЪОБЩЕНИЯ Внася: министърът на транспорта, информационните технологии и съобщенията 12. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА СЕМЕЙНИ ПОМОЩИ ЗА ДЕЦА, ПРИЕТ С ПОСТАНОВЛЕНИЕ №139 НА МИНИСТЕРСКИЯ СЪВЕТ ОТ 2002 Г. Внася: министърът на труда и социалната политика 13. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ЗАКРИЛА НА ДЕТЕТО, ПРИЕТ С ПОСТАНОВЛЕНИЕ №153 НА МИНИСТЕРСКИЯ СЪВЕТ ОТ 2003 Г. Внася: министърът на труда и социалната политика 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ДАНЪЧНО-ОСИГУРИТЕЛНИЯ ПРОЦЕСУАЛЕН КОДЕКС Внася: министърът на финансите 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 16. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ИНТЕГРАЦИЯ НА ХОРАТА С УВРЕЖДАНИЯ Внася: министърът на труда и социалната политика 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ДОКУМЕНТИТЕ, НЕОБХОДИМИ ЗА ИЗДАВАНЕ НА ЛИЦЕНЗИ ПО ЗАКОНА ЗА ХАЗАРТА, ПРИЕТА С ПОСТАНОВЛЕНИЕ №270 НА МИНИСТЕРСКИЯ СЪВЕТ ОТ 2012 Г. Внася: министърът на финансите", "date": "2017.09.26", "title": "Виж какво решава кабинетът утре"}
{"url": "https://www.24chasa.bg/novini/article/6466783", "text": "Двама руснаци са заподозрени за това, че са убили и изяли около 30 души от 1999 година досега, съобщава CNN. 35-годишен мъж и съпругата му са задържани, а домът им е претърсен. До момента са идентифицирани седем жертви. До ареста на двамата се стигнало, след като на улица в Краснодар бил открит телефон, в който имало снимки на мъж, позиращ пред разчленено женско тяло. Тленните останки на жената били намерени още същия ден в плик, недалеч от мястото, където е бил телефонът, съобщава РИА Новости. Първоначално мъжът отричал да е убил жената и твърдял, че е открил останките на жената и само се е снимал с тях, а след това е изгубил телефона си. Източник на РИА Новости твърди, че в последствие мъжът е признал за убийството на жената и на още един човек.  Следователите смятат, че мъжът е убил жертвата на 8 септември при пиянска свада на отдалечено място и после я е нарязал на части в присъствието на жена си. По непотвърдена информация в дома на двойката е открит стъклен буркан, в който е имало част от човешка ръка. В кухнята на семейството милиционерите открили много храна и замразени парчета месо с неясен произход, които сега се изследват, съобщава ", "date": "2017.09.26", "title": "Мъж и жена руснаци заподозрени за убийството и изяждането на около 30 души (Видео)"}
{"url": "https://www.24chasa.bg/novini/article/6466801", "text": "Перфектен воин, добър колега, слънчево момче, така колегите му описват загиналия днес по време на учение благоевградски войник Николай Тошев, предаде struma.com. “. При сваляне на картечница „Браунинг“ и качването й на камион е бил произведен изстрел, който улучил редника в бедрото. Той е пичанл на път за болницата.  Военна прокуратура започна разследване. Загиналият редник Николай Николаев Тошев е роден на 30.06.1986 г. в град Благоевград и е в армията от няколко месеца. ", "date": "2017.09.26", "title": "Eто го редник Николай Тошев, който загина по време на учение на полигон \"Сливница\""}
{"url": "https://www.24chasa.bg/novini/article/6466811", "text": "Полицията в Приморско проверява сигнал за блудство, подаден срещу директора на училището в Ново Паничарево Христо Радева. По непотвърдени данни сигналът е от родителите на 7-класничка, която учела в  ОУ\"Хр.Ботев\", ръководено от Радев. Твърди се, че момичето е записало действията на 58-годишния директор с мобилния си телефон. От ОД МВР в Бургас отказват коментар по случая. В Ново Паничарево са шокирани от новината, тъй като директорът Радев се ползвал с уважението на съселяните си. Самият той не вдига мобилния си телефон. Колеги на Радев пък го описват като добър професионалист.", "date": "2017.09.26", "title": "Седмокласничка от Ново Паничарево вини директор в блудство"}
{"url": "https://www.24chasa.bg/novini/article/6466547", "text": "Казанлък се побратими с алжирския град Блида и повод за това станаха розите. Споразумение бе подписано от кмета Галина Стоянова и Халед Хасен Бей, заместник-председател на общинския народен съвет и заместник кмет на Блида по културните въпроси. Церемонията се проведе в кметството на Казанлък в присъствието на Нейно Превъзходителство Латифа Беназза, извънреден и пълномощен посланик на Алжир в България. Блида е известен като алжирският Град на розата и през пролетта там къщо имат своя празник, посветен на маслодайното цвете. Земеделието и по-специално отглеждането на рози, жасмин и цитруси е основният поминък в областта, в която живеят повече от 1 милион души. Утре гостите от Алжир ще са в Стара Загора, където ще подпишат с областният управител Гергана Микова меморандум за сътрудничество между областните центрове Блида и Стара Загора. \"Това е венец на съвместните усилия за сътрудничество\", коментира посланик Беназза и пожела съвместната работа в бъдеще да се превърне в модел, който да бъде следван. Казанлък е сред българските градове, които имат най-много побратими по света. Той вече е побратимен с два града от Франция - Сент-Ерблен, предградие на Нант, и с Грас, с два града в Египет - Луксор и Александрия, както и с японския Фукуяма, гръцкия Верия, руския Толиати, македонския Кочани, румънския Търговище и унгарския Надканижа. Преди да подаде ръка на Блида, Казанлък се побратими и с район Джунгнанг-гу, Сеул Метрополитен, в Република Корея. Една от причините за решението на Казанлък да стъпи там е фактът, че в този район на столицата на Южна Корея ежегодно се провежда Фестивал на розата. От алжирска страна уточниха, че освен между Казанлък и Блида споразумения за побратимяване има също между столичните градове София и Алжир, както и между Монтана и Тизи Узо.", "date": "2017.09.26", "title": "Заради розите Казанлък се побратими с Блида в Алжир"}
{"url": "https://www.24chasa.bg/novini/article/6466468", "text": "Планираните инвестиции за екологични инфраструктурни проекти за регионите през 2018 г. са големи, което предполага и много сериозна строителна дейност. Това каза днес зам.-министърът на околната среда и водите Атанаска Николова на дискусионния форум „Строителството през 2018 г. – перспективи и предизвикателства“, съобщиха от пресцентъра на Министерството на околната среда и водите. Тя допълни, че освен по оперативна програма „Околна среда“ (ОПОС) 2014-2020 г., през 2018 г. МОСВ предоставя допълнително средства на общините. Чрез Предприятието за управление на дейностите по опазването на околната среда (ПУДООС) и Националния доверителен екофонд (НДЕФ) се осигурява финансов ресурс за над 100 млн. лв. Средствата се разпределят за проекти на общини, насочени към рекултивация на стари депа, доизграждане на ВиК инфраструктура, подобряване на съоръженията и мрежата за минерални води, както и за енергийна ефективност в публични сгради. Един от акцентите в политиката на МОСВ е намаляването на регулаторната тежест върху бизнеса и гражданите. Голяма стъпка в тази посока е направена в МОСВ, което първо приложи стандартизирани документи за обществени поръчки при изграждане на пречиствателни станции и ВиК мрежа, припомни Николова. Документацията е изработена съвместно с КСБ и отразява опита, натрупан от вече реализираните инвестиции по ОПОС. Според зам.-министъра основните инструменти на МОСВ – ОПОС, ПУДООС и НДЕФ, се допълват взаимно и осигуряват изграждането на базова екологична инфраструктура, което дава перспективи за бизнес развитие и гарантира качество на живот. Със средства от предприятието продължава работата по доизграждането на регионалните системи за управление на отпадъците в общините, които трябва да изпълнят задълженията си за закриване и рекултивация на старите сметища. Вече са изградени 51 от планираните 54 регионални системи за управление на отпадъците. А с финансова помощ от ОПОС продължава изграждането на съоръжения за предварително третиране и компостиране на битови отпадъци в 28 региона. За насърчаване на рециклирането е обявена и процедура на стойност 91,5 млн. лв. по ОПОС за инсталации за разделно събрани биоразградими отпадъци. „Към момента са обявени процедури за 46% от общия бюджет на ОПОС, който е в размер на 3,5 млрд. лв.“, съобщи на форума и директорът на програмата Цонка Дрянкова. Най-значителните инвестиции са в сектор „Води“ – 2,3 млрд. лв.", "date": "2017.09.26", "title": "МОСВ инвестира над 100 млн. лв. в общински екологични проекти през 2018 г."}
{"url": "https://www.24chasa.bg/novini/article/6466491", "text": "Бургас, Варна, София, Добрич и Благоевград са в челната петица на най-предпочитани от чуждестранните туристи дестинации в България, показват данни на Националния статистически институт за миналата година, подготвени по повод на утрешния Световен на туризма, чието мото тази година е \"Устойчив туризъм - начин за развитие\". Петте най-желани от българите дестинации за почивка в чужбина са Гърция, Турция, Македония, Сърбия и Румъния, предаде БТА. Приходите от нощувки на чужденци през 2016 г. в Бургас са били 377 млн.лева, във Варна - 246 млн.лева, в София - 99 млн.лева, в Добрич - 82 млн. лева и в Благоевград - 32 млн.лева. Най-много посещения с цел почивка и екскурзия през миналата година са направени от гражданите на Германия - 586 794, Русия - 538 348, Македония - 482 691, Турция - 382 735, Румъния - 353 920 и Сърбия - 330 753. Най-дълго са почивали у нас руснаците - среден брой нощувки 7,3, следвани от жителите на Германия - 6,5 и Румъния - 3,7. Турските граждани са имали най-малък брой нощувки - 1,9. Пътуванията на българите в Гърция миналата година общо са били 517 899, в Турция - 291 554, в Македония - 150 117, в Сърбия 86 572 и Румъния - 79 962. Общият брой посещения на чужденци в България е 10,6 млн. през миналата година, което е с 24,3 на сто повече спрямо 2008 г. От тях повече от половината са направени от мъже - 58,3 на сто. Чужденците на възраст между 45 и 64 години са посещавали най-често България - 48,4 на сто от общия брой чуждестранни туристи през 2016 г. Те са следвани от групата 25 - 44 години - 42,1 на сто и най-малко са хората над 65 години - 3,9 на сто. Пътуванията на българите в чужбина през 2016 г. общо са били 1,6 млн., което е с 5,8 на сто по-малко в сравнение с 2008 г. В чужбина българките са пътували повече - над половината от общия брой посещения. Най-активни са били хората между 45 - 64 години - 34,5 на сто, следвани от тези на възраст - 25 и 44 години, - 32,9 на сто, а най-малко туристически пътувания е имало във възрастовата група 15 -24 година - 12,7 на сто. В Гърция българите средно са направили през минала година шест нощувки, в Турция - 5,2, а най-малко са стояли в Сърбия - 1,8 нощувки.", "date": "2017.09.26", "title": "Вижте кои български градове са сред най-предпочитаните от чужденците"}
{"url": "https://www.24chasa.bg/novini/article/6466493", "text": "Археолози откриха в древен некропол край видинското село Балей за първи път две бронзови висулки - украса за коса на 36 века. Това съобщи за БТА доцент д-р Стефан Александров от Националния археологически институт с музей към БАН, ръководител на археологическите разкопки край с. Балей. Находката е особено интересна за екипа - висулките, които според археолозите са от 16 век пр. Хр. - са красили косите на жена, живяла по тези земи преди 36 века, допълни той. \"За пръв път такива висулки излизат при разкопки. Има три златни висулки, които се съхраняват в музея във Видин, но те са случайно открити в село Тополовец през 70-те години при копаене на канали. Тези златни висулки досега ги датирахме въз основа на паралели - в Унгария, в Румъния има подобни находки и по тяхната датировка датирахме и нашите. Различното сега е, че намерените от нас бронзови висулки вече ги датираме в контекста на нашите разкопки\", разказва доц. д-р Стефан Александров. Отново при разкопките в древния некропол са открити и 19 съда инкрустирана керамика отпреди 34 века, като всеки от съдовете е уникален по форма и украса, допълни доц. Стефан Александров. Намереното в некропола са предмети, характерни за т.нар. култура на инкрустираната керамика, отбеляза той и посочи, че т.н. култура на инкрустираната керамика се открива в селища и некрополи от Железни врати в Сърбия до Оряхово по поречието на река Дунав. \"Наричаме я \"култура на инкрустираната керамика\", тъй като открихме голямо количество керамични предмети, инкрустирани с много интересни орнаментални мотиви с бяла паста. Проучванията показаха, че пастата за инкрустациите е била приготвяна от стрити животински кости, примесени с лепило. Самата керамика е с тъмен цвят и бялата инкрустация придава много красив естетически ефект. \"Културата на инкрустираната керамика\" се е развивала по течението на Дунава и стига към района между Лом и Оряхово. Балей е едно от малкото проучени селища на тази култура, която е известна по-скоро със своите некрополи\", разказа доц. д-р Стефан Александров. \"Имаме много намерени красиви съдове. Тази година открихме две инкрустирани купи и една инкрустирана урна в цялостно запазена структура с общо три урни и три купи\", разказа реставраторката. Пред очите ни тя подрежда парчетата от съд, намерен в гробната структура. Екатерина Илиева обясни, че намереният съд е купа, която е интересна както с декорацията (успоредни черти), така и с лалиевидната форма на устието. По думите на реставратора сред откритите урни в некропола има такива с уникална украса. Сред тях нямаме повтарящи се орнаменти и украса, както и форма на урните и съдовете, което ги прави уникални, отбеляза Илиева. Тя допълни, че в момента открита при миналогодишните разкопки структура със седем съда е част от изложба в София. Откриването на некропола - любопитна случайност Селището край дунавското село Балей е обитавано през бронзовата епоха - 14 век преди Христа в продължение на 400 години, уточни Александров. Археолозите са го проучвали преди повече от 40 години, но не успявали да открият некропола, който местни жители откриват случайно преди 7 години. Оттогава всяка година се правят археологически разкопки на некропола, разказа доц. Александров. Разкопките са прекъсвани само за две години поради липса на финансиране. Тази година на обекта работят 5-ма археолози и 10 работника, разкопките се финансират от Министерството на културата с 12 000 лв. Неолитното селище край Балей е проучвано първоначално от бившия директор на видинския музей Ана Йоцова и Румен Катинчаров от НАИМ-БАН, които в продължение на 18 години - от 1970 година до края на 80-те, с няколко прекъсвания, работят на обекта. Макар селището да е проучвано години наред, местонахождението на некропола му е оставало загадка до чието разгадаване се стига по щастлива случайност. Ръководителят на разкопките доцент д-р Стефан Александров разказа, че на мястото, където през неолита е бил некрополът, векове по-късно се разполага щабът на Трети украински фронт, същата територия по-късно се ползва и за поставяне на пещи за направа на тухли, а в периода на ТКЗС-то в същата ливада работниците изпробвали колко дълбоко могат да орат с плуговете. Затова и вследствие на многото антропологични намеси често керамичните съдове са начупени - такъв е случаят и със съдовете от структурата, по която археолозите и реставраторът работят, докато разказват за некропола и тайните, които той разкрива пред тях. Любопитна е историята на откриването на първия гроб от некропола край Балей, разказва доц. Александров. Хората от последната къща в селото започнали да копаят в двора и така Любо Петров, който е работил в годините с различни археолози на терен, попаднал на керамични съдове, които извадил, след което съобщил на видинския музей за находката. Хората от Балей често са участвали в археологически разкопки заедно с археолозите, затова и знаели как се действа в такива случаи. Още през лятото на следващата година започнали разкопките на некропола, който е разположен на 400 метра от неолитното селище, на около два километра от брега на Дунав, разказва Александров. Тази година са проучени 120 квадратни метра от територията на некропола, като проучванията през следващите години ще продължат в западна посока, обяснява ръководителят на разкопките. Проученият терен не е никак малък, предвид факта, че тази година екипът трябвало да се справя с изключително твърдата почва поради липсата на валежи - затова единственият начин да се правят изкопите е предният ден мястото да се полее с вода, за да омекне пръста. При проучването на даден сектор археолозите копаят на дълбочина от около 1 метър. В края на всяка археологическа година археолозите представят откритите находки от разкопките в Балей в националната изложба в столицата, след това се експонират в Историческия музей във Видин. Предстои работа над находките и от антрополози, както и учените се надяват и на ДНК анализа, който ще се направи, за да се установят родствените връзки между хората, погребани в некропола. За пръв път на археологически обект във Видинско се прави 3D-заснемане на находките За пръв път тази година се прави 3D-заснемане на структурите, намерени при проучванията на некропола. Внедряването на тази станала напоследък модерна технология, която досега не е използвана на археологически обект във Видинско, е благодарение на археолога Николай Казашки. \"Преди два месеца докато бях на разкопки в Сандански видях тази технология, научих се как да го правя - необходим е по-мощен компютър и да се научиш как се работи със специалните програми. На дадена структура - например гърне, се правят от различни ъгли снимки - нужни са около 50 снимки, които след това се обработват с компютърни програми, за да се получи 3D-образ. Сега за първа година правим такова 3D-заснемане на структурите, които намираме - това позволява даден съд да бъде въртян и да се вижда от всякакъв ъгъл\", обясни Николай Казашки. На този етап археолозите все още не смеят да правят обобщение за характера на некропола - дали е бил организиран на родов или на някакъв друг принцип. Доц. д-р Александров сподели, че за себе си е направил изводи, но тепърва те трябва да бъдат доказани чрез т.нар. клъстърен анализ. \"На база на намерените кости, антрополозите определят пол и възраст на погребаните в некропола. ДНК-анализи също могат да се направят, но са много скъпи. Правят се клъстерни анализи - на колкото по-голяма площ, толкова по-добре - и се вижда как е разположен некрополът: дали е на родов принцип, тоест даден род си има площ, на която представителите на този род се погребват, или са се погребвали починалите на принципа, на който се развиват съвременните гробищни паркове. Мисля си, че би трябвало да има някакъв родов принцип, но не мога да го твърдя със сигурност преди да сме направили тези анализи. Сега вече имаме проучена площ от над 600 кв.м, което представлява може би 15 процента от некропола - считаме, че вече могат да се направят анализи, изводите от които ще имат относително по-голяма точност\", обясни ръководителят на проучванията.", "date": "2017.09.26", "title": "Археолози откриха украса за коса на 36 века във Видинско"}
{"url": "https://www.24chasa.bg/novini/article/6466495", "text": "Гръцките власти, които издирват изчезнала британска туристка, съобщиха, че са намерили в Северна Гърция силно обезобразено човешко тяло, което очевидно е било разкъсано от животни, предаде Асошиейтед прес, цитиран от БТА.  Полицията съобщи, че тялото е било открито в събота в планината близо до село Петрота, на 285 км източно от Солун. В близост до него властите са намерили документи на името на 63-годишната Селия Луис Холингуърт, за която британското посолство в Атина съобщи, че е изчезнала в района в петък. Следовател Никос Кифнидис заяви, че причината за смъртта все още не е установена, тъй като липсват части от тялото. Утре ще бъде направена аутопсия. Говорител на британското външно министерство обяви, че се осигурява консулска помощ на британското семейство.", "date": "2017.09.26", "title": "Открили обезобразено тяло в Гърция, издирвайки изчезнала британска туристка"}
{"url": "https://www.24chasa.bg/novini/article/6466522", "text": "Психопатите предпочитат да слушат рап и аренби музика, съобщи Лента, позовавайки се на в. \"Гардиън\". Учените от Нюйоркския университет направиха изследване с участието на 200 доброволци, като им пуснаха 260 музикални произведения от различни жанрове. По време на експеримента се оказа, че интервюираните, които проявяват най-много признаци на психопатологичен синдром, са фенове на песните \"Lose Yourself\" на Еминем и \"No Diggity\" на групата \"Блекстрийт\", предаде БТА.  Резултатите от изследването са предварителни, подчертаха експертите. Екипът планира да направи по-мащабен опит, в който ще участват хиляди хора с различни психични разстройства. Най-малко признаци на психопатия имат почитателите на парчетата \"My Sharona\" на рок бандата \"Нак\" и \"Titanium\" на поп изпълнителката Сиа и диджей Давид Гета. Ако предположението се потвърди, психическите отклонения ще могат да бъдат откривани, като се изучи плейлистата на даден човек. Австрийски психолози откриха през септември, че слушането на музика прави мъжете по-привлекателни в очите на жените. В края на юли музикалните жанрове от хип хоп културата станаха любими на слушателите в САЩ и за първи път в историята победиха по популярност рока.", "date": "2017.09.26", "title": "Психопатите слушат рап музика"}
{"url": "https://www.24chasa.bg/novini/article/6466523", "text": "69-годишният Костадин Пелтеков, който в събота застреля собствения си син наркоман, напуска ареста, след като пловдивският окръжен съд промени мярката му за неотклонение в \"подписка\". Прокуратурата настояваше той да остане зад решетките заради риска да сложи край на живота си. Самият Костадин поиска да си отиде у дома, за да се грижи заедно със съпругата си за 7-месечния внук - син на жертвата. Според съда няма опасност Пелтеков да извърши ново престъпление или да се самоубие. Във фаталния ден Костадин е умъртвил сина си Стоян с два куршума - в сърцето и главата, след скандал заради зависимостта на 35-годишния мъж към дрогата.", "date": "2017.09.26", "title": "Пуснаха от ареста бащата, застрелял син наркоман"}
{"url": "https://www.24chasa.bg/novini/article/6466540", "text": "В края на август 2017 г. депозитите на неправителствения сектор са 70.379 млрд. лв. (71.7 на сто от БВП), и на годишна база се увеличават с 6 на сто, отчита Българската народна банка. Депозитите на Нефинансовите предприятия са 20.919 млрд. лв. (21.3 на сто от БВП) в края на август. В сравнение със същия месец на 2016 г. те се увеличават с 11,1 на сто, показват данните на БНБ, предава БТА. Депозитите на финансовите предприятия намаляват с 13.2 на сто на годишна база през август 2017 година и достигат 3.353 млрд.лв. (3.4 на сто от БВП). Депозитите на Домакинствата и Нетърговските организации, обслужващи домакинствата /НТООД/, са 46.106 млрд. лв. (47.0 на сто от БВП) в края на август. Те се увеличават с 5.4 на сто на годишна база. В края на август 2017 г. кредитите за неправителствения сектор са 52.522 млрд. лв. (53,5 на сто от БВП) при 52.461 млрд. лв. към юли 2017 г. На годишна база увеличението е с 4,6 на сто, отчита БНБ. Кредитите за Нефинансовите предприятия се увеличават с 2,8 на сто на годишна база през август 2017 г. и достигат 31.238 млрд. лв. (31.8 на сто от БВП). Кредитите за Домакинствата и НТООД в края на август са 19.372 млрд. лв. (19.7 на сто от БВП) и се увеличават на годишна база с 5.7 на сто. В края на август жилищните кредити са 9.225 млрд. лв. и нарастват на годишна база с 5.4 на сто. Потребителските кредити възлизат на 7.703 млрд. лв. и се увеличават с 5.4 на сто спрямо август 2016 година. Кредитите, предоставени на финансови предприятия, са 1.912 млрд. лв. (1.9 на сто от БВП). В сравнение с август 2016 година те се увеличават с 27,6 на сто. Нетните чуждестранни активи са 51.852 млрд. лв. в края август 2017 година, като нарастват с 2,4 на сто на годишна база. През август 2017 г. чуждестранните активи се увеличават с 2.9 на сто на годишна база като достигат 61.058 млрд. лева. Чуждестранните пасиви са 9.206 млрд. лв. и на годишна база се увеличават с 5.3 на сто, информира още БНБ.", "date": "2017.09.26", "title": "БНБ: Домакинствата държат на депозит в банките 46.106 млрд. лв. към края на август"}
{"url": "https://www.24chasa.bg/novini/article/6466538", "text": "Още една изненадваща новина от десните популисти – след като в понеделник съобщи, че няма да води парламентарната фракция на „Алтернатива за Германия“, днес лидерът й Фрауке Петри обяви оттеглянето си от партията, пише националният ежедневник Die Frankfurter Allgemeine Zeitung, цитиран от \"Фокус\". Към настоящия момент Петри не разкрива какви са причините за решението й. Тя не пожела да отговори на въпрос дали ще създаде нова партия в Германия.", "date": "2017.09.26", "title": "Лидерът на \"Алтернатива за Германия\" Фрауке Петри напуска партията"}
{"url": "https://www.24chasa.bg/novini/article/6466560", "text": "От полицията в Казанлък потвърдиха днес за инцидент в Професионалната гимназия по селско стопанство в Мъглиж, при който в двора на училището ученик от 12-и клас бил пребит с метална тръба. Сред побойниците е десетокласник от същото училище, както и още 4 момчета от ромски произход, който не учат там, но били в негова подкрепа. Наказателната акция била заради момиче. Тя се провела около 14 часа в понеделник в двора на училището пред пансиона, в който живеели и битият, и побойникът, между които тлеела стара вражда. Според очевидци, по-малкият ученик нападнал баткото с тръбата, като го удрял по тила. След като момчето паднало на земята, се намесили и другите биячи, които продължили побоя с ръце и крака. По-късно съдебен лекар в Стара Загора установил, че пострадалият Даниел Г., на 18 години, има контузна рана, оток и кръвонасядане по тилната окосмена област на главата, както и оток и кръвонасядане по лицето в ляво, отоци по гърба и контузия по корема. От училището казаха, че са уведомили за произшествието Регионалния инспекторат по образованието, но посъветваха да не се прави от този случай сензация. Днес в гимназията в Мъглиж имаше на проверка експерти от детската педагогическа стая в Казанлък.", "date": "2017.09.26", "title": "Гимназист и още 4 момчета пребиха с метална тръба и юмруци ученик в Мъглиж"}
{"url": "https://www.24chasa.bg/novini/article/6466570", "text": "Центърът за градска мобилност /ЦГМ/ предупреждава, че през октомври изтича валидността на около 4000 от винетните стикери в платените зони за паркиране, съобщиха от пресцентъра на ЦГМ, предаде БТА. Срокът за разглеждане на документите е 14 дни. Всички, които искат да получат достъп до тази услуга да не чакат последните дни, съветват от ЦГМ. Офисите за подаване на документите са четири - на бул. \"Будапеща\" 17, на \"Възраждане\" 1 и в метростанциите \"Европейски съюз\" и \"НДК\". Заявка за издаването на винетен стикер може да да стане и он лайн. На същите адреси се приемат документите на живущите в присъединените части на зелената зона в районите \"Средец\" и \"Лозенец\", която започва да действа от 1 октомври 2017 г. Който не е променил адресна регистрация, а иска да паркира със стикер, може да подаде документи и да получи възможност да спира на съответното място в рамките на месец. След промяната на личните си документи те ще вземат и годишния стикер, уточняват от Центъра за градска мобилност.", "date": "2017.09.26", "title": "Изтича валидността на около 4000 винетки за паркиране в София"}
{"url": "https://www.24chasa.bg/novini/article/6466576", "text": "Полицията задържа двама младежи, извършили серия от кражби от хотели в курортния комплекс \"Албена\" и близкото село Кранево, съобщиха от областната дирекция на МВР. Криминално проявените Г.Ч. на 25 години от Велико Търново и И.С. на 24 години от Кранево са установени след издирване. Плазмени телевизори, дигитални фотоапарати, преносим компютър, мобилни телефони, храни и напитки от минибар, чанти, лични документи са сред откраднатите вещи от хотелски стаи. От хотелски комплекс в \"Албена\" са отнети и две кафемашини. Полицията е открила откраднатото след претърсване на изоставен строеж и частни имоти, където двамата са съхранявали вещите. Районното полицейско управление - Албена продължава да разследва престъпната дейност на двамата мъже.", "date": "2017.09.26", "title": "Полицията задържа младежи, крали от хотели в \"Албена\" и Кранево"}
{"url": "https://www.24chasa.bg/novini/article/6466578", "text": "Християндемократическият съюз на Ангела Меркел обмисля да предложи сегашния финансов министър Волфганг Шойбле за председател на новия Бундестаг, съобщава днес вестник \"Щутгартер нахтрихтен\", като се позовава на еврокомисаря за бюджета и член на ХДС Гюнтер Йотингер, предаде ТАСС. Както отбелязва вестникът, личните качества на Шойбле ще му позволят да поддържа ред в Бундестага, където за първи път в съвременната история на Германия ще заседава нова политическа сила - крайнодясната \"Алтернатива за Германия\", предава БТА. Ако ХДС състави коалиция с участието на свободните демократи, е твърде вероятно те да получат финансовия ресор, посочва ТАСС.", "date": "2017.09.26", "title": "Меркел търси заместник на железния финансов министър Волфганг Шойбле"}
{"url": "https://www.24chasa.bg/novini/article/6466574", "text": "Ниската околоземна орбита ще остане основното работно място на човека в космоса в близко бъдеще, предаде ТАСС. Това заяви в рамките на международния конгрес на астронавтите в Аделаида генералният директор на Европейската космическа агенция (ЕКА) Йохан-Дитрих Вернер. \"Нужно е да разполагаме с три неща - на първо време това е достъпът до ниска околоземна орбита за изследване на ниската гравитация, каза той. \"Ако говорим за човечеството като цяло, в близко бъдеще ниската околоземна орбита остава основното местопребиваване на човека в космоса.\" По думите му, ЕКА проявява също интерес към изследвания на Луната и Марс. \"Заинтересувани сме от извършване на научни изследвания на Луната и Марс. За полети към Марс трябва да се решат редица технически въпроси, свързани с радиационната обстановка, пусковите установки, системите за жизнено обезпечаване. Не можем да изпратим хора на Марс, без да сме решили тези въпроси и без да сме уверени, че изпращането на астронавти там и връщането им обратно ще е безопасно за тях\", отбеляза Вернер. Йохан-Дитрих Вернер потвърди поканата към европейски астронавти да посетят създаващата се в момента китайска орбитална станция. При това Вернер смята за приоритетно за ЕКА сътрудничеството с Русия, САЩ и Япония на МКС.", "date": "2017.09.26", "title": "Ниската околоземна орбита - основното работно място на човека в космоса"}
{"url": "https://www.24chasa.bg/novini/article/6466628", "text": "Тютюневите изделия и бутилираните алкохолни напитки ще се продават с нов бандерол от 1 януари 2018 година, съобщи министерството на финансите. Новите образци са утвърдени от министъра на финансите три месеца преди влизането им в сила, като заповедите за утвърждаването им са публикувани днес в Държавен вестник. Единичните цени на бандеролите се запазват, като за тютюневи изделия e 0,013 лв., а за алкохолни напитки - 0,032 лева. Нововъведение при бандеролите за тютюневи изделия е поставянето на QR код, съдържащ URL линк до уеб-страницата на Министерството на финансите. Кодът е стандартен и може да се прочете чрез смартфон или таблет с всяко безплатно приложение за четене на QR код. Акцизните стоки, облепени с действащите към момента бандероли, могат да се реализират в търговската мрежа до изчерпването им, но не по-късно от 31 декември 2018 година. Дължимият акциз е платен при тяхното освобождаване за потребление и както бюджетът, така и търговците на едро и на дребно няма да понасят загуби от продажбата на акцизните стоки, облепени със стар бандерол. Лицензираните складодържатели трябва да върнат неизползваните бандероли в митницата, от която са ги получили, в 30-дневен срок от влизане в сила на новите образци. Образец на новия бандерол за тютюневи изделия, предназначени за реализация на вътрешния пазар: Образец на новия бандерол за бутилирани алкохолни напитки с код по КН 2208 и с алкохолно съдържание, равно и превишаващо 15 % vol, предназначени за реализация на вътрешния пазар: В съответствие с чл. 20, ал. 1 от Закона за безмитната търговия, бутилирани алкохолни напитки с код по КН 2208 и с алкохолно съдържание, равно и превишаващо 15% vol, предназначени за търговските обекти, които са лицензирани за безмитна търговия, се продават само с поставен върху потребителската опаковка бандерол, на който е написано \"Duty Free\":", "date": "2017.09.26", "title": "От 2018 година цигарите и алкохолът с нови бандероли - вижте какви"}
{"url": "https://www.24chasa.bg/novini/article/6466663", "text": "Близо 10 млн. лева ще получи община Разград за подобряване на образователната инфраструктура по оперативната програма \"Региони в растеж\". Това съобщи днес на пресконференция кметът Валентин Василев. Той уточни, че проектът на общината предвижда основни ремонти, мерки за подобряване на енергийната ефективност и цялостна рехабилитация на дворните пространства на две детски ясли, седем детски градини и две училища - ПГПЧЕ \"Екзарх Йосиф\" и ОУ \"Никола Й. Вапцаров\" в Разград.  По проекта ще бъде изграден физкултурен салон на две нива, който ще бъде ползван и от двете учебни заведения, каза Василев. Планирано е също да бъде закупено оборудване за всичките учебни заведения, включени във финансирането. Очаква се ремонтните дейности да започнат през пролетта на 2018 година, а срокът за реализацията им е 30 месеца.", "date": "2017.09.26", "title": "Близо 10 млн. лева ще получи община Разград за образователната инфраструктура"}
{"url": "https://www.24chasa.bg/novini/article/6466028", "text": "Дипломатическите усилия за справяне с кризата, предизвикана от севернокорейската ядрена и ракетна програма, продължават. Това заяви днес в Делхи шефът на Пентагона Джим Матис, цитиран от Ройтерс. Матис, който е на двудневно официално посещение в Индия, за да укрепи военните връзки, каза, че натискът върху Пхенян се е увеличил след резолюцията на ООН, предава БТА. \"Приетите с единодушие резолюции на Съвета за сигурност на ООН увеличиха натиска над Северна Корея, а същевременно ние продължаваме дипломатическите усилия и поддържаме способностите за възпиране на най-опасните заплахи от Северна Корея\", заяви той. САЩ ценят високо усилията на Индия и на света за засилване на натиска над Пхенян заради неговото опасно и дестабилизиращо поведение, добави Матис пред журналисти след среща с индийския си колега Нирмала Ситхараман. Шефът на Пентагона даде да се разбере, че няма да има толерантност към сигурните убежища за терористите. Съединените щати ще работят заедно с Индия за слагане на край на този бич, подчерта Матис. Той приветства индийските усилия за стабилизиране на ситуацията в Афганистан. Американският министър на отбраната е в Индия за задълбочаване на двустранните връзки на фона на агресивността на Китай, отбелязва Ройтерс.", "date": "2017.09.26", "title": "САЩ продължават дипломатическите усилия\nза справяне със севернокорейската криза"}
{"url": "https://www.24chasa.bg/novini/article/6466039", "text": "Отстраниха професор Милан Миланов от спешната болница \"Пирогов\", съобщи  Проф. Миланов съобщи, че е получил писмото, подписано от директора на спешната болница на 14 септември. \"На 4 септември колеги от \"Пирогов\" тайничко ми казаха, че има такова писмо и че съм освободен от работа. На същата дата пък се навършиха 41 години, откакто съм на работа в болницата\", разказва професорът. Миланов е бивш директор на лечебното заведение, бил е заместник-министър на здравеопазването, член е на редица световни, европейски и национални професионални организации. От болницата обясниха, че професорът е бил на граждански договор като консултант към клиниката по анестезиология и антензивно лечение. Именно този договор е бил прекратен, като причини за това не се съобщават.", "date": "2017.09.26", "title": "Отстраниха професор Милан Миланов от спешната болница \"Пирогов\""}
{"url": "https://www.24chasa.bg/novini/article/6466071", "text": "До края на месеца МВР ще е обследвало всички големи болници в страната, а след това ще бъде направен анализ по отношение сигурността в здравните заведения. Това съобщи директорът на Столичната полиция Ивайло Иванов, след като близо час дискутира с директори на болници какви мерки трябва да бъдат взети заради зачестилите нападения над екипи на спешната помощ, цитира БТА. Не всички спешни отделения към момента имат паник бутони за разлика от линейките, стана ясно от срещата. Част от директорите на болниците споделят идеята работещите в спешните центрове да преминат обучителни курсове - целта е да са обучени как да реагират при нападение. Такива курсове вече има във ВМА.", "date": "2017.09.26", "title": "До края на месеца ще се обследват големите болници от гледна точка на сигурността"}
{"url": "https://www.24chasa.bg/novini/article/6466096", "text": "В момента България няма проблем с водния баланс, независимо от засушаването през летните месеци, каза днес във Варна зам.-директорът на НИМХ при БАН проф. Пламен Нинов преди откриването на 27-та Международна конференция на Дунавските страни \"Хидроложко прогнозиране и хидроложки основи на управлението на водите\". Във форума участват 75 експерти от 19 европейски държави. Нинов посочи, че България е домакин на престижния форум за трети път, предаде БТА. В момента у нас няма екстремни ситуации, свързани с водите, каза Нинов. Според него проблемът с настоящото засушаване най-вероятно ще бъде решен с валежите през есента и зимата. На въпрос дали има опасност от недостиг на чиста питейна вода, проф. Нинов посочи, че такава заплаха има в глобален мащаб, но тя се отнася за целия свят, не само за България. По думите му нашата страна все още е далеч от този проблем и поне в близко бъдеще не се очакват катаклизми и недостиг на вода. По време на настоящата конференция учените от Дунавските страни ще обсъждат нови методи за хидроложко прогнозиране и оценка на водните ресурси. Тема на дискусиите ще бъде и изграждането на моделни платформи за усъвършенстване на способите за предсказване на хидроложки явления.", "date": "2017.09.26", "title": "Експерт: България няма проблем с водния баланс, независимо от засушаването"}
{"url": "https://www.24chasa.bg/novini/article/6466112", "text": "Руският президент Владимир Путин поздрави днес германския канцлер Ангела Меркел за победата й на парламентарните избори в неделя, съобщиха Ройтерс и ТАСС, като се позовават на комюнике на пресслужбата на Кремъл. В телефонен разговор Путин поздравил Меркел за успеха на нейния християндемократически блок. Двамата изразили готовност за продължаване на взаимноизгодното делово сътрудничество между Русия и Германия, предава БТА.", "date": "2017.09.26", "title": "Путин поздрави Меркел за победата на изборите в Германия"}
{"url": "https://www.24chasa.bg/novini/article/6466113", "text": "Загиналата Теодора Балабанова започва да се занимава с гмуркане преди повече от 17 години. \"Процесът започна, както при повечето хора по време на почивка. Ние със съпругра ми сме много активни хора и винаги търсим някакво ново преживяване и адреналин\", обяснява българката пред   преди фаталния инцидент. \"Аз съм най-високото ниво в техническия дайвинг инструктор. При задълбоченото гмуркане хората имат различни мотиви\", коментира тя. \"Подготовката може да отнеме до няколко дни, за да се планират газовете, както и самият дайв на компютърен софтуер\", допълва Теодора.  \"От 24 м дълбочина нататък може да се усети азотна наркоза. При нея поради по-високото налягане, човек може да усети състояние, наподобяващо на пиянството. под това въздействие човек може да вземе неподходящо решение като да продължи надолу например\", разяснява Балабанова. Теодора разказва, че иначе за нея комфортната дълбочина е около 50 м – това е и предел, около който гмуркачите започват да усещат т.нар. азотна наркоза. Тя е един от малцината, които познават морските дълбини на над 100 м под повърхността. По думите й кислородът също може да ни убие над определени дълбочини, тъй като става токсичен за организма. Изплуването от големи дълбочини също е опасно и затова трябва да се прави по постепенен и правилен начин. „За мен има два вида страх – положителен, който ни предпазва, но и един заключен в нас, който ни вреди и ни пречи да видим света“, казва Теодора, която днес прави мастър класове за планиране и осъществяване на дълбинно гмуркане на над 100 м. \"Спускането трябва да става бързо. Лесно е да влезеш, но много трябва да се внимава при изплуване\", споделя още тя. \"Не можеш да си позволиш грешка на такава дълбочина. Не си ли готов - не влизаш\". \"Решението да развиваме бизнес в Гърция беше взето буквално за седмица. преценихме дали си поставяме реални цели. Аз бях решена, че ще се боря за това нещо. Мога да кажа, че през период от година беше най-тежко, докато извървим всичките стъпки по цялата система. Хубавото е, че аз говоря гръцки и не ми се е налагало да ползвам услугите на някого, а сама мога да свърша всичко, що се отнася до администрация\", завършва тя.", "date": "2017.09.26", "title": "Загиналата водолазка Теодора: Има страх, който ни пречи да видим света (Видео)"}
{"url": "https://www.24chasa.bg/novini/article/6466138", "text": "Сравнително ниски нива на задържаните цигари без бандерол отчита МВР за първите 6 месеца на 2017 г, както и спад на нелегалния внос през ГКПП Капитан Андреево\". Вместо това нарастват опитите за внос на контрабандни цигари през българо-гръцката граница на ГКПП \"Маказа\" и ГКПП \"Капитан Петко Войвода\" се наблюдава в последните месеци, което е нова тенденция, каза министърът на вътрешните работи Валентин Радев на среща с представители на \"Инициатива срещу незаконната търговия с цигари\" във вторник. Използвали се и коли, които са регистрирани от гърци в България при транспортирането на нелегалната стока към Европа. До август 2017 г. в България са иззети 21 398 022 къса цигари, което е с 56,7% по-малко от иззетите цигари през същия период на 2016 г., показва справката на МВР. 35 кг е хванатият нарязан тютюн, с 50% по-малко от същия период на 2016 г. Най-големи количества цигари за периода са иззети в областите Пловдив - 664 211 къса, Бургас - 541 923, СДВР - 470 500, Пазарджик - 305 188, Хасково - 302 309, Варна - 249 142 и Видин - 239 050 къса. 25 т суров тютюн и 700 мастербокса цигари са иззети при две специализирани международни операции с чужди партньорски служби.", "date": "2017.09.26", "title": "МВР: 56% по-малко нелегални цигари за 2017 г. в сравнение с 2016 г."}
{"url": "https://www.24chasa.bg/novini/article/6466109", "text": "Турският президент Реджеп Тайип Ердоган заяви днес, че всички опции - от икономически до въздушни и сухопътни военни мерки - са възможни в отговор на референдума за независимост, проведен в Иракски Кюрдистан вчера, предаде Ройтерс, информира БТА. В реч от президентския дворец Ердоган заяви, че Турция не би се поколебала да използва средствата, с което разполага, ако мирният път е блокиран. Той добави, че се надява, че Регионалното правителство на Кюрдистан ще се вразуми. Турският президент Реджеп Тайип Ердоган обвини лидера на Регионалното правителство на Кюрдистан Масуд Барзани в \"предателство\" заради провеждането на референдум за независимост и предупреди, че иракските кюрди ще умрат от глад, ако Турция спре камионите си, пътуващи до района, предаде Ройтерс. Това са едни от най-острите коментари на турския президент след състоялия се вчера референдум в полуавтономния кюрдски регион. Турция вижда вота като заплаха за националната си сигурност и се опасява, че ще разпали сепаратизъм сред собственото й кюрдско население. \"До последния момент не очаквахме, че Барзани ще направи такава грешка като провеждането на референдум, но изглежда сме сгрешили\", заяви Ердоган. \"Решението за този референдум, което беше взето без консултации, е предателство\". Ердоган, чиито коментари бяха излъчени на живо по телевизията, отново заплаши да затвори тръбопровода, който пренася петрол от Северен Ирак до външния свят.", "date": "2017.09.26", "title": "Ердоган: Турция разглежда военни и икономически опции след референдума в Иракски Кюрдистан"}
{"url": "https://www.24chasa.bg/novini/article/6466111", "text": "На обща стойност 4 457 226 516 лева са сключените обществени поръчки от началото на годината. Това сочи справка в Портала на Агенцията за обществени поръчки (АОП), цитирана от БТА. Данните показват, че за тази сума са направени общо 14 049 поръчки. Още 46 поръчки са сключени за 16 678 130 евро, две за 6 632 долара, една за 30 450 британски лири и една за 711 073 швейцарски франка. Статистиката показва още, че най-скъпите обществени поръчки са в сектор \"Строителство\". Там са направени 92 поръчки, които са за над 2 150 000 лева. 907 от поръчките в този сектор са на стойност от 200 000 до 2 150 000 лв. Показателите от Портала на АОП сочат още, че най-много са поръчките, сключени в сферата на услугите - 2 899, които са на стойност 33 023 727 лева. В този сектор преобладават поръчките от 50 000 лв. до 110 000 лв. От справката се разбира още, че най-голям възложител на обществени поръчки е Община Варна с 281 сключени договора, следвана от Електроенергиен системен оператор (ЕСО) ЕАД с подписани 272 споразумения. На трето място по най-голям обем обществени поръчки (220) са мини \"Марица Изток\" ЕАД - Раднево. Статистиката показва, че най-много договори за тази година са били сключвани през август - 1985. Данните досега показват, че 2017 г. може да се окаже по-слаба, в сравнение с 2016 г., по брой сключени договори след обществени поръчки. През изминалата година са били подписани 21 294 договора за близо 6,2 млрд. лева.", "date": "2017.09.26", "title": "За близо 4,5 млрд. лева са сключените обществени поръчки от началото на годината"}
{"url": "https://www.24chasa.bg/novini/article/6466176", "text": "Поискалите убежище бежанци ще останат в Гърция, ако не бъде предефиниран Дъблинският регламент и няма друга нова програма за разселване от Гърция и Италия в други европейски страни, тъй като срокът на сегашната програма изтича до края на месеца, информира изданието \"Катимерини\". Вестникът припомня, че в рамките на програмата от Гърция в други държави членки на ЕС са били разселени 19 700 души, като в процес на приключване е процедура за още 2287 души, предава БТА. Общият брой на хората, които биха могли да се включат в тази програма, е бил 64 хиляди. В нея могат да участват само сирийци, иракчани и еритрейци при условие, че се пристигнали в Гърция преди март 2016 г., когато бе обявено споразумението между ЕС и Турция за бежанците и мигрантите. Изданието цитира данни на Амнести интернешънъл, които показват, че страните от ЕС са изпълнили едва 28,7 на сто от целта за преселване. Организацията настоява програмата да бъде разширена и в нея да бъдат включени и блокираните на гръцките острови бежанци и мигранти.", "date": "2017.09.26", "title": "Поискалите убежище ще останат в Гърция"}
{"url": "https://www.24chasa.bg/novini/article/6466175", "text": "Макар че популацията на пандите се е увеличила, хабитътът им е по-малък и по-фрагментиран, отколкото преди 30 години, а това е свързано с по-голям риск от изчезване на изолирани групи панди, сочат резултатите от изследване, цитирани от Франс прес. През 2013 г. хабитатът им бе намалял с 1,7 на сто в сравнение с 1988 г., когато Международният съюз за защита на природата прецени, че пандата е застрашен вид. През 2016 г. пандата мина от категорията застрашен вид в категорията уязвим вид в Червения списък на Международния съюз за защита на природата. Преброяване на пандите в Китай между 2011 г. и 2014 г. показа, че в природата има 1864 екземпляра от вида, при 1216 екземпляра през 1988 г. Преценката на Международния съюз за защита на природата обаче е базирана почти изключително върху броя на пандите, като не са взети под внимание заплахите за тях, отбелязват учените. \"Има редица хубави новини за пандите - популацията им се увеличава, по-голямата част от хабитата им е защитена, обезлесяването е преустановено\",заяви един от авторите на изследването Стюарт Пим от университета Дюк в Дърам, Северна Каролина. \"Има обаче и лоша новина - хабитатът на пандите е далеч по-фрагментиран, отколкото в миналото\", допълва тя. Пандите живеят в 6 планински района, като са разпределени в 30 изолирани групи, 18 от които наброяват по максимум 10 екземпляра. За тези малки групи рискът от изчезване е голям, предупредиха учените.", "date": "2017.09.26", "title": "Хабитатът на пандите е все по-малък, въпреки че популацията им расте"}
{"url": "https://www.24chasa.bg/novini/article/6466198", "text": "Тежка катастрофа стана край Вичов хан на пътя между Враца и Оряхово. Излизащ от областния град „Опел корса“ се натресъл челно в „Ситроен“. От силния удар между колите пътниците в тях останали заклещени под смачканите ламарини и се ноложило намесата на пожарникари за изваждането им. Най-сериозно е пострадал 18-годишния шофьор на немската кола от врачанското с. Нивянин, който веднага бил откаран в спешната помощ. С него пътувал друг младеж, който също е ранен. В другата кола пътувало възрастно семейство, което също било затиснато, но пожарникарите ги извадили от колата. Те са без видими наранявания, но и двамата били откарани в болницата за преглед.                                                                                                                                                                                             ", "date": "2017.09.26", "title": "Четирима ранени след челен сблъсък край Враца"}
{"url": "https://www.24chasa.bg/novini/article/6465782", "text": "МЕТРО България, в партньорство с мрежата за местни храни LocalFood.bg, Slow Food България, Gourmet Publishing и Sofia Invest Agency, ще търси аветнтични и здравословни храни, които хората в големия град все повече предпочитат, за да направят ежедневната си диета по-природосъобразна, а трапезата си по-вкусна. Конкурсът е част от кампанията на МЕТРО, посветена на ежегодния Ден на предприемача – 10 октомври, с който компанията изразява уважението си към всеотдайността и усилията, които собствениците на малкия и среден бизнес влагат в своята работа. Конкурсът ще оцени най-добрите бизнес идеи за традиционни и здравословни храни, инициирани от стартиращи малки и микро предприемачи. Той е предназначен за фермери, производители и търговци в начален етап на дейността си – с история под 3 години и с персонал под 10 души, както и за такива, които все още нямат регистрирана фирма. Организаторите искат да селектират и подкрепят най-добрите идеи на малки и микро предприемачи, насочени към здравословното хранене и връщането на хората от големия град към традицинната култура на хранене на българина. • индивидуални физически лица или малки общности от хора, които не са обединени в юридическо лице. Конкурсът е отворен и за хора със свободни професии - земеделски производители и занаятчии. • юридически лица, които са търговски дружества, земеделски производители и занаятчии, кооперации, читалища и организации с нестопанска цел • кандидати от всички градове и села на страната • Земеделие и био земеделие • Пчеларство и био пчеларство • Билкарство • Преработка на плодове, зеленчуци, ядки, семена и гъби • Хлебарство • Сладкарство, вкл. приготвяне на шоколад и сладолед • Млечни и месни продукти • Риба и морски дарове • Пивоварство и винарство • Магазини, заведения и къщи за гости. • Реализация на храни от биологично или традиционно производство (с технологии, които са се прилагали в миналото и има запазено познание за тях), или такова, в което са вложени само български продукти или продукти, доставени директно от микро и малки производители. • Компетентност, квалификация и опит на кандидата. • Мотивация за постигане на целите • Автентичност и иновативност – идеите се отличават със своята характерност на продукта, технологията или производителя и реализират някаква новост на пазара • Качество и приложимост на бизнес идеите Жури, съставено от представители на МЕТРО България и неговите партньори, ще селектира изпратените до 2 октомври идеи и публично ще обяви победителите, като ги награди на специално събитие в София на 10 октомври – Ден на предприемача. Ще бъдат раздадени следните награди: • Една Първа награда от 3000 лева – за стимулиране и развитие на бизнес проект, свързан с автентична и здравословна храна • Две Втори награди от по 1000 лева – в подкрепа на проекти, свързани с автентична и здравословна храна", "date": "2017.09.26", "title": "Конкурсът „Храната и града“ ще подкрепи малки производители на традиционни и здравословни храни"}
{"url": "https://www.24chasa.bg/novini/article/6466240", "text": "„Най-важното в динамично променливия контекст е да сме способни да изработваме финансово реалистични програми за развитие на способностите на въоръжените сили“. Това каза заместник-министърът на отбраната Атанас Запрянов днес, 27 септември, при откриването на Международната научна конференция „Бъдещите въоръжени сили 2040“, която се провежда под патронажа на заместник-министър председателя по обществения ред и сигурността и министър на отбраната Красимир Каракачанов в Централния военен клуб в София, съобщиха от Министерството на отбраната. Припомняйки решенията на Консултативния съвет за национална сигурност от 30 май тази година заместник-министър Запрянов отбеляза, че сред задачите е да се направят анализи и предложения за участие на българската отбранителна индустрия в развитието на сектор „Сигурност“ и програми за индустриално сътрудничество, свързани с проектите за модернизация. Той посочи, че е необходимо да се търсят начини за постигане на максимално сътрудничество с индустриалния сектор така, че да бъде в състояние да предложи работещи решения за изграждането на въоръжените ни сили в хоризонта 2040. Заместник-министър Запрянов подчерта, че системата ни за отбрана трябва да бъде максимално адаптивна и готова в кратки срокове да отговори на промените. „Необходимо е да работим за повишаване на качеството на отбранителния мениджмънт“, допълни той. В заключение заместник-министърът на отбраната заяви, че за да се справим по най-добър начин с новите рискове и заплахи, трябва да постигнем повече практическо сътрудничество между НАТО и ЕС, изразяващо се най-вече в изграждането на нови и надеждни способности. „Ако искаме през 2040-та година да имаме Въоръжени сили, които са подготвени за адекватен отговор, окомплектовани и отговарящи на средата на сигурност към онзи предстоящ момент – трябва да планираме тяхното развитие сега“, каза в обръщението си към участниците в конференцията началникът на отбраната генерал-лейтенант Андрей Боцев. Той подчерта, че хората са фундаментът на Въоръжените сили и заяви, че адекватното и ефективно функциониране на Въоръжените сили в бъдеще е немислимо без добре мотивиран и подготвен личен състав.", "date": "2017.09.26", "title": "Запрянов: Ако искаме въоръжени сили до 2040 г., трябва да ги планираме сега"}
{"url": "https://www.24chasa.bg/novini/article/6466282", "text": "63-годишният бивш футболист Иван Бонев от Благоевград поиска да излезе предсрочно от затвора в Бобов дол. Мъжът излежава присъда от година и половина за блудство с 10-годишно съседско момиченце в дома си през лятото на 2011 г. Остават му да изтърпи още 2 месеца от наказанието. До последно той твърдеше, че е невинен. И в затвора, където се него работели служители по превъзпитанието му, той продължавал да отрича извършването на блудството. Назначен бил като пазач в затворническото общежитие в Самораново, но получил две наказания и бил уволнен от работа. По време на престоя си в общежитието обаче имал две похвални прояви. Предотвратил настъпването на пожар в дърводелски цех, който се намира до затворническото общежитие. Заловил и няколко души, проникнали нерегламентирано в охраняваното бившето военно поделение. Въпреки това съдът в Кюстендил отказа да пусне предсрочно на свобода Бонев, защото все още не са налице достатъчно убедителни доказателства, че се е поправил.", "date": "2017.09.26", "title": "Осъден за блудство с дете иска предсрочно на свобода"}
{"url": "https://www.24chasa.bg/novini/article/6466214", "text": "Съдийската колегия на Висшия съдебен съвет (ВСС) освободи с 11 гласа \"за\" Калоян Топалов като шеф на Софийския градски съд и като магистрат. \"Оставката е личен акт, колегата Топалов има право да не излага мотиви\", каза Галя Георгиева. По време на дебатите за напускането му Калин Калпакчиев предложи Топалов да бъде награден със златен знак за отличните му професионални и нравствени качества. \"Дължим оценка за работата му. Тя не е малко, той се справи с голяма част от проблемите, свързани с командироването и преместването на съдии\", мотивира се Калпакчиев. Шефът на Върховния административен съд Георги Колев обаче възрази за награждаването и каза, че Топалов не е приключил до край мандата си, тъй като му остават още 3 години. Така до награждаване със златен знак не се стигна, тъй като съдебните кадровици не успяха да вземат решение и предложението мина с 5 на 5 гласа. На заседанието не присъстваше шефът на Върховния касационен съд Лозан Панов, тъй като е на среща с представители на Европейската комисия. Преди това той коментира, че е притеснен от случилото се с оставката на Топалов. Заедно с Топалов бе освободена и заместничката му Биляна Балинова. Те напускат системата от 2 октомври.", "date": "2017.09.26", "title": "ВСС освободи Калоян Топалов от съдебната система"}
{"url": "https://www.24chasa.bg/novini/article/6465696", "text": "Бързо производство е започнато в РУ – Полски Тръмбеш срещу пастир, стрелял по куче с незаконно притежавано оръжие. Вчера около 18,00 ч. в полицейското управление е получен сигнал за простреляно куче в с. Страхилово. От извършената проверка е установено, че същия ден кучетата на двама пастири се нападнали. За да помогне на собственото си куче 65-годишния Д. Д. от с. Страхилово стрелял по другото животно. При проверка в дома му са установени оръжие и боеприпаси, за които не притежавал необходимите разрешителни. Оръжието - преправен газов пистолет е иззето. Простреляното животно е в тежко състояние. По случая е започнато бързо производство за престъпление по чл.339, ал.1 от НК.", "date": "2017.09.26", "title": "Пастир простреля куче с незаконен пистолет"}
{"url": "https://www.24chasa.bg/novini/article/6465718", "text": "В шведския град Еребру бе подпалена през нощна джамия, част от нея напълно изгоря, съобщи телевизия СВТ, цитирана от  . Според полицията става въпрос за палеж. Сигналът за него бе подаден в 03:00 часа. Пожарникарите все още работят на местопроизшествието, няма заплаха за разпространение на огъня към съседните къщи. Няма и сведения за пострадали. Еребру се намира в централна Швеция, а джамията там бе построена през 2007 година. Месечно тя е посещавана от хиляди хора.", "date": "2017.09.26", "title": "Подпалиха джамия в шведски град (Снимки)"}
{"url": "https://www.24chasa.bg/novini/article/6433609", "text": "Десетки читатели на \"24 часа\" ни изпратиха стотици снимки на санирани блокове от цялата страна, във връзка с  Поради огромния интерес към фото конкурса, решихме да удължим времето, в което можете да изпращате снимки и видео на вашите санирани жилища. Вместо до 3 септември, приемането на снимки ще продължи до края на месеца. Последните снимки ще бъдат приети до 00.00 на 30 септември, събота. Пишете адреса на блока и кой праща снимките. Наградите ще се харчат целево – единствено за облагородяването на околоблоковото пространство на санирания блок. Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – имате още време до 30 септември. Изпращайте ги на  Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през октомври. След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  .", "date": "2017.09.26", "title": "Вижте санирания блок на Веселин Христов от Бургас"}
{"url": "https://www.24chasa.bg/novini/article/6465729", "text": "Китай ще подкрепя Интерпол, повишавайки авторитета и известността на международната полицейска организация, заяви днес китайският президент Си Цзинпин при откриването на 86-ата сесия на Генералната асамблея на Интерпол в Пекин, съобщиха държавни медии, цитирани от Ройтерс. Миналата година Международната организация на криминалната полиция (Интерпол) избра за свой президент китайския заместник-министър на обществената сигурност Мън Хунвей. Това накара правозащитни сдружения да запитат дали Пекин ще се опита да използва този пост за преследване на дисиденти в чужбина, цитира БТА. Китай твърдо подкрепя международната борба с тероризма, заяви Си и изтъкна приноса на страната в световното правоприлагане и полицейска дейност. По думите му сега повече хора признават Китай за една от най-безопасните държави в света. В сътрудничеството в областта на правоохраняването между отделни страни трябва да се уважават законите на всяка от тях и да се практикува равнопоставеност в международното право, добави той. Интерпол позволява обмен на информация между полициите на 190 страни и е изключително важен инструмент за Китай в момент, когато президентът Си Цзинпин е превърнал борбата с корупцията сред служителите на режима в свой приоритет, отбелязва Франс прес. Пекин е започнал операция \"Лов на лисици\", в която вече са върнати от чужбина най-малко 2500 китайски граждани, които са заподозрени в икономически престъпления. Китайското външно министерство определи като безпочвени безпокойствата на правозащитниците, че страната може да използва Интерпол за репатриране на политически опозиционери. Интерпол пък припомни, че съгласно Член 3 от устава й \"абсолютно се забранява всякаква намеса или дейност от политически, военен, религиозен или расов характер\". Друга проблемна тема на тазгодишната Генерална асамблея на Интерпол ще е кандидатурата на Палестинската автономна власт, срещу която се обявява Израел. Палестинците вече се опитаха неуспешно да станат член на Интерпол миналата година. За да бъде одобрена, кандидатурата им трябва да получи подкрепа от две трети от делегациите.", "date": "2017.09.26", "title": "Китай ще подкрепя Интерпол"}
{"url": "https://www.24chasa.bg/novini/article/6465750", "text": "Ще търсим осигуряване на финансиране при изграждането и довършването на столичното околовръстно шосе. Това каза министърът на регионалното развитие и благоустройството Николай Нанков по време на форум, предаде „Фокус“. „Разчитаме ТОЛ системата да заработи до края на 2018 г. Очакваните постъпления ще са достатъчни за реализирането и за АМ „Хемус“, Видин-Ботевград, Русе-Бяла. През 2018 г. ще се изпълняват пътните отсечки по ОПРР, започнати през 2017 г. Те са изключително важни. Ще търсим осигуряване на финансиране при изграждането и довършването на столичното околовръстно шосе. През 2018 г. съм убеден, че имаме реален шанс да стартираме с изпълнението на изключително важното завършване на околовръстния клъстер на нашата столица“, обясни Нанков. По думите му за ВиК сектора предстои една динамична 2018 г. Той посочи, че около 1,5 млрд. лв. трябва да бъдат реализирани за едни ефективни проекти. Според него строителният бранш ще реализира с необходимото качество редица проекти през 2018 г. „Посланието ми към строителните фирми е да проявяват отговорност при изпълнението на тези важни за обществото проекти. Всичко се гледа под лупа и не от нас, а от обществото. Дори малките неточности компрометират името на строителния бранш“, каза още Николай Нанков.", "date": "2017.09.26", "title": "Министър Нанков: Ще търсим финансиране за ремонта на столичното околовръстно шосе"}
{"url": "https://www.24chasa.bg/novini/article/6465771", "text": "Максимална глоба в размер на 5000 лв. поиска току-що районната прокуратура в Несебър за шведа Ралф Сундберг, брутално изритал в лицето камериерката Диана Петкова. Делото в несебърския съд се гледа по реда на член 78 А от НК при който обвиняемият ще бъде освободен от наказателна отговорност и ще получи само административно наказание глоба чието размер по закон е от 1000 до 5000 лв. 3 са най-съществените предпоставки за този ред на делото, това са чистото съдебно минало на дееца, това, че за престъплението в което е обвинен Сундберг се налага наказание до 3 години затвор и че от престъплението не са причинени съставомерни имуществени вреди обясни районният прокурор на Несебър Радост Бошнакова, която е и един от наблюдаващите по делото.  Не прокуратурата обаче, а съдът е определил делото срещу Сундберг да се гледа по този ред. Прокуратурата поиска максимална глоба от 5000 лв. като предел, който българското законодателсвто е предвидило за прояви от този вди. Шведът е обвинен в нанасяне на лека телесна повреда по хулигански подбуди. Според Бошнакова трябва да се приложи цялата строгост на закона без да се дискриминират извършителите на българи и чужденци, а всеки турист дошъл на почивка у нас да спазва българското законодателство. Адвокат Никола Атанасов от софийската адвокатска колегия, който представлява Сундберг бе на коренно противоположна позиция и поиска на клиента му да бъде присъдена глоба в минимален размер от 1000 лв. Адвокат Атанасов подчерта, че не се оспорва престъплението, в което е обвинен Сундберг и поиска той да бъде признат за виновен. Той обаче подчерта, че шведът не само е с чисто съдебно минало, но и никога не е имал проблеми с полицията и правосъдието, а в случая в Слънчев бряг бил инцидентен в неговия живо. \"Съжалявам, много съжалявам, само това мога да кажа\", сподели в съдебната зала 52-годишният Ралф.  Съдът ще се произнесе в 11 и 15 часа.", "date": "2017.09.26", "title": "Прокуратурата иска максимална глоба 5000 лв. за шведа, изритал камериерка"}
{"url": "https://www.24chasa.bg/novini/article/6465768", "text": "Премиерът Бойко Борисов е поканил тази сутрин в кабинета си лидерите на Патриотичния фронт Красимир Каракачанов, Валери Симеонов и Волен Сидеров, научи \"24 часа\". Срещата в Министерски съвет, която вече приключи, е била кратка и приятелска. По време на нея е потвърдено, че проблеми между партньорите няма и коалицията е бетон. Договорено е лидерите да се събират по-редовно, за да изчистват своевременно някои недоразумения. На срещата е присъствал и лидерът на депутатите от мнозинството Цветан Цветанов. \"Напоследък нямаме диалог с Бойко Борисов\", каза Валери Симеонов преди 6 дни в предаването \"На 4 очи\" по bTV. И обясни, че в коалицията има търкания, най-тривиални и банални, по кадрови въпроси. 3 дни по-късно другият вицепремиер на патриотите Красимир Каракачанов опроверга за проблемна комуникация - той редовно се чувал с премиера, въпреки че не е в една сграда с него, докато Симеонов седи в съседния на Борисов кабинет. А в неделя младоженецът Волен Сидеров се зарече да сдобри на сватбата си всички в коалицията.", "date": "2017.09.26", "title": "Само в \"24 часа\": Борисов покани патриотите, коалицията - бетон"}
{"url": "https://www.24chasa.bg/novini/article/6465785", "text": "Работещите във всички гръцки медии от тази сутрин са в 24-часова стачка по призив на Съюза на редакторите от всекидневниците в Атина (ЕСИЕА). Те протестират заради липсата на договореност между правителството и работодателите по спасяването на журналистическия здравно-осигурителен фонд (ЕДОЕАП), информират гръцките електронни издания, цитирани от БТА. Призоваваме правителството да поеме своята отговорност и незабавно да намери решение на проблема, тъй като хилядите наши колеги имат право на лекарства, здравеопазване и осигуряване, се казва в съобщение на протестиращите.", "date": "2017.09.26", "title": "Всички гръцки медии стачкуват"}
{"url": "https://www.24chasa.bg/novini/article/6465784", "text": "Пловдивският апелативен съд освободи срещу парична гаранция от 1000 лв. Димитър Тонкев, чийто баща Наско Тонкев беше убит във Виноградец. Налице е обосновано предположение и има данни, че 21-годишният е разпространявал наркотици, но с оглед на малкото количество и чистото му съдебно минало, магистратите го пуснаха от ареста. Те считат, че няма опасност Тонкев да се укрие или да извърши друго престъпление. Той беше задържан на 15 септември с обвинение за 2,5 грама марихуана и 0,5 грама амфетамин. Според неговия адвокат Нягол Панев това са незначителни количества, чиято стойност е 8-10 лева. Защитата изтъкна, че наркотикът не е намерен у Тонкев, а друг свидетел твърди, че ги е взел от него. Адвокатът смята, че 99 на сто клиентът му няма да лежи в затвора. Определението на апелативният съд е окончателно.   Майката на Димитър, сестра му и приятелката му посрещнаха с радост решението на магистратите. Преди това отказаха изявления. Тонкев беше охраняван от петима полицаи. Младежът влезе с усмивка в съда. Защитата му заяви, че обвиненията са формалистични. И нарече мярката спрямо клиента му \"тежка и несправедлива\". \"У него не е намерено нищо след 4 обиска. Надали доходите му са от тази дейност. Той има фирма, която се занимава с управление на семейния ресторант\", каза адвокатът. И попита защо срещу една от свидетелките  Светослава Сотирова, която твърди, че 3 г. се е снабдявала с наркотици от Тонкев, не е образувано досъдебно производство. \"Все едно Тонкев ще влиза в комсомола и му се дават характеристики, че той е лош, кара кола и върти гуми, води охолен живот. А в същото време на горния етаж жилището му няма прозорци, защото не разполага със средства\", посочи Панев. Той заяви, че съдията в Пазарджик постановил домашен арест за Лазар Влайков,  защото баща му бил инвалид и трябвало да се грижи за него. \"А Димитър понеже вече няма баща няма за кого да се грижи\", изтъкна защитата. По думите му \"тази съдебна сага няма да върне убития родител\". Прокурор Иван Перпелов категорично настоя Тонкев да остане в ареста. Той изтъкна, че Светослава Сотирова е получавала наркотици от Димитър повече от година и половина. Получавала между 10 и 15 грама. Последно закупила 10 гр за 170 лева. Същото потвърдили и други свидетели. \"Защо тези свидетели не са привлечени под отговорност, след като са употребявали наркотици\", репликира защитата.", "date": "2017.09.26", "title": "Пуснаха срещу 1000 лв. сина на убития ресторантьор (обновена, снимки)"}
{"url": "https://www.24chasa.bg/novini/article/6465823", "text": "Козлодуй е почернял от жандармеристи и антимафиоти, тъй като в момента тече спецакция срещу престъпна група, оглавявана от кримигероя Цветомир Ценов- Квиц, научи \"24 часа\". Мащабната операция е била проведена от ГДБОП през изминалата нощ в районите на Монтана и Козлодуй. Разбита е организирана престъпна група за изнудване, лихварство и грабежи. За момента са задържани 12 души. Рано тази сутрин белезниците щракнали на тарторът на мутрите във Врачанско Цветелин Ценов-Квиц от Козлодуй. Десетки служители на жандармерията обградили Козлодуй докато колегите им от полицията и ГДБОП извършават обиски по къщите на бандитите. Униформените претърсили и къщата на Цветан Тинчев-Ландърса. Миналата седмица той бе посочен като вероятен извършител на палежа на дискотеката на Веселин Попов-Лунгара в Галиче. Според полицията от няколко дни той се крие в Бургас и тамошните криминалисти го издирват. Според прокуратурата, която ръководи акцията, бандата на Квиц се е занимавала с рекетьорство и лихварство. Наказвала по особено жесток начин длъжниците си. Квиц е известен в целия регион с многобройните си престъпни деяния.", "date": "2017.09.26", "title": "Козлодуй почерня от жандармерия, задържаха бандата на Квиц"}
{"url": "https://www.24chasa.bg/novini/article/6465827", "text": "В четвъртия си мандат Ангела Меркел ще трябва да се изправи пред няколко сложни международни предизвикателства в един смутен свят, вече в по-слаби позиции след германските избори. \"Задачата няма да е проста в една страна, където най-малко обичат промяната, където сигурността и доверието в правилата, дори остарели, остават национално верую\", смята председателят на Фондация \"Шуман\" Жан-Доминик Джулиани, предава БТА. Ето предизвикателствата: Резултатите от германските избори не са добра новина за Еманюел Макрон и плановете му за съживяване на Европа, които ще представи днес, на фона на възхода на германските евроскептични партии. Досега Ангела Меркел твърдеше, че е готова да обсъжда темата, но канцлерката и консервативната й партия по принцип са резервирани към идеята за Европа на няколко скорости или по някои предложения за еврозоната, като създаване на общ бюджет. Германия се опасява, че това ще е средство тя да финансира други страни. И този дебат в Германия се очертава още по-тежък, след като силно проевропейските социалдемократи обявиха, че няма да участват в следващото правителство. За канцлерката остава само вариантът с коалиция, включваща либералите, които са против плановете на френския президент. \"Не искаме нови бюджети за финансови трансфери в Европа\", предупреди в неделя вечерта лидерът им Кристиан Линднер. Освен това Меркел ще трябва да се съобрази с безпрецедентния възход на настроената против еврото германска националистическа десница на тези избори. Досега Ангела Меркел оставаше твърда към Русия по въпроса с Украйна, като призоваваше за запазването на санкциите. Сега обаче тя ще си има работа с парламент, който рядко е бил толкова проруски настроен. От седемте парламентарно представени партии само Християндемократическият съюз (ХДС) и Зелените държат на непримирима позиция към Русия. Всички други, от националистичната десница до радикалната левица, като се мине през Германската социалдемократическа партия, либералите или баварският клон на ХДС Християнсоциалният съюз, правят мили очи на Москва. Каквато и да е бъдещата управляваща коалиция, върху Ангела Меркел ще има реален натиск. Либералите от Свободната демократическа партия наскоро призоваха да се признае руското анексиране на Крим и да се отменят частично санкциите. \"С тези двамата ново начало на отношенията се очертава да е трудно\", предрича ежедневникът \"Билд\". От темперамента им до позициите им по същество за климата, свободния търговски обмен, мигрантите, иранската ядрена програма, сякаш всичко ги противопоставя. Най-новият им спор е за Северна Корея. \"По този въпрос сме в очевидно разногласие с американския президент\" и заплахите му за употреба на военна сила, каза Меркел неотдавна. Доналд Тръмп очаква в следващите години Германия осезаемо да увеличи военните си разходите за постигане на заложената от НАТО цел от 2 процента от БВП. В случай на тройна коалиция с либералите и Зелените първите ще подкрепят консерваторите на канцлерката по този въпрос, но еколозите ще са против. Източна Европа отдавна е по традиция \"задния двор\" на германската сфера на влияние. Тя се е превърнала в минно поле за Берлин. Повечето страни, като се започне от Полша и Унгария, отказват да споделят с Германия приемането на мигранти в Европа. \"Който отхвърля тази солидарност, трябва да знае, че това няма да остане без последствия, включително когато договаряме бъдещите субсидии\" от ЕС, предупреди Меркел. В този контекст Полша поднови исканията си за репарации заради Втората световна война. Никога досега двустранните отношения между Берлин и този негов съсед не са били толкова лоши от края на Студената война. Сключеното от Ангела Меркел с Турция споразумение за мигрантите все още се спазва. Двамата партньори в НАТО обаче са в постоянен конфликт от почти две години и предизборната кампания допълнително изостри обстановката. Започващата нова фаза може да помогне за успокояване на напрежението.", "date": "2017.09.26", "title": "Предизвикателствата пред новото правителство на Меркел"}
{"url": "https://www.24chasa.bg/novini/article/6465828", "text": "4500 лв. е глобата, която ще трябва да плати шведът Ралф Сундберг, изритал камериерка в Слънчев бряг. Току-що съдия Йорданка Майска оповести решението, уточнявайки, че го освобождава от наказателна отговорност. Сундберг ще трябва да плати и разноските по досъдебното производство в размер на 583 лв. Решението може да бъде обжалвано в 15-дневен срок пред Бургаския окръжен съд. \"Чистото съдебно минало на Сундберг не е смекчващо вината в това производство. То е основание за прилагане на член 78 А от НК.\", отбеляза съдия Майска. Тя отбеляза, че шведът така и не е признал вината си, а е изразил само съжаление. \"Той прояви липса на самокритичност и се скри зад алкохолното си опиянение\", коментира още съдия Майска. Самият Сундберг не пожела да говори пред журналисти и през цялото време извън залата криеше лицето си. ", "date": "2017.09.26", "title": "Шведът, изритал камериерка, вече е свободен, плаща 4500 лв. глоба"}
{"url": "https://www.24chasa.bg/novini/article/6465865", "text": "Отварянето на темата за избор на председател на СГС отново е тревожно, смята председателят на ВКС Лозан Панов. Преди началото на заседанието на съдийската колегия на ВСС той заяви още, че бъдещето ще покаже какви са плановете на Топалов, но въпреки това мотивите му остават неразбрани. Не малко неща са свършени, но е нужна устойчивост, каза Панов за работата в СГС. Председателят на ВАС Георги Колев коментира, че не е следил отблизо това, което се случва в Градския съд, но каза, че оставката е личен акт. Членът на ВСС Галя Георгиева оцени като самонадеяно изказването на Топалов, че си е свършил работата, защото \"работата никога не свършва и винаги има какво още да се направи в СГС\". Според Георгиева съдът не е проверяван твърде много. Напротив - било нормално с оглед ситуацията там. Очаквайте подробности.", "date": "2017.09.26", "title": "ВСС ще гласува оставката на Калоян Топалов"}
{"url": "https://www.24chasa.bg/novini/article/6465846", "text": "Окръжната прокуратура във Велико Търново е внесла в съда споразумение за налагане на наказание от по 4 години затвор за петима похитители на младеж от Горна Оряховица и искан откуп от 200 000 евро. Споразумението ще се гледа от Окръжния съд в старата столица на 29 септември. Криминалисти от Областната дирекция на МВР във Велико Търново и полицаи от София, Плевен и Ловеч задържаха авторите на отвличането в началото на ноември миналата година, броени дни след престъплението. Петият участник в престъпната група -24-годишен мъж от Плевен, се бе укрил и бе обявен за издирване. Похищението бе извършено около 22 часа на 27 октомври в квартал \"Калтинец\" в Горна Оряховица. 19-годишният Светослав паркирал скъпия си мерцедес край къщата на циганската фамилия, когато бил нападнал от маскирани, завързан и натъпкан обратно в колата му. Нападателите отпрашили с пълна газ в неизвестна посока. Малко след това бандитите се обадили на баща му. Заявили му, че младежът е при тях и ще го пуснат срещу крупната сума. Те дали инструкции на бащата да отиде на изхода на горнооряховското село Първомайци, а до табелата ще намери телефон, по който ще бъдат водени преговорите. Родителят обаче алармирал криминалистите и незабавно били предприети заградителни мероприятия. В издирването се включили и частните охранителни фирми. Похитителите спрели край великотърновското село Пушево, зарязали мерцедеса и прехвърлили жертвата в лек автомобил \"Ауди 80\". Ненадейно обаче колата, която била купена два дни по-рано от един от извършителите специално за планираното отвличане, се повредила. В същото време бандитите забелязали, че районът гъмжи от полиция и били принудени да зарежат младежа и автомобила в нива край с.Хотница.По купувача на колата полицаите влезли в дирите на групата. Арестуваните са Тони Петров, Велин Блажев, Емил Сердев и Ибрахим Рашидов на възраст от 24 до 36 години. Те са от Плевен, Тетевен и от павликенското село Стамболово. Издирваният участник Румен Радоев е заловен дни по-късно.", "date": "2017.09.26", "title": "Прокуратурата иска 20 години затвор за петима, отвлекли младеж за 200 000 евро откуп"}
{"url": "https://www.24chasa.bg/novini/article/6465899", "text": "Ще помислим и за полицаите, но никога не съм работил под натиск. Това каза премиерът Бойко Борисов пред журналисти след редовната среща на правоприлагащите органи с петте тютюневи компании от Инициативата срещу незаконната търговия с цигари, предаде Фокус. „Това че сме сред първите в Европа по борба с контрабандата отговаря на много други въпроси и за борбата с корупцията. Целта ни е да намалява този процент. Напомням, че започнахме тази битка с това антикорупционно звено, което създадохме с прокуратура, ДАНГ, ГДБОП, митници, данъчни, от 34%. Сега са 7%. В милиарди се измерват повече пари в бюджета. Тези милиарди са отивали в „бизнесмени“ и са замърсявали цялата държава“, коментира Борисов.  На въпрос дали увеличението на приходите може да доведе до увел ичение и на полицейските заплати той отговори: „Аз повече от всички искам на полицаите, на пожарникарите, на военните, както и на учителите и на пенсионерите да се вдигат доходите и правим всичко да се случи. В момента, в който сложим чертата и видим приходите, ще помислим и за тях. Обещал съм им, знаят, но на нас не ни отива да говорим празни приказки. Нито ви отива да направим същото, което направиха през 2014 година. Помните – тръгвайки си, без никакво финансово обезпечение вдигнаха с 250 милиона заплатите на МВР и ние от първия ден започнахме да ги изплащаме. Ние, нашето правителство. Така не се прави, затова всяко нещо трябва да бъде финансово обезпечено, за да не банкрутираме накрая“. „Никога не съм работил под натиск и точно тези, които ми поставят ултиматуми, със служебни коли, с офиси, с всички привилегии в МВР не им отива. Ще се срещна с тях, когато пожелаят, ще им дам финансовите параметри, ще им обясня какво правят колегите, защото трябва и за съдебна полиция да се даде, трябва и за линейки да се дава, и за санитари, и не може всичко наведнъж. Ние казахме – приоритети в началото са минималните пенсии и учителските заплати, както и образователната инфраструктура. И вече сме го свършили. Искам много. Ще дойдат, ще извадим сметките и в спокойна обстановка ще видим с какво разполага държавата. Популистко и лесно е да кажа 1 милиард ще дадем повече, но после някой трябва да го плати – вие, данъкоплатците. Ние така платихме за здравната каса 450 милиона, така платихме Спартани, Кугъри, Еърбъси. С всяко идване почваме да плащаме борчовете. Никога не сме оставяли борчове. Виждате само за два месеца каква е разликата“, заяви още Борисов.", "date": "2017.09.26", "title": "Борисов: Ще помислим и за полицаите, но никога не съм работил под натиск (Снимки)"}
{"url": "https://www.24chasa.bg/novini/article/6465892", "text": "Съединените американски щати биха искали да разрешат ядрената криза със Северна Корея по дипломатически път. Това увери министърът на отбраната Джеймс Матис, предава AFP, цитирана от \"Фокус\". „Ние запазваме възможността да възпрем най-опасните заплахи от Северна Корея, но също така подкрепяме нашите дипломати по начин, който ще задържи проблема в дипломатическата сфера възможно най-дълго“, подчерта Матис след преговори в Ню Делхи с индийския си колега", "date": "2017.09.26", "title": "САЩ: Искаме да разрешим кризата със Северна Корея по дипломатически път"}
{"url": "https://www.24chasa.bg/novini/article/6465922", "text": "Над 30 полета на руската авиокомпания ВИМ-Авиа са отменени, като по летища в чужбина остават над 2000 души, предаде ТАСС. Авиорегулаторът Росавиация съобщи късно снощи, че е започнал извънредна проверка на компанията. Тя е предизвикана от сведения, че големите забавяния на полети са свързани със задължения на авиопревозвача към организации, осигуряващи зареждане с гориво. Според данни до днес сутринта са отменени над 20 редовни и 10 чартърни полета на ВИМ-Авиа от три града в Русия и шест други страни - България, Испания, Италия, Гърция, Турция, Кипър, посочва източник на ТАСС. По думите му на летища извън Русия остават над 2000 души. Около 360 китайски туристи са блокирани в белгийския град Лиеж заради отменен полет на ВИМ-Авиа до китайския град Ухан, който е административен център на провинция Хубей. Авиокомпанията се е задължила до края на годината да превози над 200 000 души. Ситуацията със забавянето на полети е под контрола на министерството на транспорта, съобщи транспортният министър Максим Соколов. За компанията това вече е втора вълна на големи забавяния на авиовръзки. През май 2017 г. превозвачът масово задържа полети от множество летища, посочвайки като причина късно пристигане на самолетите. За да стабилизира ситуацията, тя съкрати чартърната си програма за летния период, отменяйки 13 направления. ВИМ-Авиа получи помощ и от други превозвачи.", "date": "2017.09.26", "title": "Над 2000 души блокирани в чужбина заради отменени руски полети, има и до България"}
{"url": "https://www.24chasa.bg/novini/article/6465907", "text": "Румънците от Великобритания въобще не трябва да се безпокоят във връзка със ситуацията след Брекзита, защото са \"изключително ценни членове на нашето общество\" и \"трябва да сме луди да ги пуснем да се върнат в Румъния\", заяви в интервю за Аджерпрес британският външен министър Борис Джонсън, който е на кратко посещение в Букурещ, предаде БТА. Той отбеляза, че след излизането от Европейския съюз Великобритания ще остане отворена за лицата \"с талант, амбиция и решимост\", но ще контролира сама миграционната си система. \"Не мисля, че трябва да се безпокоят въобще. Няма защо да се притесняват, защото са изключително ценни членове на нашето общество. Обичаме ги. Имат огромен принос към икономиката на Обединеното кралство, към британската култура\", изтъкна Джонсън в отговор на журналистически въпрос. \"Аз бях кмет на Лондон. Когато вървиш из Лондон, виждаш редица румънски магазини, румънци, които работят във всички сфери. Смятаме, че има половин милион румънци в Обединеното кралство. Трябва да сме луди да ги оставим да се върнат обратно в Румъния. Искаме да ги задържим, искаме да се уверим, че се чувстват сигурни и че правата им са защитени\", посочи британският първи дипломат. \"Занимавах се с най-разнообразния град в света. Мисля, че имаше 300 езика, които се говореха по улиците на Лондон, включително румънски. Това беше огромно икономическо предимство (...) Няма да се затворим. Ако хора с талант, амбиция и решимост, искат да дойдат, ще продължим да бъдем отворени. Но ще имаме система, която ние ще контролираме, а не Брюксел. Това е разликата. Сами ще се занимаваме с миграционната си система\", изтъкна Джонсън. Британският външен министър разговаря снощи с румънския си колега Теодор Мелешкану в рамките на обиколка, която прави тези дни в Прага, Букурещ и Братислава.", "date": "2017.09.26", "title": "Джонсън: Трябва да сме луди да пуснем румънците от Великобритания да си тръгнат"}
{"url": "https://www.24chasa.bg/novini/article/6465935", "text": "В началото на следващата седмица ще обявя договорите, които ще прекратя за неизпълнение на текущи ремонти. Това каза през журналисти кметът на Столичната община Йорданка Фандъкова, след като взе участие в Седмия дискусионен форум „Строителството през 2018 г. – перспективи и предизвикателства“, предаде „Фокус“. „Контролът, който осъществяваме е ежедневен. В София се инвестират сериозни средства в много големи ремонти. Примерите за лоша работа или забавяне са изключително малко. 10 са огромните обекта. Имаме добри строители, но като във всяка професия имаме и нетолкова добри примери. Моята отговорност е да следя и да не допускаме да плащаме за некачествена работа. Примерът от бул. „Шипченски проход“ е ясен – изцяло връщане за преработка на участъците. Договорът, който е сключен с фирмата за бул. „Шипченски проход“ включва много по-голям участък. Тази година ние реализираме само първия етап“, коментира Фандъкова. По думите й той е на стойност около 2,5 млн. лв., а не 8 млн. лв., както е писало в някои медии. „Това да не приемеш работа за над половин милион мисля, че е доста сериозна санкция. Не мога да си представя, че може строители да работят и да ги върнеш 6 пъти за един тротоар. Има неизпълнения на текущи ремонти от страна на някои фирми. В момента правим анализ и разглеждаме много внимателно. Не очаквайте от мен да назова договорите, които подготвям за прекратяване, защото искам да сме изрядни“, допълни тя. По думите й до края на седмицата ще има резултата и в началото на следващата ще обяви договорите, които ще прекрати. „Това ще са всички, които ще бъде необходимо да се прекратяват. Няма да са много, но няма и да са малко“, увери кметът на София. „На бул. „Прага“ единствено ме ядосаха, че хората минават през прахоляка. Имат още срок, но все пак трябва да имат и отговорността, че могат и трябва да работят по-бързо и по-интензивно, не с двама души, а с няколко екипа“, допълни Фандъкова. Тя уточни, че за „Граф Игнатиев“ се провежда обществена поръчка за избор на изпълнител и веднага щом като има избран такъв, ще направят графика по изпълнението на проекта.", "date": "2017.09.26", "title": "Фандъкова: Следващата седмица ще прекратя договорите за неизпълнение на текущи ремонти"}
{"url": "https://www.24chasa.bg/novini/article/6465950", "text": "Легендата на щангите Наим Сюлейманоглу е изваден от медикаментозната кома, съобщават медии в Турция. Щангистът беше в медикаментозна кома и в изключително тежко състояние, след като черният му дроб спрял да работи. Той е настанен в интензивното отделение на една от най-големите болници в Истанбул. Сюлейманоглу е бил запознат подробно с тежкото си състояние, преди да бъде поставен в кома. Тази сутрин Наим Сюлейманоглу е посрещнал лекарите в болница Бакъркьой в Истанбул на визитация с \"Добре дошли!\", съобщава spor.haber7.com. \"Сюлейманоглу беше приет в болница първо преди 15-20 дни, а след това преди два дни. Оплакванията са от хронични чернодробни проблеми. От вчера е в интензивното отделение. Вече не е в кома. В момента можем да съобщим, че има подобрение. Тази сутрин той говори с нас, отговори на въпроси ни. Не получава никаква изкуствена респираторна или сърдечна помощ\", разкри главният лекар на болницата Мехмет Емин Гюнеш. \"Продължаваме да следим нивата на чернодробните ензими. Ако състоянието на пациента е добро, ще продължим с лечението. Вчера беше мното тежко, но днес е по-добре. Това е добра новина. Да, той има чернодробна недостатъчност и се нуждае от трансплантация\", допълни лекарят. Наим е разговарял и със спортния министър Осман Ашкън Бак, който го посетил. Лично президентът Ердоган се е интересувал от състоянието му, обещал е съдействие, изпратил е адвоката си Хамза Йерликая при личния лекар на Наим Сюлеманоглу Аднан Багръачък. Турските медии пишат, че Наим помолил близките си да пазят в тайна състоянието му, казал, че може да е дошъл часът му да умре. Когато преди 2 дни състоянието му се влошило, те се обадили на другия световен шампион по щанги, роден в България - Халил Мутлу, да помогне. Преди това Сюлейманоглу бил на продължително лечение и бил изписан, но изведнъж черният му дроб отказал.", "date": "2017.09.26", "title": "Извадиха Наим Сюлейманоглу от комата, Ердоган питал как е, министър го посетил"}
{"url": "https://www.24chasa.bg/novini/article/6465943", "text": "Соцлидерката Корнелия Нинова тръгна на работа след катастрофата, която преживя на 12 септември. Тогава колата й бе ударена отзад при задръстване в центъра на София на път за \"Позитано\" 20. Днес Нинова дойде в червената централа за заседанието на Изпълнителното бюро на партията, разкриха очевидци. Тя обаче все още носи яката, която й поставиха лекари заради камшчиния удар. Соцлидерката бе и с мозъчно сътресение, заради което лекарите й предписаха домашно лечение. Тя обаче наруши болничните още на 2-ия ден, като отиде в парламента за обсъждането на ветото на президента по закона за околната среда. По време на целия си престой вкъщи Нинова не е спирала да работи, разкриха нейни приближени.", "date": "2017.09.26", "title": "Корнелия Нинова тръгна на работа след катастрофата, но още е с яка"}
{"url": "https://www.24chasa.bg/novini/article/6465903", "text": "Малко над 10 млн. лв. са усвоени за шест години по проект за деца в риск. Това стана ясно на конференция по повод приключването на работа по програма \"Деца и младежи в риск\". Програмата \"Деца и младежи в риск\" е включена към Финансовия механизъм на Европейското икономическо пространство, като общата стойност на проекта е малко над 10 млн. лв. Той е разработен върху четири компонента. Първият е изграждане на четири младежки центъра - в Стара Загора, Пловдив, Добрич и Враца. Отделно са финансирани 11 проекта в 11 общини - Мездра, Смядово, Павликени, Средец и др. В общините се работи със социално слаби деца и техните семейства. Направени са обучения на 201 учители за работа в мултикултурна среда. В програмата са взели участие 4500 млади хора. Децата включили се в дейностите по проектите са между 2000 и 3500 деца. Обучени са и 41 младежи, които да изпълняват ролята на медиатори и да осъществяват връзката между хората, които имат нужда от подкрепа и институциите. Работата по проекта започна на 12 септември 2012 г. и приключи през април тази година. \"Това е проект, който говори не просто за интеграция, а всъщност показва, че интеграцията може да бъде ефективна. Изключително добри резултати - 200 обучени педагози, които да работят в мултикултурна среда. Над 40 медиатори, защото ролята на медиацията е много важна, когато говорим за интеграция. В няколко посоки са дейностите на проекта, които за щастие доказват своята ефективност. От една страна подготовка за предучилищна възраст, от друга страна за училищна подготовка на социално слаби и на семейства от ромски произход, и създаване на младежки центрове\". Това заяви зам.- министърът на образованието Таня Михайлова. По думите и свършената работа доказва, че ако се работи нещата наистина могат да се случват. Михайлова обясни, че медиаторите са свързващото звено между хората, които имат нужда от подкрепа и институциите, в които трябва да се осъществи обучението, затова тяхната роля е и толкова важна. Целта на центровете е децата да се интегрират в обществото по най-бръзия и ефективен начин, не само да стигнат до училище или до детската градина, а да намерят своето място и да разберат колко е важно от най-ранна възраст да бъдат при нас, обясни тя. Михайлова бе категорична, че работата на социалните работници е много важна, защото без тях работата няма как да се случи. По думите и учителите се нуждаели от подготовка за работа в мултикултурна среда, защото те не винаги са подготвени да посрещнат и по-специфичните нужди на деца от малцинствата. Управителят на младежкия международен център в Стара загора Весела Марева пък обясни, че работата на центровете е свързана основно с млади хора, като основният фокус са младежките в риск. В рамките на проекта целева група е била младежи между 15 и 29 години, с фокус върху ромска общност и социално включване и приобщаване на тези младежи по методите на неформалното образование. \"В рамките на проекта само в нашия център са обхванати над 700 младежи, близо 250 са преминали през различни тренинги и неформални обучения. Работата на терен стартира със самото ни назначаване като младежки работници и съответно колегите като медиатори в младежките центрове. Имахме за задача от самото начало да проучим спецификите на ромската общност, какви са техните нужди, желанията на младите хора, да идентифицираме проблемите и в последствие да ги привлечем в младежките центрове, като една сигурна среда в която могат да се развиват и да срещнат подкрепа\", обясни Марева. Според нея най-голямото предизвикателство е младежите да бъдат привлечени в центъра. Голяма част от тях никога не са напускали кварталите, в които живеят. Марева смята, че основната работа, за да ги привлекат в центровете, е била в това служителите в да покажат, че са приятели на децата и техните семейства. \"Това е много трудно, да изведете от квартала и от семейството едно момиче, което има всички предпоставки да се омъжи или да поеме по някакъв път, който за семейството не е нормално, или излиза от техните рамки. Проектите приключиха през май и продължаваме дейностите като се опитваме да обогатим дейностите. Тепърва започваме да работим и с по-малки деца, защото там също има нужда от подкрепа\", заяви Марева.", "date": "2017.09.26", "title": "10 млн. лв. са усвоени за шест години по проект за деца в риск"}
{"url": "https://www.24chasa.bg/novini/article/6465978", "text": "54% е реалното изпълнение на участъка Кресна-Сандански от автомагистрала „Струма“. Това каза пред журналисти министърът на регионалното развитие и благоустройството Николай Нанков, след като взе участие в Седмия дискусионен форум „Строителството през 2018 г. – перспективи и предизвикателства“, предаде „Фокус“. „Спокойно през ноември месец можем да стартираме с търга по избор на строител за автомагистрала „Струма“ и през 2019 г. да имаме вече такъв, както и строително разрешение. 2019 г. да стартираме с изграждането на лот 3.2, така че 2025г. да приключим цялата магистрала“, коментира Нанков. По думите му при Кресна-Сандански вече са на 54% реално изпълнение. „Не май месец, както е по договор, края на 2018 г. ще сме готови с тези 25 км. През 2018 г. ще започнем и тунел „Железница“. Със „Струма“ вървим добре“, увери Николай Нанков.  Саботажът за ТОЛ системата е огромен, но значи сме на прав път, ще си я въведем и това е. Това каза пред журналисти министърът на регионалното развитие и благоустройството Николай Нанков.  „Фалшиви документи за решение на председателя на УС. Докладвали сме ги, на който трябва. Има независима комисия. Другата седмица АПИ ще отворят ценови оферти. Подведоха ви, че е излязло решение за класирани кандидати. Подписът беше хубаво фалшифициран. Участниците използваха и „ланския сняг“ да обжалват. Саботаж огромен. Има хора, които не искат да се случи. Нормално, значи сме си на прав път и ще си въведем ТОЛ системата и това e“, коментира Нанков и призна, че очаква обжалване на процедурата. Според него, ако има такова, стартирането може да отнеме време и до началото на 2018 г. Относно пътната инфраструктура, той посочи, че се е забавила малко източната дъга на софийското околовръстно шосе. „С Владая ще имаме проблеми относно организацията на трафика. Ще изнесем Перник през автомагистрала „Люлин“. Правят се ремонти и трябва да се съобразяваме и с технологичните срокове и възможностите на фирмите изпълнител. Трябва да поддържаме тази пътна инфраструктура поне в задоволително състояние. Така е и с АМ „Хемус“. Ще ме критикувате защо има постоянни тапи там. Наистина балансът е много тежък и на нас не ни е лесно. Опасен е този, който сега затворихме на 33 км преди дясната тръба на тунел „Витиня“ в посока София, както и този участък до село Разлив, на Потоп. Затворени са в момента“, коментира регионалният министър. По думите му от бюджета на АПИ има средства, които са недостатъчни, но са за подобни неотложни дейности.", "date": "2017.09.26", "title": "Нанков: 54% е реалното изпълнение на участъка Кресна-Сандански от АМ „Струма“ (Обновена)"}
{"url": "https://www.24chasa.bg/novini/article/6465980", "text": "Министърът на външните работи на Словения Карл Ерявец заплаши, че ще съди Хърватия пред Европейския съд в Люксембург, ако не сътрудничи в прилагането на спорната арбитражна присъда за границата между двете страни, съобщи Танюг. Лидерите на трите партии от управляващата коалиция се договориха на среща в Любляна Словения да ускори приемането на закон за прилагане на арбитражното решение с Хърватия, за да започне да прилага своя суверенитет в Пиранския залив, а обмислят и съдебен иск против Хърватия, съобщи Хина. Словения настоява за прилагане на арбитражното решение. Следващите седмици ще подготвя за правителството информация за правните възможности да се реагира с оглед на това, че Хърватия не спазва решението на арбитража, заяви Ерявец пред журналисти след срещата при закрити врата, предава БТА. След срещата словенският премиер Миро Церар не направи изявление, но по думите на Ерявец е заявил, че словенската полиция трябва да засили дейността си в Пиранския залив, който арбитрите дадоха на Словения, и така да защити суверенитета на Словения. Постоянният арбитражен съд в Хага реши през юни дългогодишния спор между Словения и Хърватия за Пиранския залив, постановявайки, че по-голямата част от залива принадлежи на Словения, която със специален акт получи и коридор през хърватските териториални води към международни води. Загреб многократно заявява, че решението на арбитражния съд няма никакво значение за Хърватия и че не го признава.", "date": "2017.09.26", "title": "Словенският външен министър ще съди Хърватия в Люксембург"}
{"url": "https://www.24chasa.bg/novini/article/6465995", "text": "Европейското финансиране в бъдеще ще минава през няколко ключови момента – доказателството, че усвояваме средствата ефективно, че работим качествено и в срок и че проектите имат общоевропейска добавена стойност, без която няма да може да мотивираме инвестицията, предаде \"Фокус\". Това каза министърът за Българското председателство на Съвета на ЕС 2018 Лиляна Павлова по време на седмия дискусионен форум на строителната камара „Строителството през 2018 г. - перспективи и предизвикателства“. Министър Павлова подчерта, че в условията на Брекзит и намаляващия обем средства, финансовите инструменти ще имат основен дял във финансирането след 2020 година. По думите й следващата година трябва да мислим за бъдещето, показвайки, че можем да работим в условията на публично-частно партньорство и финансов инженеринг. Излизането на Великобритания означава 15 млрд. евро по-малко в бюджета на ЕС. Големият въпрос е как с по-малко да направим повече, посочи министър Павлова. Кохезионната политика трябва да продължи, защото е двигател на икономиката на растежа и развитието ни, категорична е Лиляна Павлова. Тя цитира статистика на Евростат, според която именно благодарение на безвъзмездното финансиране Брутният вътрешен продукт на България е нараснал от 41 до 48 процента от усредния БВП на държавите-членки. „2018 е годината, в която ще се направи равносметка на постигнатото през програмния период 2014 – 2020 г., започва дискусията за след 2020 г., подчерта министърът за Българското председателство. „България трябва да бъде устойчив и стабилен партньор, да търси баланса и най-доброто решение по общоевропейските теми, но не може и не трябва да бъдем без национална позиция и беззъби“, отбеляза тя. Западните Балкани са сред основните приоритети по време на Българското председателство, припомни министър Павлова. Като предизвикателство към строителния бранш тя посочи необходимостта от създаването на липсващата свързаност със съседните ни страни - въздушна, транспортна, жп, пътна, енергийна и дигитална.", "date": "2017.09.26", "title": "Павлова: Бъдещите проекти трябва да имат европейска добавена стойност"}
{"url": "https://www.24chasa.bg/novini/article/6466027", "text": "Никой няма да излезе победител от война със Северна Корея, прeдупреди днес китайското външно министерство след изявленията на режима в Пхенян, че американският президент му \"е обявил война\", предаде Франс прес. Няма да има победител във война на Корейския полуостров, която ще има катастрофални последици за целия регион, заяви на брифинг говорителят на китайското външно министерство Лу Кан, цитира БТА.", "date": "2017.09.26", "title": "Китай: Няма да има победители при война със Северна Корея"}
{"url": "https://www.24chasa.bg/novini/article/6466025", "text": "Средното време за приключване на определени видове дела или процедури в Съда на ЕС не отговаря на понятието за разумен срок за разглеждане на всяко отделно дело. Това се посочва в заключенията на доклад, изготвен от Европейската сметна палата и представен днес, предаде БТА. В последните години Европейският съд е предприел значителни мерки за усъвършенстване на процеса на разглеждане на делата, се допълва в документа. Съдът е определил срокове за изпълнение на ключови етапи от хода на делата и непрекъснато усъвършенства способите за наблюдение и графиците. Тези мерки допринасят за намаляване на средните срокове за приемане на съдебни решения, пише в доклада. Настоящият подход не взима предвид сроковете за отделните дела, съобразени със сложността, работното натоварване, необходимите ресурси и наличието на служители. Сроковете, определени за даден вид дела, служат само като обща цел за управление, която следва да бъде спазена като средна стойност. Въпреки че този подход несъмнено е довел до подобрения, средното време за приключване на определени видове дела или процедури не може да бъде приравнявано към понятието за разумен срок за разглеждане на всяко отделно дело, отбелязва палатата. Отчита се, че информационните системи на съда са сложни и зависят от остаряла централна база данни, към която са добавяни голям брой подсистеми. Проверяващите са установили, че в Съда на ЕС се обсъжда възможността да се направи оценка на разходите и ползите от използването от институцията и на други езици, освен френския. Съдът на ЕС се състои от две юрисдикции - Съд и Общ съд. В Съда работят 28 съдии, които се подпомагат от 11 генерални адвокати. В Общия съд работят 45 съдии, като техният брой ще достигне 56 до 2019 година. Общите разходи на Съда на ЕС са около 400 млн. евро през тази година.", "date": "2017.09.26", "title": "Европейската сметна палата: Съдът на ЕС понякога не се произнася в разумни срокове"}
{"url": "https://www.24chasa.bg/novini/article/6466016", "text": "Прокурор ще координира всички сигнали за нападения над лекари и спешни медици в София, съобщи шефът на Софийската районна прокуратура Радослав Димов.  \"Обвинителят ще отговаря за всички първоначални действия по разследването, докато се назначи наблюдаващ прокурор. Сигналите ще бъдат изпращани в районното, на чиято територия се намира болницата\", поясни шефът на СДВР Ивайло Иванов. Мерките бяха обсъдени на среща между представители на СДВР, районните управления на полицията в София, Софийската районна прокуратура и болниците в София. Домакин бе столичната полиция. ", "date": "2017.09.26", "title": "Прокурор ще координира сигналите за нападения над лекари в София"}
{"url": "https://www.24chasa.bg/novini/article/6466376", "text": "Македония изхвърля по 5000 тона храна годишно, количество, което може да осигури храненето три пъти дневно на 13 000 души, съобщи МИА. За решаване на проблема се подготвят промени в закона, които, както бе изтъкнато в Стопанската камара, ще бъдат готови най-късно до началото на идната година. Промените предвиждат вместо да се изхвърля, храната да се дарява за хуманитарни цели. В решаването на проблема с изхвърлянето на храна първо ще бъдат обхванати магазините, доставчиците и производителите, а във втората и третата фаза ще бъдат обхванати ресторантите, службите за кетъринг и домакинствата, предава БТА. Македония е седма в света по изхвърляне на храна, а щетите от това достигат 10 милиона евро. Най-много храна изхвърлят домакинствата, следват ресторантите, производителите и доставчиците. Цифрите са много сериозни и вероятно достигат 10 хиляди тона годишно, количество, което би могло да бъде основа за една цяла нова социална програма за социално слабите, заяви Блаже Йосифовски, председател на Асоциацията за чиста околна среда\"Хайде Македония\", която е инициатор на законовите промени. В законовото решение се иска бизнесът да бъде освободен от ДДС върху храната, която ще дарява, но и от наказателна отговорност при евентуални инциденти или злоупотреби, ако последователно спазва правилата за безопасна храна.", "date": "2017.09.26", "title": "Македония ще регулира изхвърлянето на храна със закон"}
{"url": "https://www.24chasa.bg/novini/article/6466320", "text": "Секс гуруто Митрадевананда Свами, който изпадна в странна кома,  е дошъл в съзнание тази сутрин, научи \"24 часа\". Той бил с кръвно 120/80 и стабилен пулс. Свами бе приет по спешност  в УМБАЛ Бургас на 20 септември, след като надзиратели от бургаския затвор го намерили в безпомощно състояние в килията му. Въпреки комата от неустановен произход лекари били учудени, че жизнените показатели на руснака са перфектни. Запознати допускат, че той сам е причинил това състояние чрез практики, които владее. Митрадевананда е бивш инструктор по йога, който се самообявил за полубог,  контактуващ директно с бог Шива. 40-годишният мъж бе задържан в Бургас в края на май, тъй като той се издирва с червена бюлетина на Интерпол. Срещу Митрадевананда Свами има издадена европейска заповед за арест. В Русия  е обвинен като лидер на престъпна група, която се занимавала с трафик на жени и сексуална експлоатация, както и със сексуални извращения с деца. Гуруто изпадна в кома ден преди да бъде екстрадиран за Русия.  Очаква се да бъде насрочена нова дата след кореспонденция между Върховната касационна прокуратура и руските власти, казаха запознати.", "date": "2017.09.26", "title": "Секс гуруто Митрадевананда излезе от кома, ще го екстрадират"}
{"url": "https://www.24chasa.bg/novini/article/6466392", "text": "\"Гледайте Германия, мислете за България\". Това заяви лидерът на БСП Корнелия Нинова на пресконференция в централата на червените. \"ХДС и ХСС и техният общ лидер Ангела Меркел спечелиха с 8% по-малко от 2013 г. Много е важно какво ще стане. Като че ли една причина отбягва от всички анализи\", заяви Нинова. По думите ѝ големите коалиции унищожават системните партии, а това било практика на политическата класа и статуквото. Според нея сливането на партиите и сливането на различни идеологии е грешно и в интерес на самите управляващи, а не на народа. \"Пет месеца по-късно се доказва отказа ни към ГЕРБ за коалиция\", каза още Нинова. \"Гледайте Германия и мислете за България, ако наистина сте родолюбци\", апелира отново соцлидерката. Тя повтори позицията на БСП - против коалиции и всякакви съглашателства. \"Днес обсъждахме бюджета за 2018 г. И нашите конкретни предложения по бюджета. Започваме регионални и национални дискусии по него. ГЕРБ готви бюджета на тъмно и го претупва набързо\", критикува Нинова и добави, че ще представи предложенията на червените следващата седмица, като по думите ѝ в тях са взети предвид нуждите на всички социални слоеве. Очаквайте подробности!", "date": "2017.09.26", "title": "Нинова: Гледайте Германия, мислете за България"}
{"url": "https://www.24chasa.bg/novini/article/6466375", "text": "Районна прокуратура-Смолян привлече като обвиняем по бързо производство 16-годишния младеж с увреждане, за това, че на 21 септември 2017 г., в Център за настаняване от семеен тип на деца и младежи с увреждания е причинил средна телесна повреда на възпитател, като макар и непълнолетен е разбирал свойството и значението на деянието, и е могъл да ръководи постъпките си и деянието е извършено по хулигански подбуди – престъпление по чл.131, ал.1, т.12, вр. чл.129, ал.1, вр.ал.2, вр. чл. 63, ал.1, т.3 от Наказателния кодекс. Това съобщи районният прокурор Георги Кърпаров. До момента е установено, че М.Б. нанесъл удари с крак и ръка в областта на тялото и главата на П.П., възпитателка в Център за настаняване от семеен тим на деца и младежи с увреждания – гр. Смолян, и я ударил с лопата в областта на носа, в резултат на което й причинил счупване на носна кост и сътресение на мозъка, довело до изпадане в безсъзнание. Обвиняемият М.Б. е бил настанен и е живеел в Центъра. Пребитата Пенка Пойдовска е в хирургичното отделение на смолянската болница. Районна прокуратура-Смолян ще внесе искане в съда за настаняване на обвиняемия в Специализирано медицинско заведение, където да му се извърши експертиза за това дали е могъл да разбира свойството и значението на деянието и да ръководи постъпките, като вещите лица – медицински специалисти, следва да отговорят и дали лицето не страда от психично заболяване, предвид данни за негова наследствена обремененост. Искането ще бъде внесено по реда на чл. 70 от Наказателно-процесуалния кодекс.", "date": "2017.09.26", "title": "16-годишният младеж с увреждане, който преби възпитателка, е с обвинение"}
{"url": "https://www.24chasa.bg/novini/article/6466428", "text": "Влаковете по част от първата линия на метрото в София са спрени. Причината е технически проблем на метровлак, който в момента е в изпитателен период, съобщиха за \"24 часа\" от Столичната община. Временно влаковете не се движат в участъка между метростанциите \"Васил Левски\" и летището, както и до Бизнес парка.", "date": "2017.09.26", "title": "Част от метрото спря заради технически проблем"}
{"url": "https://www.24chasa.bg/novini/article/6466378", "text": "След десет години от приемането ни в ЕС, сега България е в \"топ 10\" на държавите със студенти във Великобритания, където е преди Германия, Испания и Италия, а в Холандия българските студенти са много и продължават да са на четвърто място, като националност, след Германия, Китай и Белгия. Това каза пред БТА Николай Христанов - старши консултант в компанията \"Интеграл\", организатор на международното изложение \"Световно образование\". Той представи анализ за това как са се отразили десетте години членство на България в ЕС върху възможностите на българите да учат в университети в чужбина. В Университета Хага българите сега са втора по численост нация, след холандците, и са първи, като чуждестранно присъствие, съобщи Христанов. Той уточни, че в този холандски университет сега се обучават около 450 българи, много са и българските студенти в университетите в Холандия с практическа насоченост. Великобритания има над 110 университета и тя е страната с най-много програми на английски език, каза Христанов. Той отбеляза, че това е държавата, която през последните десет години отпуска държавно кредитиране за студенти от ЕС. Влизането ни в ЕС през 2007 г. съвпадна и с най-ниските такси от 3000 паунда годишно във Великобритания и възможностите за кредитиране доведоха до това, че от 30 български студенти, които са се обучавали във Великобритания през 2007 г., броят на първокурсниците ни да се увеличи до 200 в следващите години, а през 2011 г. беше най-големият \"бум\" на кандидатстване, когато бяха приети 1500 наши първокурсници в британски университети, коментира Христанов. Той отбеляза обаче, че е последвал спад с 14 процента на приема през 2013 г. заради \"шока от покачване на таксите до 9000 паунда, но българите са продължили да кандидатстват, възползвайки от държавното кредитиране\". \"Въпреки Брекзит, до окончателното излизане на Великобритания от ЕС, британското правителство запази условията за кредитиране на студенти, като те са потвърдени за тази година, както и за студентите, които ще започнат своето обучение и през следващата година. Затова има ранно кандидатстване за британски университети и вече са обработени 50 ранни кандидатури, каза Христанов. На 30 септември и на 1 октомври в \"София хотел Балкан\" ще се състои поредното изложение \"Световно образование\", на което ще започне кампанията за ранен прием в западни университети за учебната 2017/2018 година. Системата за прием в британски университети вече е отворена, като до 15 октомври т.г. е кандидатстването за медицина и за университетите Оксфорд и Кеймбридж. Холандия се превръща в основна образователна сила в Европа заради многото си добри университети, програмите си на английски език в тях и с отличните условия за финансиране и обучение на чужди студенти, заяви Ирина Христова - основател на \"Интеграл\". Тя съобщи, че централизираната система за прием на документи в Холандия отваря на 1 октомври, а препоръчителният срок за кандидатстване е 1 март. Другите две държави, които привличат българските кандидат-студенти след 2007 г., са Дания и Швеция, защото предлагат безплатни бакалавърски и магистърски програми за студенти от ЕС. Големият ръст на студенти от Европа накара Дания да наложи ограничения в приема, като се повишиха изискванията за владеене английски език и за определен хорариум от часове по математика, английски език, биология и химия за специалности, свързани с бизнеса, с инженерните и компютърните науки. От миналата година Дания реши да намали с 25 процента приема на чуждестранни студенти в университетите си с практическа насоченост и затова се очакват повече кандидати за Швеция, обясниха образователните консултанти. На изложението ще бъдат представени университети от Великобритания, Холандия, Франция, Гърция, Австрия, Италия, САЩ. За първи път ще участва и Финансовият университет под егидата на правителството на Руската федерация, предлагащ програми за икономика, финанси и финансово право.", "date": "2017.09.26", "title": "България е в \"топ 10\" на държавите\nсъс студенти във Великобритания"}
{"url": "https://www.24chasa.bg/novini/article/6466439", "text": "Римските власти арестуваха 12 души, сред които и българката Камелия Любенова Крумова, за участие в международен наркотрафик. Според италианските медии начело на престъпната организация била Бианка Дзарфати, известна с прякора Царицата на снега, както наричат белия прах. Затова и разследването на Дирекцията „Антимафия” в Рим носи кодовото наименование „Реджина” (кралица). Дзарфати командвала вноса на кокаин, хашиш и марихуана от Перу за Италия. Дрогата била предназначена за римския пазар, както и за крайбрежието на столицата, където е Остия. Всеки от членовете на организацията имал точно определена функция – асистент на шефката, човек за контакти с перуанците, куриер, касиер, брокер на римския пазар и др. Организацията разполагала с много апартаменти и коли, които служели за нуждите на трафика. Наркотиците били наричани от бандата все с кодови наименования, свързани с храна – паста, Барила, спагети, ригатони. Освен италианската шефка в организацията имало и една българка и три перуанки. Продавачите на дрога се срещали обикновено в Остия и Фиумичино, до Рим. Като място за среща с клиентите пък служела метростанцията „Батистини” в Рим. По време на разследването от 2015 до 2016 г. били иззети от полицията 3,5 кг.кокаин, 3 кг.хашиш и 150 000 евро в брой. Двайсетина души, освен арестуваните 12, били свързани с организацията. Тя разполагала и със собствен ценоразпис за дрогата – 80 000 евро струвало кило кокаин, 2500 евро кило хашиш, 1800 евро кило марихуана. След като наркотиците били продавани на дребно на римския пазар, печалбите били реинвестирани в нови покупки на дрога от Перу.", "date": "2017.09.26", "title": "Българка замесена в женски наркотрафик до Рим, 12 са арестувани"}
{"url": "https://www.24chasa.bg/novini/article/6466449", "text": "Днес, 26 септември 2017 г., около 12,30 часа, на полигон Сливница, по време на провеждането на планирано занятие по огнева подготовка се е прострелял редник І клас Николай Николаев Тошев. Това съобщиха от Министерството на отбраната. Инцидентът е станал след приключване на занятието с картечница „Браунинг“ от въоръжението на бойна бронирана машина „Гардиан“. След извършване на проверка на оръжието и доклад, че оръжието е изпразнено започва подготовка за транспортиране на картечницата. В този момент се произвежда изстрел, в резултат на който редник Тошев е тежко ранен в лявото бедро. Незабавно е оказана първа медицинска помощ от лекар от ВМА - Пловдив, който осигурява стрелбите. Пострадалият е транспортиран с линейка към ВМА - София. По време на пътуването лекарският екип е констатирал смъртта на редник Тошев. По случая се извършват съответните процесуално-следствени действия. Редник Николай Николаев Тошев е роден на 30.06.1986 г. в гр. Благоевград. На служба в Българската армия е от 20 март 2017 г. На 01.06.2017 г. в Център за подготовка на специалисти-Сливен е придобил военно-отчетна специалност мерач-оператор на ББМ „Гардиан“. По случая се води следствие от Военна полиция и прокуратура.", "date": "2017.09.26", "title": "Млад военен се уби с картечница по време на учебни стрелби край Сливница (Обновена)"}
{"url": "https://www.24chasa.bg/novini/article/6466437", "text": "Надяваме се да се възстанови бързо и да се върне скоро на работа. Това казаха колегите на проф. Валентин Плетньов от Регионалния исторически музей във Варна, след като разбраха за нелепия инцдент, при който пострада. Проф. Валентин Плетньов лежи в реанимацията на областната болница във Велико Търново с тежка черепномозъчна травма и в много сериозно състояние. Проф. Плетньов е директор на РИМ Варна от 2002-а година, а работи в музея повече от 27 години. Като един от водещите археолози в страната, под негово ръководство са направени значителни открития при разкопки, предимно във Варна и региона. Сред най-значимите му проекти, по част от които работата продължава повече от 10 години и до днес, са манастира край местността Джанавара, царския манастир над Варна край Караач текей, епископката базилика в центъра на морската столица и уникалните разкопки на крепостта Кастрици в рамките на двореца Евксиноград. За разкритията при разкопките на последния обект, проф. Плетньов бе отличен със \"Златен грифон\".", "date": "2017.09.26", "title": "Колеги на проф. Плетньов: Надяваме се да се възстанови бързо"}
{"url": "https://www.24chasa.bg/novini/article/6466431", "text": "Наказание от две години лишаване от свобода при строг режим получи 34-годишен рецидивист за кражба на дамска чанта с 13 хиляди евро, след внесен в съда обвинителен акт и постигнато в съдебно заседание споразумение с Районна прокуратура – Велико Търново. Господин Т. се призна за виновен за това, че на 06.04.2016 г. в гр. Велико Търново, ул. „Зеленка”, отнел  дамска чанта, портмоне, парфюм марка „1 Million”, 5 канадски долара, 100 лева, 15 броя секретни ключове и 13000 евро /с равностойност 25425,79 лева/, собственост на семейство от гр.Омуртаг, като всички вещи са на обща стойност 25663,25 лева. Кражбата представлява опасен рецидив, уточняват от прокуратурата.  Господин Т. е осъждан многократно. Пострадалото семейство били в гр. Велико Търново, където пренощували при свои близки, а багажа оставили в спалнята. Докато хората били в една от стаите, обвиняемият влязъл в жилището през незаключената входна врата, незабелязано проникнал в спалнята и откраднал оставената там дамска чанта. Споразумението има последици на влязла в сила присъда.", "date": "2017.09.26", "title": "2 години строг затвор за рецидивист, задигнал 13 000 евро от жилище"}
{"url": "https://www.24chasa.bg/novini/article/6466451", "text": "Регионалната дирекция „Пожарна безопасност и защита на населението“ – Добрич,. проведе демонстративно пожаро-тактическо учение, което наблюдаваха и представители на регионални дирекции на МВР от Разград, Търговище, Шумен, Силистра и Варна. Задачата бе ограничаване и ликвидиране на последствия от самолетна катастрофа със самолет на селскостопанска авиация, възникнал пожар и промишлен инцидент, свързан с изтичане на пропан-бутан в складовото стопанство за втечнен газ на „Топливо“ АД. Въпреки дъжда, огнеборците от Добрич демонстрираха висок професионализъм и заедно с екип от „Специализирани дейности” – Варна, показаха добро взаимодействие, координация и техника за спряване с инциденти от подобен характер. На територията на „Топливо“ АД, където е паднал селскостопански самолет и се е запалил, пристигнаха екипи, които евакуираха пострадалия пилот и се заеха с ограничаване на пожара и охлаждане на намиращите се в непосредствена близост цистерни с газ. От мястото на инцидента бе евакуирана влакова композиция. Въпреки възникване на реална аварийна ситуация - спиране на водоподаването, пожарникарите продължиха с охлаждането, определена бе и заразената с инсектицид зона и бяха предприети мерки за защита. Участие в учението взеха доброволци от БЧК Добрич, както и екипи на Центъра за спешна медицинска помощ и Областна дирекция МВР В края на демонстрацията директорът на Противопожарната служба-Добрич, Дарин Димитров заяви, че ще бъде направен анализ на учението за подобряване на координацията и взаимодействието между институциите и съседните регионални дирекции с цел подобряване на работата за защита на населението.", "date": "2017.09.26", "title": "Пожарникарите в Добрич ликвидираха катастрофа със селскостопански самолет"}
{"url": "https://www.24chasa.bg/novini/article/6466664", "text": "„С безкрайно уважение и истинско възхищение за всичко това, което е направено и правите за София“. Това послание написа към кмета на София Йорданка Фандъкова италианският магистрат Алфонсо Сабела, съобщиха от пресцентъра на Столична община. По време на разговора си със столичния кмет Фандъкова Алфонсо Сабела изрази добрите си впечатления от София и сподели, че е за втори път в българската столица. „Днес виждам голяма промяна, развитие, подреден град с нова визия“. По време на срещата двамата обсъдиха борбата с корупцията и мерките, които кметовете предприемат, за да ограничат лошите практики. „Насочваме усилия в намаляване на бюрократичната тежест и въвеждане на повече електронни услуги “, каза кметът на София Фандъкова по време на срещата. Според нея е много важен строгият контрол, както и в договорите с изпълнителите да се предвидят високи санкции, включително прекратяване при недобро изпълнение. Алфонсо Сабела се включва активно в най-мащабната битка на държавата срещу мафията, като част от екипа на прокурор Джовани Фалконе в операцията „Чисти ръце“. По-късно е работил като съветник по темите прозрачност при управление на обществени средства на кмета на Рим Игнацио Марино. Той е в София за премиерата на своята книга „Заразената столица“, в която представя различни успешни практики в борбата си с мафията и корупцията", "date": "2017.09.26", "title": "Йорданка Фандъкова се срещна с италианския магистрат Алфонсо Сабела"}
{"url": "https://www.24chasa.bg/novini/article/6466681", "text": "Автомобил бе взривен тази сутрин в кипърския град Лимасол, при инцидента няма пострадали, предаде ТАСС, цитиран от БТА. Кипърският в. \"Сайпръс мейл\", позовавайки се на източници от полицията, съобщи, че самоделно взривно устройство с висока мощност е било поставено в автомобила на 25-годишен юрист в една от компаниите на острова. Разследването на случая продължава. Засега не са известни други подробности.", "date": "2017.09.26", "title": "Кола се взриви в кипърския град Лимасол"}
{"url": "https://www.24chasa.bg/novini/article/6466748", "text": "Китай предупреди, че никой няма да излезе победител във война със Северна Корея. Повод за изявлението стана поредната размяна на реплики между Пхенян и Съединените щати, предаде Белият дом определи изявлението на севернокорейския външен министър, че Тръмп е обявил война на страната като абсурдно. Пентагонът даде гаранции на президента, че ще защити страната при евентуален конфликт с режима в Пхенян. Министърът на отбраната Джеймс Матис изрази надежда за дипломатическо решение на кризата: „Поддържаме военните си способности за да отговорим на най-опасните заплахи на Северна Корея, но и подкрепяме нашата дипломация в търсенето на мирно решение, доколкото е възможно.\"", "date": "2017.09.26", "title": "Китай към САЩ и КНДР: Успокойте се"}
{"url": "https://www.24chasa.bg/novini/article/6466763", "text": "Преговорите за Брекзита досега не показват достатъчен напредък, за да се премине към следващата фаза на дискусии за бъдещите отношения, включително търговията, заяви в Лондон председателят на Европейския съвет Доналд Туск, цитиран от Ройтерс, предаде БТА. След срещата си с британския премиер Тереза Мей Туск каза, че приветства новия конструктивен и реалистичен тон на британското правителство и добави. Това показва, че сме на път да приключим с философията \"и вълкът сит, и агнето цяло\" или поне така се надявам, добави той. Ще започнем да обсъждаме бъдещите си отношения с Обединеното кралство, щом постигнем достатъчен напредък. Според мен засега все още няма достатъчен прогрес, но работим за него, каза Туск ден след началото на четвъртия кръг от преговорите по условията за излизане на Великобритания от ЕС.", "date": "2017.09.26", "title": "Доналд Туск: Преговорите за Брекзит \nне бележат напредък"}
{"url": "https://www.24chasa.bg/novini/article/6466778", "text": "Президентът на Франция Еманюел Макрон заяви, че Европейският съюз е „прекалено слаб, прекалено бавен и прекалено неефективен“, при представянето на визията си за трансформиране на блока, по време на важна реч във френската столица Париж, предава AFP, цитирана от \"Фокус\". “Тази Европа, която познаваме е прекалено слаба, прекалено бавна и прекалено неефективна, но само Европа ни дава капацитета да действаме на международната сцена в лицето на големите съвременни предизвикателства“, заяви той.", "date": "2017.09.26", "title": "Макрон: ЕС е прекалено слаб, прекалено бавен и прекалено неефективен"}
{"url": "https://www.24chasa.bg/novini/article/6466826", "text": "Огромен антарктически айсберг навлезе в открити води, след като няколко седмици стоеше до шелфа, от който се отчупи, съобщи в. \"Индипендънт\", цитиран от БТА.  Южният край на айсберга А68 вече се отдалечи от шелфа Ларсен С. Теченията в морето Уедъл ще избутат върха на айсберга, който тежи трилион тона, на север. Очаква се той да дрифтира покрай шелфа, докато достигне антарктическото западноветрово течение, което се движи на изток. То ще отнесе айсберга в Южния атлантически океан. Леденият блок е на второ място по големина, откакто се правят наблюдения. Той е четири пъти колкото Лондон, но наполовина на размера на рекордьора, който се отдели от ледения шелф Рос през 2000 г. Специалистите се опасяват, че айсбергът може да се разпадне на прекалено малки парчета и ще стане невъзможно следенето им със спътник. Те могат да станат опасни за корабите в района. Глобалното затопляне надали има някаква роля в откъсването на айсберга, макар и промените в климата да допринасят за колапса на околните шелфове, заявиха учени.", "date": "2017.09.26", "title": "Огромен антарктически айсберг навлезе в открити води"}
{"url": "https://www.24chasa.bg/novini/article/6466837", "text": "Починалият по време на учебни стрелби редник Николай Тошев стягал сватба с приятелката си. Днес на учебния полигон край Сливница при нещастен инцидент 31-годишният Тошев бе прострелян в крака и почина на място. За него колегите и началниците казват, че е бил изключително дисциплиниран и отдаден в професията си войник. Бил и лъчезарен и слънчев мъж. Постъпил на служба в армията на 20 март т. г., а на 1 юни в Центъра за подготовка на специалисти – Сливен редник Николай Тошев придобил военно-отчетната специалност мерач-оператор на бронирана бойна машина \"Гардиън\".", "date": "2017.09.26", "title": "Загиналият войник Николай Тошев стягал сватба"}
{"url": "https://www.24chasa.bg/novini/article/6466832", "text": "Най-малко 1000 пътници на истанбулското летище \"Сабиха Гьокчен\", пътуващи за чужбина, не са успели да излетят рано тази сутрин заради срив в информационната система Полнет, използвана от окръжната Дирекция за сигурност в Истанбул, съобщава в.\"Хюриет дейли нюз\". Дълги опашки са се образували на гишетата за паспортен контрол, като много пътници са пропуснали полетите си, според служители от сигурността. Служителите са уточнили, че билетите на всички пътници, които са пропуснали полетите си, ще бъдат сменени с нови безплатно. Техническият проблем е бил решен около 12.30 часа и ситуацията се е нормализирала. Подобен срив в информационната система имаше на 19 май на истанбулското международно летище \"Ататюрк\", припомня вестникът.", "date": "2017.09.26", "title": "Най-малко 1000 пътници в Истанбул \nса пропуснали полетите си заради технически проблем"}
