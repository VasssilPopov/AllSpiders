{"url": "https://www.24chasa.bg/novini/article/7450773", "text": "Този, който е дал подкуп и е съобщил това на разследващите - да не се наказва, за да се възнагради добросъвестното му поведение. Това предложение за законова поправка в Наказателния кодекс (НК) е записал главният прокурор Сотир Цацаров в годишния доклад на прокуратурата за 2018 г. “Наложително е сериозно преосмисляне на концепцията за корупционните престъпления и създаване на състави, адекватни на съвременните обществено-икономически отношения”, заявява Цацаров. Добавя, че от години предлага макар и да са участвали в тях, ако за това е сключено споразумение между защита и прокурор. Според обвинител №1 има нужда от промени в НК, с които наказанието на обвиняем след самопризнание да се редуцира. Друга от идеите на главния прокурор е да започне дискусия за отпадането на наказателната отговорност за провокация към подкуп. “Има нужда от декриминализация на загубили значение за наказателноправната защита на обществени отношения престъпни състави”, коментира остарелите текстове в НК Цацаров. За поредна година той потвърждава позицията си, че прилагането на СРС по разследвания срещу престъпни банди трябва да продължи повече от 6 месеца и до 2 г. за разследване чрез служител под прикритие. Аргументира се с фактическата и правната сложност на случаите. Новото сега е, че от прокуратурата искат подслушване да се разрешава за тежки случаи на финансови и данъчни престъпления - пране на пари, злоупотреби с евросредства, укриване на данъци и други. Главният прокурор предлага в Данъчно-осигурителния процесуален кодекс да се въведе възможност разследващите пряко да изискват от НАП информация, необходима им за дадено дело. Такава възможност сега имат съдебни изпълнители или митничари. Цацаров е на мнение, че в Закона за кредитните институции трябва да има текст, даващ възможност на разследващите самостоятелно да искат от съда разкриването на банкова тайна. През 2018 г. прокурорите у нас са работили по 275 979 преписки и по 213 109 досъдебни производства, става ясно от доклада. Запазил се е преписки – 95,6%. “Остава в сила изводът от предходни доклади, че прокуратурата е ангажирана в значителен брой случаи с въпроси извън нейната компетентност - гражданскоправни спорове, битови и междуличностни проблеми и др.”, коментира Цацаров. От обвинението и т.г. отчитат, че делът на оправданите за последните 3 години е под 3%. За 2018 г. той бил 2,7%. Нисък обаче останал и делът на образуваните преписки по сигнали на ДНСК, Сметната палата, Агенцията за държавна финансова инспекция. Нямало образувани по сигнали на Агенцията за приватизация и следприватизационен контрол, посочва Цацаров. През 2018 г. в съда били внесени 30 499 прокурорски акта. Има намаление спрямо предходната година с 9,1% и с 11,6% спрямо 2016 г., казват от прокуратурата. На съд били предадени 33 318 души. Главният прокурор отчита, че през м.г. се е запазила и тенденцията за в последните 3 години – 1015. Както в предишни години, така и през 2018-а г. Специализираната прокуратура е искала най-много разрешения за подслушване и следене от съда от всички прокуратури в страната. Това се дължи на разширената ѝ през 2017 г. компетентност, от когато спецпрокурорите освен престъпни банди разследват и т.нар. корупция по високи етажи на властта, пише в доклада. 1248 били първоначалните през м.г. искания за СРС, а 415 - за продължаване на подслушване и следене. През 2018 г. малко на брой били делата за финансови злоупотреби със средства на ЕС. Това се дължало на обстоятелството, че “Вероятно тези институции смятат, че следва да са настъпили реални щети, да има изплатени субсидии на бенефициентите, за да подават сигнал към прокуратурата”, е един от изводите, които прави Цацаров. Той констатира, че и броят на производствата за трафик на хора не е голям. “Той не е показателен за действителното ниво на този вид престъпност, защото има висока латентност и обективни трудности при разследването и доказването на престъпната дейност – разследвания в чужбина, забавено изпълнение на молби за правна помощ и други фактори”, коментира обвинител №1. От доклада на прокуратурата става ясно и че за трета поредна намаляват делата за престъпления, извършени от непълнолетни. “Причините за т. нар. детска престъпност следва да се търсят и в сферата на дезинтеграцията, по-конкретно – отказа от образование или ниското ниво на образование, които водят до срив на ценностите”, е становището на Сотир Цацаров. ", "date": "2019.05.13", "title": "Цацаров: Който дава подкуп и съобщи, да не се наказва (Обзор)"}
{"url": "https://www.24chasa.bg/novini/article/7450857", "text": "Делото срещу фермера от Кюстендил Петър Пищалов, който изостави посред зима стадото си от десетки коне в Осоговския балкан, бе отложено за 30 май. Обвинението срещу 40-годишния фермер е за нехуманно отношение към животните и причиняване смъртта на 5 от животните - по чл. 78 от Наказателния кодекс, предава  . Разследването за изоставеното стадо в Осоговската планина продължи месеци. Първоначално природозащитници обявиха през февруари миналата година, че под снега в Осоговския балкан са починали от глад и студ десетки коне, а впоследствие се оказа, че са само пет. Пищалов е нарушил изискванията за откриване на животновъден обект в планината. Проявил е и безхаберие и нехуманно отношение към животните, за което му бяха съставени два акта по Закона за ветеринарно-медицинската дейност за общо 10 000 лв., които той обжалва в съда. Санкцията му вече е намалена на 2000 лв., каза адвокатът му Вася Пешева. В съдебната зала стана ясно, че той е упълномощил друг адвокат, който да го защитава. Около 15 са вписаните свидетели, както и вещи лица, които трябва да представят своите експертизи. Докато вървеше досъдебното производство от същото стадо на Пищалов се родиха няколко малки кончета.", "date": "2019.05.13", "title": "Отново отложиха делото срещу Пищалов, обвинен за смъртта на коне в Осоговската планина"}
{"url": "https://www.24chasa.bg/novini/article/7450869", "text": "Незапомнен потоп и ураганен вятър парализираха части от Хърватия и Босна и Херцеговина днес, циклонът вече достигна Сърбия, а от утре се очаква и в Западна България да има интензивни валежи с гръмотевици, предава Канал 3. В Западна Сърбия се очакват обилни валежи от дъжд - около 60 л/кв. м, поради което е мобилизиран щабът за извънредни ситуации, предава БТА. И докато западните ни съседи се подготвят да посрещнат стихията, ето какво остави тя след себе си в Западните Балкани. Буря, последвана от силни ветрове и обилни валежи, създаде проблеми в голяма част от Албания, особено в крайбрежните райони. Заради силния вятър и високите вълни, движението на всички кораби и фериботи бе забранено със заповед за закотвяне в пристанищата до второ нареждане. Бурята създава проблеми и по пътищата в страната, особено в участъците със силен наклон. Заради паднали дървета на места има прекъсване на движението. На влизане във Вльора голямо дърво е паднало върху кола, която е била в движение, има само материални щети. Трафикът към крайбрежния град бе спрян за повече от половин час, докато полицията и пожарната отстранят дървото. Бурята причини и прекъсване на електричеството на много места. Заради проливните дъждове и топенето на снега в планините се очаква видимо увеличение на нивата на реките и изкуствените водоеми, особено в северната част на страната. Обилни дъждове заляха и Босна и Херцеговина. Около 200 жилищни сгради са наводнени в Приедор. Дъждът започна да вали вчера следобед, последван от буря придружена с гръмотевици. Очаква се утре обилните валежи в страната да се засилят. Вчера буря парализира части от Хърватия. Тази сутрин по улиците на Загреб имаше много изпочупени клони, разпръснати контейнери за смет, а някои места и изтръгнати светофари. Службите за спешна помощ и пожарникарите са на терен, а от полицията предупреждават гражданите да не излизат навън, ако нямат спешна работа.", "date": "2019.05.13", "title": "Ураган и потоп парализираха Хърватия и Босна и Херцеговина, идват и към Сърбия"}
{"url": "https://www.24chasa.bg/novini/article/7450817", "text": "Защо Корнелия Нинова поставя въпроса за правомощията на главния прокурор сега, а не го повдигна преди година, година и половина или поне преди 5 месеца, попита в понеделник главният прокурор Сотир Цацаров след среща с президента Румен Радев. Тя продължи час и двайсет минути и бе първата от поредицата консултации, които държавният глава ще проведе в следващите дни по повод предстоящия избор на нов обвинител №1. Мандатът на настоящия изтича на 10 януари догодина. В неделя в Асеновград Нинова поиска законовите промени в правомощията на главния прокурор да станат преди избора на наследник на Цацаров. “В това според мен освен политическата конюнктура”, коментира Цацаров. Той припомни, че преди Консултативния съвет при президента, посветен на борбата с корупцията на 8 април, Нинова отново говорила “за ограничаване на безконтролната власт на главния прокурор и промяна в правомощията му”, но на самото заседание казала съвсем различни неща. “Останах удовлетворен, че Той изрази ясното становище, че каквито и промени да бъдат обсъждани, това трябва да стане при действащ главен прокурор, който да представлява професионалната общност и да защитава нейните интереси”, каза Цацаров. Пред него Радев демонстрирал ясно разграничение от позицията на Нинова. Цацаров припомни, че мястото, където се вземат подобни решения, не е президентството или “Позитано” 20, а парламентът. Според него до три седмици правосъдният министър Данаил Кирилов щял да внесе промени в закона, свързани с контрола върху главния прокурор, а в съдебна фаза - справедлив процес по отношение на шефовете на върховните съдилища. “Защото в съдебната фаза пирамидата е същата”, каза Цацаров. По думите му проектът, който Кирилов ще внесе, щял да изненада доста хора с предложенията. “Мога, но не искам да коментирам казаното от г-н Панов по една проста причина - междуинституционални конфликти не са необходими, лични - още по-малко”, каза Цацаров по повод казаното от шефа на ВКС пред еврочиновници. “И днес денят е много хубав, за да се занимавам с него”, добави той. Цацаров обясни, че като прочел паметните бележки от срещите с евроинспекторите, “не го хванало срам от това, което казал”. “Не искам да коментирам други, но и тях не ги е срам”, добави той, без да спомене шефа на ВКС. Главният прокурор определи срещата с Радев като “преминала в откровен дух и спокоен тон”. Според него обаче била подранила. “Изключително важно е тези консултации да покажат волята на държавния глава за стриктното спазване на конституцията и да не се превръщат в процес, който може да бъде тълкуван като опит за влияние”, каза още Цацаров. Радев пък изразил очакванията си от ясни и прозрачни процедури при номинациите. Първите предложения за следващ главен прокурор може да бъдат направени още на 10 юли. Според закона това е най-ранната дата, на която трябва да започне номинирането на кандидатите за следващ обвинител №1. Мандатът на настоящия - Сотир Цацаров, изтича на 10 януари догодина. Най-късната дата за издигане на кандидатури е 10 септември. Номинации може да правят най-малко трима от членовете на ВСС, който е от 25 души, както и правосъдният министър. Досега обаче не се е случвало правосъден министър да издига кандидат за поста на някого от тримата големи в съдебната система. Вероятно след още едно заседание Сотир Цацаров ще предложи на прокурорската колегия на ВСС графика от дати, свързан с избора. Ако тя го одобри, предложението ще бъде внесено в пленума на ВСС. За това съобщи самият Цацаров в понеделник. “Проблемът не е само в издигането на кандидатури, а във всички срокове, свързани с представянето на концепция, двата месеца, през които тя трябва да е на страницата на ВСС, сроковете за даване на становища по нея”, каза той. Правомощията на главния прокурор са определени от конституцията и Закона за съдебната власт. В тях е казано, че той ръководи и представлява прокуратурата. Също така негово задължение е да организира работата на Върховната касационна, Върховната административна прокуратура, националното следствие и на шефовете в прокуратурата. Пак той разпределя работата на своите заместници, назначава и освобождава служителите в двете върховни прокуратури и издава инструкции и указания. Следващият главен прокурор ще е четвъртият, избран от ВСС, и 7-ият от демократичните промени На 10 ноември 1989 г. на поста е Васил Мръчков, който е главен прокурор от 1987 г. В следващите две години се сменят двама - Евтим Стоименов (от 14 декември 1989-а до 6 ноември 1990 г.) и Мартин Гунев, който е главен прокурор до 19 февруари 1992 г. След това за 7 години начело на прокуратурата е Иван Татарчев. Той е първият избран от ВСС. На 16 февруари 1999 г. е наследен от Никола Филчев, чийто мандат изтича през февруари 2006 г. След него е избран Борис Велчев, който сега е председател на КС.  Тъй като Велчев напуска два месеца преди края на мандата, за да отиде в КС, поста временно пое Бойко Найденов, по онова време шеф на националното следствие. ", "date": "2019.05.13", "title": "Защо Нинова поставя сега  въпроса за правомощията  и статута на главния  прокурор, пита Цацаров  след среща с президента (Обзор)"}
{"url": "https://www.24chasa.bg/novini/article/7450873", "text": "Редица нетрадиционни места в Германия ще отворят врати, за да предложат на гражданите възможност да гласуват на предстоящите избори за Европейски парламент, предаде ДПА. Усилията са част от кампанията \"Кажи Да на Европа\", инициатива, имаща за цел да мобилизира избирателите за европейските избори, на които обикновено избирателната активност е далеч по-ниска от тази на националните избори в ЕС, предава БТА. Тези специални места ще отворят врати преди официалната дата на изборите в Германия, която е 26 май. Ако се регистрират за инициативата, гражданите ще могат да използват места за гласуване като Центъра за авиационно обучение на \"Луфтханза\" на 15 май, съблекалните на футболния клуб Борусия Дортмунд на 19 май и концертната зала на Филхармонията на Елба в Хамбург на 20 май. Може би най-знаковото място е в Берлин, където днес гражданите можеха да пуснат хартиени бюлетини в художествената галерия на Кристиан Борос, която се намира в направен от масивен бетонен бункер от Втората световна война. \"Като бивше бомбоубежище този бункер е място, където историческите промени личат ясно. Историческата промяна означава и политическа промяна\", се казва в поканата. Бункерът е на пет нива и е построен в центъра на Берлин от нацистите. След войната той остава на територията на бившата ГДР и някогашната Източна Германия е използван като склад за плодове, а след падането на Берлинската стена е преустроен в популярен клуб за техно музика. Впоследствие Борос, който е медиен предприемач от Дюселдорф, решил да използва бункера, за да съхранява колекцията си от произведения на изкуството. В галерията сета са изложени творби на художници от Естония, Китай, Швейцария, Великобритания, Южна Америка, Белгия и САЩ.", "date": "2019.05.13", "title": "Бивше бомбоубежище, съблекални на стадион и концертна зала са сред изборните секции в Германия"}
{"url": "https://www.24chasa.bg/novini/article/7450807", "text": "Върховният представител на ЕС по външната политика и сигурността Федерика Могерини съобщи, че днес в Брюксел държавният секретар на САЩ Майк Помпейо е бил призован към сдържаност спрямо Иран. Могерини прие днес Помпейо извънредно, след като той отмени предварително насрочено посещение в Москва, за да разговаря с представители на ЕС. Помпейо днес чу от мен и от някои външни министри от ЕС, с които се срещна, че моментът е особено важен и че най-разумната стъпка е на максимално сдържане, да се избегне военно напрежение, посочи Могерини. Приканваме отново Иран да спазва всички обещания и изцяло да прилага споразумението за ядрената си програма, добави тя. Всички държави от ЕС са за пълното прилагане на споразумението с Техеран, поясни Могерини. Винаги насърчаваме дипломатическите усилия и бихме подкрепили всяка възможност за разговори, това е особено подходящо при повишаване на напрежението. Държавите от ЕС са единодушни, че Международната агенция за атомна енергия (МААЕ) остава единствената, която може да прецени дали Иран изпълнява задълженията си. Досега МААЕ неколкократно потвърди, че Техеран изпълнява поетите задължения, допълни Могерини. Тя съобщи в отговор на въпрос, че двамата с Помпейо днес са обсъдили също обстановката във Венецуела и необходимостта да се разговаря \"с всички страни\", а не само \"с двете\" (президента Николас Мадуро и председателя на парламента Хуан Гуайдо - бел. кор.). Могерини добави, че европейски заместник-министри съвсем скоро ще посетят Каракас и Помпейо е бил много заинтересуван от това намерение.", "date": "2019.05.13", "title": "Могерини: Призовахме САЩ да са по-сдържани към Иран"}
{"url": "https://www.24chasa.bg/novini/article/7450820", "text": "Около 190 мигранти са били заловени в Източното Средиземноморие от вчера сутринта, съобщи днес гръцката брегова охрана, цитирана от ДПА и БТА.  Мигрантите са опитали да стигнат с лодки от Турция до Гърция. 163-ма от тях са били заловени от бреговата охрана близо до островите Самос и Кос, а 26 са били хванати близо до гръцкия пристанищен град Александруполис. Центровете за мигранти на гръцките острови, сред които Самос и Лесбос, са препълнени, по данни на министерството на миграционната политика на Гърция. Въпреки това сегашният наплив на мигранти е значително по-малък от наплива през 2015 г., когато в някои дни на гръцките острови пристигаха по около 7 хиляди мигранти, отбелязва ДПА.", "date": "2019.05.13", "title": "Около 190 мигранти са били заловени в Източното Средиземноморие"}
{"url": "https://www.24chasa.bg/novini/article/7450822", "text": "Руският президент Владимир Путин ще приеме утре държавния секретар на САЩ Майк Помпейо, който ще отиде в Сочи за преговори с руския външен министър Сергей Лавров. Това потвърди президентският прессекретар Дмитрий Песков, цитиран от ТАСС и БТА. \"Главното утре са преговорите между Лавров и Помпейо, след това двамата ще отидат при президента\", каза Песков. Путин ще ги приеме, те ще разкажат за резултатите от преговорите си и ще обсъдят редица въпроси, добави говорителят. Срещата между Лавров и Помпейо в Сочи ще е втората за този месец - на 6 май те водиха преговори във Финландия, посочва ТАСС.", "date": "2019.05.13", "title": "Помпейо отива в Сочи утре, ще се срещне с Путин и Лавров"}
{"url": "https://www.24chasa.bg/novini/article/7448565", "text": "Една майка, чийто син бе убит от беемве на тротоар на столичния бул. “България”, няма да чуе ще има ли окончателно осъден за смъртта на 34-годишния Николай Спасов. Видка Илиева е починала наскоро, чакайки 8 г. делото за катастрофата да приключи. Подсъдим за трагедията е Бисер Андреев – син на прокурора от Върховната касационна прокуратура Венцислав Андреев. През 2017 г. на първа инстанция на Николай и неговата любима Паола Тодорова, на 39 г. Двамата издъхнаха на 5 август 2011 г., пометени от колата на Андреев на тротоар край спирка пл. “Ручей”. Дали от безсилие, че трябва да чуе всяка една подробност за катастрофата, или заради нещо друго майката на Николай не идваше на заседанията в съда. От близките му присъства сестра му Десислава. “Ако бяха в средната лента на пътя, а не на тротоара, сигурно щяха да ги заобиколят”, казва тя след катастрофата през 2011 г. Бащата на Паола Банко Друмев продължава да вярва, че и втората съдебна инстанция ще потвърди присъдата на Андреев, макар да му изглежда несправедлива. “Банко обаче взе много често да боледува и ако не е в съда, е в болница”, обясни адвокатът му Христо Ботев. Близките на Паола и Николай продължават да таят надежда, че войната по пътищата ще затихне. Те се събират с други жертви на катастрофи и освен в съда могат да бъдат забелязани и на протести за по-тежки наказания за убийци на пътя. От другата страна – Андреев и семейството му, се борят с подозренията, че младият мъж няма да бъде съден според доказателствата и закона, тъй като баща му е прокурор. Всъщност делото срещу Бисер Андреев, който по професия е съдебен охранител, е емблематичен пример за бавно правосъдие. То за втори път се решава в Софийския апелативен съд. Преди това въззивни магистрати за ново разглеждане на друг състав на Софийския градски съд. На 10 януари 2017 г. съдия Вера Чочкова пак осъди Андреев на 3 г. условно с 5-годишен изпитателен срок. Освен това той няма право 6 г. да шофира. Преди делото да влезе в съда през 2013 г., по време на разследването също имаше ходене по мъките. Валяха порои от отводи на прокурори от София заради познанството им с Венцислав Андреев. Обвинението поддържаше пернишки прокурор. Накрая новото разследване по случая се водеше във Варна. Какви са фактите според Софийския градски съд, който осъди Андреев? На 5 август 2011 г. около 1 ч след полунощ Людмил Славов карал аудито си по бул. “Акад. Иван Гешов”, след което завил надясно и продължил по бул. “България”. Заел средната лента. По същото време зад Славов Андреев шофирал беемвето си. Нормално за този час почти нямало движение. Пътят бил мокър. На кръстовището на бул. “България” с бул. “Акад. Иван Гешов” имало На около 430 м оттам е бензиностанция “Шел”. Преди спирка пл. “Ручей”на булеварда, наближавайки бензиностанцията, Славов забелязал зад себе си светлини. Те постепенно се преместили вляво. Това било беемвето на Андреев, който тръгнал да го изпреварва, като се престроил от дясната в лявата лента, установява съдът. На Славов му предстояло да завие леко вляво. Направил маневрата и продължил напред. Автомобилът на Андреев се движел попътно на аудито в лявата лента с 97,13 км/ч. При достигане на спирката Лявата му задна част започнала да изпреварва предната и колата навлязла в съседната лента.Това занасяне завъртяло беемвето по посока на часовниковата стрелка. Тогава предната лява част на аудито на Славов, който карал с 96,84 км/ч, се ударила с предната дясна врата на автомобила на Андреев. От сблъсъка двете коли загубили устойчивостта си и излезли от шосето. Достигнали до десния тротоар в зоната на автобусната спирка, преминали през бордюра и след движение по самия тротоар навлезли в тревата. По пътя си помели кошчета, тръби, дървета. Преди да спре, Андреев прегазил пешеходците Паола и Николай. Двамата били с гръб към колите. Били на гости и решили да се приберат пеша, тъй като живеели наблизо, в кв. “Борово”. приема съдът. Заради нея телата на двамата влюбени били подхвърлени на капака на беемвето, удряйки се в предното стъкло. След автомелето те изхвърчали в градинката между тротоара и блок 1 в кв. “Белите брези”. На мястото на катастрофата се събрали много хора, но никой не преместил Паола и Николай заради тежкото им състояние. Двамата мърдали и стенели. След катастрофата Андреев се обадил на приятел, който пристигнал на бул. “България” заедно с баща си. През това време се появил и неустановен по делото човек, който започнал да снима с любителска видеокамера катастрофата. За да не бъде злепоставен Андреев, приятелят му свалил предния номер на беемвето. Задния не успял. След сигнал на тел. 112 първо дошли полицаи и пожарникари. 30-40 минути след катастрофата пристигнали и две линейки. След няколко операции във ВМА Николай издъхнал в 3,10 ч. А смъртта на Паола била констатирана в “Пирогов”. Тест с дрегер отхвърлил Андреев и Славов да са пили. Вече 15 заседания от 2017 г. досега не стигат на Софийския апелативен съд да приключи делото на втора инстанция. Магистратите уважават почти всяко искане на защитата за нови и нови експертизи. Следващото заседание е обявено за 10 юни.", "date": "2019.05.13", "title": "Майка не дочака присъда за убития си син от БМВ на тротоар"}
{"url": "https://www.24chasa.bg/novini/article/7450839", "text": "Статуя на Св. Винсент Ферер беше официално призната от Гинес за най-високата бамбукова скулптура в света, предаде агенция ЮПИ. Дървеният монумент, изибразяващ католическия светец е с височина 50,23 метра. Тя бе издигната за година и половина в парка на град Баямбанг в провинция Пангасинан, предава БТА. За изграждането й бяха необходими 22 626 бамбукови панела с обща маса 60 тона. Монументът беше сътворен от 600 работници във връзка с празненствата, свързани с честването на 600-та годишнина от смъртта на светеца.", "date": "2019.05.13", "title": "50-метрова бамбукова статуя на светец влезе в Книгата на Гинес (Видео)"}
{"url": "https://www.24chasa.bg/novini/article/7450632", "text": "Китайският външен министър Ван И заяви, че неговата страна няма интерес да преговоря за договор за контрол върху ядрените оръжия със САЩ и Русия, предаде Асошиейтед прес. Ван беше днес в руския курорт Сочи за разговори с руския си колега Сергей Лавров, ден преди планираните разговори на Лавров с американския държавен секретар Майк Помпейо, предава БТА. Американският президент Доналд Тръмп се оттегля от знаков ядрен договор с Русия и каза, че иска ново споразумение, което да включва и Китай. Ван И обаче каза пред журналисти след срещата, че Китай \"няма интерес\" да е част от такъв договор. Той посочи, че Китай държи арсенала си от ядрени оръжия на \"минималното равнище, за да гарантира отбранителната политика\".", "date": "2019.05.13", "title": "Китай: Нямаме интерес да преговаряме за ядрен договор с Русия и САЩ"}
{"url": "https://www.24chasa.bg/novini/article/7450712", "text": "Келнер в нюйоркска пицария върна на клиентка изгубен чек за 424 хиляди долара, въпреки че преди това тя не му била оставили и един цент бакшиш, пише агенция ЮПИ, цитирана от БТА.  Сервитьорът Армандо Маркай попаднал на плик, в който имало подписан чек, докато раздигал масата в заведението \"При Патси\" в Харлем. Оказало се, че пликът бил забравен от пенсионираната социална работничка Карън Винакур, след като била обядвала в заведението заедно с дъщеря си. Парите били предназначени за покупката на апартамент в квартала. Разсеяната дама забравила чека си, напускайки ресторанта. \"Клиентката ми имаше късмет, коментира 27-годишният Армандо. В събота обикновено имаме много работа и бях напът да изхвърля всичко, останало по масата на боклука, когато забелязах плика\". Въпреки че не получил бакшиш, сервитьорът съвестно предал чека на собственика на заведението. Обикновено забравените вещи ги слагали в кашон в дъното на пицарията, но било направено изключение с чека, предвид голямата сума. Разсеяната клиентка не могла да повярва, че пликът й бил съхранен, въпреки че се отнесла несправедливо към келнера и не му дала минимален бакшиш, каквато е практиката. Тя се разплакала, след като й върнали чека.", "date": "2019.05.13", "title": "Съвестен келнер върна на клиентка изгубен чек за 424 хиляди долара"}
{"url": "https://www.24chasa.bg/novini/article/7450715", "text": "Лидерът на обединената албанска опозиция Лулзим Баша предупреди премиера Еди Рама да не демонстрира сила, защото, по неговите думи, в най-добрия случай ще се моли да последва съдбата на бившия македонски премиер Никола Груевски, съобщава порталът А1он. Албанската полиция арестувала 50 души след протеста на опозицията в събота, който прерасна в насилие. Демонстранти използваха коктейли Молотов, а полицията отвърна със сълзотворен газ и водни оръдия. Имаше ранени полицаи и протестиращи, предава БТА. \"След драмата по време на снощното насилие срещу опозицията, което видяха всички албанци и целият свят, искам ясно да кажа на лидера на управляващата клика да не прекрачва границата. Да не демонстрира сила с бойни машини и сълзотворен газ. Забрави, че можеш да останеш на власт с насилие. В най-добрия случай ще се молиш да имаш съдбата на Никола Груевски /който избяга от страната и получи убежище в Унгария, за да избегне затвор за корупция/\", заяви Баша. Той каза, че неговата Демократическа партия и обединената опозиция искат да върнат в страната политическата нормалност, демокрацията и възможността всеки албанец да живее достойно. Баша публикува и видеозапис, в който призова гражданите да се присъединят към протеста на опозицията тази вечер в 18.30 часа местно време /19 часа българско/. Нищо не може да спре албанците да се борят за свобода и за европейски стандарти, подчерта опозиционният лидер.", "date": "2019.05.13", "title": "Албански опозиционен лидер към Еди Рама: В най-добрия случай го чака съдбата на Груевски"}
{"url": "https://www.24chasa.bg/novini/article/7450718", "text": "Германското правителство заяви днес, че ще наблюдава с повишено внимание рисковете от намеса или кампания за дезинформация от страна на Русия на изборите за Европейски парламент в края на месеца, предаде Франс прес. \"Не мога да ви посоча конкретни случаи тук, но от известно време е необходимо засилено внимание по този въпрос не само в Германия, а и на европейско равнище\", заяви пред журналисти - говорителят на канцлерката Ангела Меркел - Щефен Зайберт, предава БТА. \"Нашето засилено внимание не е неоснователно. Наблюдаваме внимателно дейността в интернет на различни международни източници, сред които е и Русия\", каза Зайберт. Говорителят отговори на медийни информации за влиянието, което Русия упражнява върху някои политически движения в Германия, особено върху крайнодясната партия \"Алтернатива за Германия\" - главна опозиционна сила в парламента. По същия начин еврокомисарят по правосъдието Вера Йоурова предупреди за това в интервю за германски всекидневник. \"Не трябва да позволяваме резултатите от изборите да бъдат фалшифицирани заради манипулации само в една от държавите членки\" на ЕС, обясни Йоурова. \"Европа трябва да е нащрек, изборите за Европейски парламент са тест да видим дали защитните механизми срещу руска намеса действат\", заяви за германската регионална медийна група Ер Ен Де литовският външен министър Линас Линкевичус. \"Не трябва да сме наивни: Москва се опитва да създаде състояние на постоянна нестабилност в ЕС и да се възползва от това в свой интерес\", добави литовският министър. След кампанията за последните парламентарни избори през 2017 г. Германия многократно е изразявала загриженост от руските опити за влияние над националния политически живот. Руският премиер Дмитрий Медведев определи през март тези страхове като \"абсурдна параноя\".", "date": "2019.05.13", "title": "Берлин: Внимателно ще следим за рискове от руска намеса на евроизборите"}
{"url": "https://www.24chasa.bg/novini/article/7450735", "text": "Лидерът на главната гръцка опозиционна партия Нова демокрация Криакос Мицотакис остро нападна днес премиера Алексис Ципрас, като го обвини, че \"лъже седем дни в седмицата\", предаде агенция АНА-МПА. Мицотакис каза, че Ципрас ще изрече още лъжи до 26 май, когато в Гърция ще има избори за Европейски парламент и за местни органи на властта, предава БТА. Опозиционният лидер заяви, че гражданите, които добре познават Ципрас, искат да избегнат порочния кръг на бедността и след броени дни ще му дадат \"отговора, който заслужава\". Политическите партии в Гърция водят все по-ожесточена битка за печелене на гласове както на тези избори, така и на предстоящите парламентарни избори през октомври.", "date": "2019.05.13", "title": "Гръцки опозиционен лидер: Ципрас лъже 7 дни в седмицата"}
{"url": "https://www.24chasa.bg/novini/article/7450755", "text": "30-годишен мъж бе прегазен от кипъреца Димитракис Пирилис в нощта на 11 май в землището на село Болярино. На място пристигнал Ангел, който е брат на убития. Той обясни, че е чакал полицески екип да се отзове на сигнала в продължение на три часа. \"Цяла нощ стоях до брат ми. Главата му бе премазана\", описва гледката той. Почти не познавам убитото момче. От много малък е по затворите, може би от 16-17 годишен. Това сподели пред   Иван Тачев - кметът на село Белозем, в което е живял Петър Гаджанов.  Убитият Петър и няколко момчета от махалата отишли в селото, за да търсят люцерна за конете, споделиха близките на Гаджанов.  „По първоначални данни жертвата, придружен от още две лица, са влезли в имота на бизнесмена с цел кражба. Те били въоръжени с коси и други инструменти. Собственикът на имота ги е видял и подгонил. Крадците са се разпръснали в различни посоки в нивата с люцерна. Кипърецът е подгонил с колата единия, като след няколко метра го е настигнал и блъснал. Поради тъмнината не е видял другите двама и се е върнал до тялото на жертвата. Към момента нямаме данни да е прегазил втори или трети път мъжа, но според свидетелите, той е обикалял с колата в кръг около жертвата”, заяви окръжният прокурор Румен Попов по-рано днес. \"Аз знам, че не е имало конфликти. Не е имало ни здравей, ни здрасти!\", обясни чичото на Петър Асен Гаджанов. \"Не трябваше да постъпва така. Трябваше да го хване, че е бил в нарушение, но не и така да го отрепе\", допълни той. Според близките младежите се намирали на поне километър от имота на Пирилис, когато били подгонени от пикапа му. Както вече стана ясно, Петър и друг път е плячкосвал имота на Пирилис, който пребивава на територията на село Болярино. От 2002 година насам той се грижи за ферма, в която отглежда селскостопански животни. Последната присъда на Гаджанов била за кражба на коне и крави именно от имота на кипъреца. По думите на Ангел обаче убитият станал нов човек, след като излязъл от затвора пред 2017 година. Намерил си жена и започнал работа. Петър оставя съкрушена бременната си съпруга, като двамата имат още едно дете. \"Ще се грижим за нея, няма да я оставим\", обещаха близките му и допълниха, че се надяват децата да останат под добри грижи, ако някой ден жената реши да си тръгне от дома им, за да продължи живота си. Според кмета на село Белозем напрежението в селото се дължи на поредицата от кражби, извършени от определена групичка. Редовните клиенти на Темида от махалата се брояли на пръсти, а имената им напоследък се свързвали основно с кражби на нафта в района на гарата. Наскоро дори се стигнало до побой. \"Бяха набили постовия, заради това, че отказал да им каже кога има доставка. Човекът си е изкарал медицинско\", разказа Тачев. Според него законодателят трябва да обмисли по-добри превантивни мерки срещу подобен тип кражби. \"Тук може да стане трагедия, по-голяма от Хитрино\", сподели опасенията си той. ", "date": "2019.05.13", "title": "Братът на убития Петър в Болярино: Цяла нощ стоях до него, главата му бе премазана (Видео)"}
{"url": "https://www.24chasa.bg/novini/article/7450559", "text": "Висшата избирателна комисия (ВИК) на Турция днес отхвърли опит на основната опозиционна партия да анулира изборите за местни власти и членове на общински съвети в Истанбул, както бе анулирано гласуването за кмет на града, предаде Ройтерс, като се позовава на Анадолската агенция. ВИК миналата седмица нареди да има повторение на изборите за кмет на Истанбул заради нарушения при назначаването на служители в избирателните секции. ВИК обаче не анулира гласовете, подадени за кметове на общините и за членове на общински съвети, предаде БТА. Основната опозиционна Народнорепубликанска партия (НРП) обяви, че след като изборите за кмет (които формацията спечели) са анулирани, следва да бъдат анулирани и резултатите от изборите за кметове на общини и общински съветници, както и да бъде анулирана победата на президента Реджеп Тайип Ердоган на президентските и парламентарни избори от 2018 г. На местните избори, произведени на 31 март, кандидатът за кмет на Истанбул на управляващата Партия на справедливостта и развитието (ПСР) Бинали Йълдъръм претърпя поражение от Екрем Имамоглу от опозиционната Народнорепубликанска партия. ВИК се произнесе в полза на ПСР на президента Ердоган, която оспорва резултата от изборите на 31 март в Истанбул и твърди, че вотът е бил белязан от нередности. Новите избори в Истанбул ще се произведат на 23 юни.", "date": "2019.05.13", "title": "Отхвърлиха опит на турската опозицията да анулира изборите за кметове в Истанбул"}
{"url": "https://www.24chasa.bg/novini/article/7450592", "text": "Собствениците на плаващ под норвежки флаг танкер съобщиха, че докато той е бил край бреговете на Обединените арабски емирства, \"неизвестен предмет\" е пробил дупка в корпуса му, предаде Асошиейтед прес, цитирана от БТА.  Компанията собственик на кораба - Том Шип мениджмънт, уточни, че плавателният съд \"Андреа Виктори\" се намира край бреговете на емирство Фуджайра и че няма никаква опасност той да потъне. Съобщение на компанията гласи, че задната част на корпуса е била поразена от неизвестен предмет вчера. Сега моряците извършват пълна инспекция и оказват съдействие на местните власти в тяхното разследване. По-рано днес Саудитска Арабия съобщи, че два нейни петролни танкера също са били обект на \"саботажни операции\" край бреговете на ОАЕ. Единият от корабите плавал към петролен терминал, за да бъде натоварен с петрол за американски клиенти.", "date": "2019.05.13", "title": "В корпуса на норвежки танкер, плаващ край бреговете на ОАЕ, има дупка"}
{"url": "https://www.24chasa.bg/novini/article/7450574", "text": "Буря връхлетя тази нощ цялата територия на Хърватия, а поривите на вятъра чупеха дървета и рушаха тераси на кафенета на адриатическия остров Раб, съобщи информационният сайт 24сата.хр. Автомобил, паркиран на крайбрежната улица на острова, бе отвян в морето, тъй като собственичката му не вдигнала ръчната спирачка, предаде БТА. Пожарникарите реагираха бързо и извадиха автомобила от морето. Потопен е и един катер.", "date": "2019.05.13", "title": "Силният вятър на хърватския остров Раб\nотвя автомобил в морето"}
{"url": "https://www.24chasa.bg/novini/article/7450596", "text": "Съветът на ЕС прие днес изявление, в което оценява действията на силите на Халифа Хафтар в Либия като заплаха за международната обстановка, предава БТА. Военното нападение срещу Триполи на Либийската национална армия, водена от Хафтар, както и последвалото повишаване на напрежението във и около столицата, представлява заплаха за международния мир и сигурност, и застрашава още повече стабилността на Либия, се посочва в изявлението. Това нападение увеличава възможността от повишаване на терористичната заплаха в цялата страна, се добавя в текста. ЕС призовава всички страни незабавно да спрат огъня и да работят с ООН за пълно прекратяване на враждебните действия, както и за постигане на политическо решение. Отправен е призив действащите лица в Либия да се разграничат открито и на място от терористите и престъпниците, участващи в боевете, както и от онези, заподозрени във военни престъпления, включително посочените от Съвета за сигурност на ООН. ЕС е дълбоко загрижен от загубата на човешки живот, от нарастващия брой на вътрешно разселените либийци и отражението на събитията върху миграционните потоци. Всички страни трябва да защитават цивилните, включително мигрантите и бежанците, като разрешават и улесняват безопасното, бързо и безпрепятствено предоставяне на хуманитарна помощ и услуги на всички засегнати, както е предвидено в международното хуманитарно право и международното право в областта на правата на човека, се посочва в изявлението. Безразборните нападения на гъсто населени жилищни райони може да представляват военни престъпления. За такива нарушения на международното хуманитарно право трябва да бъде търсена отговорност. Няма военно решение на кризата в Либия, допълва ЕС и потвърждава пълната си подкрепа за работата на специалния представител на генералния секретар на ООН и Мисията на ООН за оказване на помощ в Либия. ЕС призовава настоятелно всички страни да спазват изцяло оръжейното ембарго и да се въздържат от всякакви действия, които биха могли допълнително да подкопаят политическия диалог под егидата на ООН. ЕС призовава за постигане на политическо решение в Либия с пълноценното участие на жените.", "date": "2019.05.13", "title": "ЕС: Действията на войските на Хафтар са заплаха за международния мир"}
{"url": "https://www.24chasa.bg/novini/article/7450602", "text": "Това е първата от поредицата срещи, които държавният глава ще проведе с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор, съобщиха от прессекретариата на президента. По време на срещата държавният глава подчерта високите обществени очаквания към следващия главен прокурор в България като институция от ключово значение в борбата с престъпността, корупцията и упражняване на надзор за законност. Президентът Радев изрази и очакването си за прозрачни и ясни процедури, при които да бъдат направени номинациите и избора на следващия главен прокурор. Утре президентът Радев ще проведе среща с председателя на Върховния касационен съд Лозан Панов.", "date": "2019.05.13", "title": "Радев: Очаквам прозрачна и ясна процедура за избор на следващия главен прокурор"}
{"url": "https://www.24chasa.bg/novini/article/7450597", "text": "На 18 май всички вдъхновени от постиженията и мечтите на Боян можем заедно да изкачим неговата любима пътека за тренировки от Княжево до Копитото. Семейството и приятелите му превръщат ежегодното изкачване в средата на май в традиция. Всеки път го посвещаваме на един от върховете покорени от Боян, но ще се стремим към своите собствени, както той ни показа. Тази година скоростното изкачване е посветено на Гашербрум I (8068 м) - първият от серията осемхилядници, изкачени от Боян. - казват организаторите. Записването за състезателната част става на  . Всеки стартирал от Княжево и финиширал на Копито ще получи медал със специален дизайн на Гешербрум I и сертификат. За победителите жени и мъже е предвидена премия от 1000 лв., а за второ и трето място, съответно: 500 и 200 лв. Стартът на състезанието по скоростно изкачване до Копитото е в 9 часа, от Бар Шишарка, в Княжево. Състезателите ще бъдат пускани на вълни за да се избегне прекаленото струпване на хора по пътеката. Финалът е на Копитото, където ще има церемония по награждаването. Целият маршрут ще бъде маркиран. Опитен екип от Спортна академия ще следи за спазване на правилата и безопасността по трасето. Веднага след приключване на скоростното изкачване на регистрираните участници, всеки ще може да мине по пътеката и да се присъедини към празника на Копитото. Целта на състезанието е веднъж годишно хората, които обичат Боян, да се събират на „неговото място” и да го почетат. Спортното събитие е най-подходящият начин да го почетем като вдъхновяваща личност и забележителен спортист, като заедно с това насърчаваме хората да спортуват и да прекарват повече време сред природата.", "date": "2019.05.13", "title": "С Боян Петров към собствени върхове"}
{"url": "https://www.24chasa.bg/novini/article/7450605", "text": "С разпит на свидетели продължи делото срещу бившата съдийка от Софийски градски съд Румяна Ченалова. Тя е обвинена, че в качеството си на действащ магистрат през 2013 година е извършила престъпление по служба и е съставила документ с невярно съдържание, предаде  Според прокуратурата Ченалова е извършила престъпленията при разглеждане на дело по искова молба на дружеството „Обединени Енергийни търговци” срещу НЕК. Държавното обвинение твърди, че бившата съдийка не видяла нередности в молбата, а по нея не били платени дължимите държавни такси за над 430 хиляди лева. Така за Националната енергийна компания настъпили вреди последици и запор на сметки. На днешното заседание бяха разпитани адвокатите на НЕК по делото – Станислав Иванов и Елисавета Соколова. Иванов потвърди пред съда, че в исковата молба на „Обединени Енергийни търговци” е била поискана сумата от 6 милиона и 500 хиляди лева, за което дружеството е трябвало да заплати държавна такса в размер на 260 хиляди лева. Седмици по-късно е била одобрена нова искова молба от Ченалова, постъпила от „Обединени Енергийни търговци”, с която дружеството увеличило исковата си претенция с над 4 милиона лева. Дължимата държавна такса за увеличението на иска пък е в размер на близо 176 хиляди лева, но и тази такса не била заплатена от ищеца. Иванов потвърди и хронологията на тези събития, но изрично отбеляза, че не е правил проверки дали държавните такси са били платени. Като причина той изтъкна факта, че по презумпция в правния свят едно дело няма как да стартира без заплатени държавни такси. Поради това в нито един момент както той, така и другият свидетел по търговско дело между „Обединени енергийни търговци” и НЕК – Елисавета Соколова не са поставили под въпрос редовността около исковата молба. Второто обвинение срещу Ченалова е за документно престъпление и е свързано със същото търговски дело, тъй като според прокуратурата съдийката е поправяла протокол по него. Освен поправка, тя е извършила и допълване на протокола от съдебното заседание, отбелязвайки идентичност на оригиналните документи с копията, приложени по делото. През декември 2017 г. делото бе върнато от съда за прецизиране на обвиненията и изпратено по компетентност в Специализираната прокуратура. В кратки срокове Специализираната прокуратура изпълни всички указания на съда, изложени в разпореждането за връщане на делото, и изготви обвинителен акт със същите обвинения.", "date": "2019.05.13", "title": "Разпитаха двама свидетели по делото срещу Румяна Ченалова"}
{"url": "https://www.24chasa.bg/novini/article/7450634", "text": "Продължава издирването на изчезналия журналист Абдулкадир Нишанджъ от Анадолската агенция, който миналата седмица бе отнесен от лавина, предаде турската национална агенция, цитирана от БТА.  Кореспондентът на Анадолската агенция е отразявал в петък изграждането на път в планината Соганлъ, намираща се между окръзите Байбурт и Трабзон (на височина 3500 метра). Журналистът се хлъзнал надолу, след като снежна маса, върху която стъпил, се откъснала. Екипи на Дирекцията за управление при бедствия и извънредни ситуации, жандармеристи, спасители, парамедици четвърти ден продължават да издирват изчезналия журналист, информира Анадолската агенция.", "date": "2019.05.13", "title": "Продължава издирването на изчезнал турски журналист в Североизточна Турция"}
{"url": "https://www.24chasa.bg/novini/article/7450594", "text": "60-годишният Димитракис Пирилис, който бе обвинен, че е прегазил рома Петър Гаджанов с товарния си джип живеел на семейни начала с ромка и трите й деца от друг мъж. Това каза пред \"24 часа\" кметицата на Болярино Стефка Милева. \"Пирилис е в Болярино повече от 10 г. Не е семеен, живее на семейни начала с местна ромка, която е с три деца от друг мъж. В кравефермата работят няколко души от малцинството\", каза тя. Според нея кипърецът не е бил от кротките жители. Изненадана е обаче, че нарочно е блъснал и убил човек. По думите й преди 3-4 г. избухнал пожар в къщата на чужденеца в Болярино и тя станала необитаема. По тази причина Пирилис се пренесъл с ромката във фермата. Спориед прокуратурата няма данни убитият Гаджанов да е участвал в палежа.", "date": "2019.05.13", "title": "Кипърецът, прегазил ром в Болярино, живеел с местна ромка и гледал децата й"}
{"url": "https://www.24chasa.bg/novini/article/7450786", "text": "Вероятно Специализираната болница за активно лечение по детски болести \"Проф. Иван Митев\" ще сключи договор с Министерството на здравеопазването за извършване и заплащане на спешна медицинска помощ. Това каза пред журналисти министърът на здравеопазването Кирил Ананиев след среща с представители на НЗОК и на Българския лекарски съюз /БЛС/. Министър Ананиев допълни, че ще бъдат увеличени цените на някои клинични пътеки, като най-голям акцент ще се постави върху специалностите \"Педиатрия\" и \"Пулмология\". Предвижда се и да се увеличат заплатите на персонала в лечебното заведение. Средствата ще бъдат от резерва на НЗОК, както и от МЗ. Срещата на Жени Начева с ръководството на болницата, която се състоя преди дни, е била, по думите на министър Ананиев, доста убедителна и аргументирана, и след нея те са били доста по-спокойни, предаде БТА.  Методиката за формиране на заплатите е готова, но от БЛС пожелаха да им я изпратим официално, за да дадат и те своето становище. Ако те имат забележки и те са уместни, методиката ще бъде предложена и на Отрасловия съвет, а след това ще бъде оповестена публично, допълни той. БЛС предлага да бъдат увеличени цените и на шест клинични пътеки, по които работят предимно в общинските болници, каза председателят на съсловната организация Иван Маджаров. По думите му клиничните пътеки, по които се лекуват основно деца, трябва да бъдат отделни, а не, както досега, общи с тези за възрастните.", "date": "2019.05.13", "title": "Детската болница ще сключи договор с Министерството на здравеопазването за извършване на спешна помощ"}
{"url": "https://www.24chasa.bg/novini/article/7450804", "text": "„Почти в края на мандата на ЕП гласувахме за създаването на Европейски орган по труда, който да следи за социалния дъмпинг във всички страни-членки. Използвам да подчертая значителния принос на Георги Пирински по темата. Веднага след това призовах правителството на България да кандидатства за седалището на този орган, защото ние сме една от малкото страни, в които няма разположени европейски институции. Получих информация, че сме подали документи наред с Кипър, Латвия и Словакия. Само че те имат преимуществото да са членове на Шенгенското пространство или да използват еврото. Това още веднъж подчертава необходимостта да имаме ясни национални приоритети, които да отстояваме в новия ЕП и ЕК – незабавното присъединяване на страната ни към Шенген е един от тях. След като подадохме документи, сега е време за политически и експертни усилия на всички нива, за да покаже държавата ни, че е готова да защити кандидатурата си за седалище на Европейския орган по труда.“ Това заяви в Шумен президентът на ПЕС Сергей Станишев. Той е в града за срещи с представители на бизнеса и с обществеността. В рамките на посещението в областта лидерът на европейската левица посети и община Нови пазар. „Болките на българите от Стара Загора, през Варна и Добрич до Шумен са едни и същи – хората питат как могат да се повишат доходите, за да имат достоен живот; страдат, че градовете и селата им се обезлюдяват, а те общуват с децата си по скайп. На всички тях отговарям, че европейските избори са инструмент за това – чрез тях можем да прекратим почти 25 годишния монопол на ЕНП в управлението на Европейската комисия. Десницата в Европа е агент на големите корпорации, а не на интересите на хората. Европейската левица е тази, която може да постигне истински социален Съюз, с гарантирани доходи и трудови права. В манифеста на ПЕС се презвиждат конкретни мерки за борбата с неравенствата“, коментира още Станишев. „Има идентичност между политическата ситуация в Европа и в България – статуквото се представлява от десницата. Добър резултат за „БСП за България“ на предстоящите избори ще допринесе за силното представяне на европейската левица и ще предпостави промяната в България“, допълни президентът на ПЕС.", "date": "2019.05.13", "title": "Станишев: Време е за политически усилия за привличане на Европейския орган по труда"}
{"url": "https://www.24chasa.bg/novini/article/7450805", "text": "Петдесет и две годишният бездомник Пол Рокет, който през декември 2018 година в продължение на седем часа се угощавал в ресторант край Кембридж, получи присъда от 34 седмици затвор, тъй като отказал да плати сметката си, съобщи в. \"Дейли мейл\", цитиран от БТА.  На 27 декември Рокет се почерпил обилно и с различни питиета и така сметката му се закръглила на 53 британски лири (61 евро). Съдът в Кембридж е издал присъдата предвид факта, че бездомникът е имал забрана да влиза в ресторант, ако няма средства да заплати. Въпреки това Рокет влязъл в ресторанта към 17 часа и излязъл едва в 23 часа с помощта на пазачите. Рокет твърди, че посетил заведението, за да оцелее. Той си поръчал хапки от раци, панирани кюфтенца, пържени картофи, плодова салата, два сайдера, две двойни уискита и две кафета. Пред съда той каза, че не е проявил криминално поведение и не се призна за виновен. Съдът обаче реши Рокет да лежи 34 седмици в затвора и поднови забраната му да влиза в ресторант без пари. \"Рокет никога не е имал намерение и средства да плаща за консумацията си и знае какви са последствията. Жалко е, че се е озовал в такава ситуация, но той просто е нарушил закона,\" коментира местен полицай.", "date": "2019.05.13", "title": "Осъдиха на затвор бездомник, вечерял 7 часа в ресторант и не платил сметката си"}
{"url": "https://www.24chasa.bg/novini/article/7450547", "text": "Жителите на малкото хърватско село Крило Йесенице, което се намира между Омиш и Сплит, притежават истинско богатство, за което не са получили никаква помощ от държавата, пише в. \"Ютарни лист\", цитиран от БТА.  Седемстотинте жители на селото са собственици на флота от 180 малки круизни кораба, всеки от които струва най-малко половин милион евро, а цената на най-новите надхвърля три милиона. Общо стойността на флота възлиза на фантастичните 271 милиона евро. Статистически всеки четвърти жител на селото /включително децата/ е собственик един малък круизен кораб. На практика, седемдесет семейства от това малко селце притежават 75 процента от общия брой на този тип кораби в страната. За да си купи нов кораб за 2 милиона евро, всеки жител на селото е готов да заложи всичко, което има, защото знае, че ще си върне парите за по-малко от 10 години. Сметката е проста, всеки кораб носи на собственика си поне 270 хиляди евро на сезон, а местата са резервирани дълго преди началото на сезона.", "date": "2019.05.13", "title": "В най-богатото село в Хърватия всеки 4-ти жител притежава малък круизен кораб"}
{"url": "https://www.24chasa.bg/novini/article/7450467", "text": "Москва и Пекин взаимодействат активно в интерес на укрепването на международната сигурност и стабилност. Това заяви днес руският министър на външните работи Сергей Лавров преди да се срещне с китайския си колега Ван И, предаде ТАСС, цитирана от БТА.  \"Като цяло руско-китайското взаимодействие е един от ключовите фактори за поддържането на международната сигурност и стабилност, за оформянето на многополюсното устройство на света\", каза Лавров. Той отбеляза, че Китай е ключов партньор на Русия на световната сцена. \"Държавите ни сътрудничат тясно на най-различни многостранни площадки, включително ООН, Г-20, ШОС (Шанхайската организация за сътрудничество), БРИКС (Бразилия, Русия, Индия, Китай и Южна Африка), РИК (формата Русия-Индия-Китай), работим по съвместяването на интеграционните потенциали на ЕАИС (Евразийския икономически съюз) и \"Един пояс, един път\" с перспектива за формиране на голямо евразийско пространство\", допълни той. \"Разширява се търговско-икономическото сътрудничество, инвестиционното сътрудничество, взаимодействието във високотехнологичните отрасли, в търговската сфера\", добави руският министър. \"Ценим и нашето военно, военнотехническо сътрудничество, взаимодействието по линия на правоохранителните органи, в това число в борбата с тероризма, наркотрафика и организираната престъпност\", посочи той. Китайският външен министър Ван И призова Москва да противодейства заедно с Пекин на маниера на някои страни да използват клеветата и лъжата, за да постигат политическите си цели. \"Днес клеветата и очернянето са един от методите за провокация. Може да се окаже, че когато такива клевети и лъжи прозвучат сто пъти, накрая може да се възприемат като истина. Това не е добре. Колкото по-голяма е държавата, толкова по-голяма отговорност има тя, но, за съжаление, сега колкото по-голяма е държавата, толкова по-своеволно се държи тя\", каза той.", "date": "2019.05.13", "title": "Лавров: Китай е ключов партньор на Русия на световната сцена"}
{"url": "https://www.24chasa.bg/novini/article/7450474", "text": "„Родителите, които живеят трайно в София, ще получават първи възможност да записват децата си. Това от следващия май ще бъде факт”. Това каза доц. д-р Тодор Чобанов, заместник-кмет на Столична община в ефира на „Плюс-Минус\" по  Той коментира ситуацията, при която 7 000 деца в София останаха без места в детските градини и яслите. Националната статистика показва, че местата в яслите у нас стигат едва за 17% от децата. „Броят на децата, които се приемат в яслените групи е равен на броя, които не успяваме да приемем”, добави Чобанов. По думите му темповете на строителство, няма как да изпреварят механичния прираст – според НСИ 60 човека на ден се преселвали от страната в София. „При първото класиране имахме 20 000 кандидати – имаме с около 2000 деца на набор по-малко. Въпреки негативната демографска крива имаме 2700 кандидати повече. В София имаме съчетание на младо население с голяма механична вътрешна миграция”, допълни той.", "date": "2019.05.13", "title": "Тодор Чобанов: Родители, които живеят трайно в София, първи ще записват децата си в градина"}
{"url": "https://www.24chasa.bg/novini/article/7450479", "text": "Още две тела на жени бяха открити в германската провинция Долна Саксония, в апартамента, принадлежал на един от тримата души, убити с арбалет през почивните дни. Това съобщи полицията, цитирана от Франс прес и БТА.  Полицаите са открили телата в северозападния град Гифхорн в жилището на 30-годишна жена. Тя беше една от трите жертви, открити пронизани с арбалет в събота в хотел в Пасау, провинция Бавария, уточни полицията. Не се съобщава как са загинали двете нови жертви. Телата бяха открити в изолиран хотел на брега на река в Пасау, близо до границата с Австрия. Убитите са 33-годишна жена и 53-годишен мъж от провинция Райнланд-Пфалц и 30-годишна жена от Долна Саксония. Първите две жертви са били на леглото, хванати за ръка и пронизани в главата и гърдите, а третата - на пода, пронизана в тялото. Tримата се регистрирали в хотела късно вечерта на 10 май за три нощувки. Не са носели багаж. Мъжът бил с костюм и имал дълга бяла брада, а жените били облечени в черно, съобщиха свидетели за германския таблоид \"Билд\". Те пожелали \"лека нощ\", взели вода и газирани напитки и се качили в стаята си. Полицията претърси и пикап с емблема със стрелец с лък. Органите на реда не смятат, че има и друг замесен в престъплението. ", "date": "2019.05.13", "title": "Откриха още две тела, свързани със загадъчните убийства с арбалет в Германия"}
{"url": "https://www.24chasa.bg/novini/article/7450218", "text": "Девненският районен съд уважи искането на прокуратурата и взе най-тежката мярка за процесуална принуда - задържане под стража, за мъж, заплашил бившата си с убийство. 58-годишният Милко А. от Вълчи дол, може да обжалва мярката си пред втора инстанция. След 40-годишен брак семейството се разделило скоро. Мъжът живеел в семейния дом, а жена му се изнесла в къщата на един от синовете им, които са в чужбина. На 9-и май, около 23 часа, Милко счупил прозорец на къщата, в която се намирала съпругата му. За да не изпотроши дома на сина им, жената отключила на Милко да влезе. Обадила се и на сестра си, тъй като се страхувала. Тя дошла, но това не спряло насилника, пред нея мъжът ударил два пъти в главата бившата си жена и й нанесъл 4 ритника, след което тя паднала на земята. По време на побоя Милко се заканил да я убие. Жената си изкарал медицинско свидетелство на следващия ден и подала жалба. Към нея приложила и две медицински от предишни побои, които Милко й нанесъл.", "date": "2019.05.13", "title": "Постоянен арест за мъж от Вълчи дол, пребил и заплашил бившата си с убийство"}
{"url": "https://www.24chasa.bg/novini/article/7450227", "text": "Шокиращ полски документален филм, отчасти заснет със скрита камера, който представя срещи между жертви на свещеници педофили с жертвите им, е бил гледан пет милиона пъти само за 36 часа след публикуването му в ЮТюб в събота, предаде Франс прес, цитирана от БТА. Филмът със заглавие \"Само не казвай на никого\", чийто автор е независимият журналист Томаш Секелски, съдържа и обвинение срещу високопоставени църковни служители за слабостта или липсата на санкции. Разпространяването му две седмици преди изборите за Европейски парламент може да се отрази негативно върху управляващата консервативна партия \"Право и справедливост\", която афишира своята католическа идентичност и съюза си с църквата. Без директно да коментира филма, лидерът на \"Право и справедливост\" Ярослав Качински заяви, че извършителите на сексуални посегателства срещу непълнолетни трябва да бъдат сурово наказвани, независимо дали са свещеници или знаменитости (намек за режисьора Роман Полански). Качински подчерта, че се готвят промени в полския наказателен кодекс, по силата на които извършителите на такива посегателства ще може да бъдат осъждани на затвор до 30 години. \"Силно съм развълнуван от това, което видях във филма на Томаш Секелски. Моля прошка за всички рани, нанесени от хора на църквата\", заяви архиепископ Войчех Поляк, примас на полската църква. Полският лауреат на Нобелова награда за мир Лех Валенса призова католическата църква да предотврати по-нататъшни сексуални посегателства срещу деца от духовници, предаде Ройтерс. Един от показаните във филма свещеници е Франчишек Цибула, който е бил изповедник на Валенса в продължение на 15 години - от 1980 г., когато е съосновател на профсъюза \"Солидарност\", помогнал за свалянето на комунизма, в периода, когато става първият демократично избран президент през 1990 г. и до края на мандата му през 1995 г. \"Мъчно ми е като разбрах, че моят капелан се е държал толкова зле\", заяви Валенса, цитиран от всекидневника \"Полска Таймс\". Полша е една от държавите с най-много вярващи в Европа и католическите свещеници се радват на високо ниво на социален престиж. Близо 85 на сто от 38-милионното население на страната се определят като католици, а около 12 милиона всяка неделя ходят на литургия, но и тя не бе пощадена от скандалите със сексуални посегателства и обвинения, че висши духовници са прикривали подобни случаи, отбелязва Ройтерс.", "date": "2019.05.13", "title": "Полша шокира с документален филм за педофилия в католическата църква (Видео)"}
{"url": "https://www.24chasa.bg/novini/article/7450075", "text": "18-годишно момиче, участвало в обученията на граничните сили на Обединеното кралство и проявявало \"екстремна\" физическа активност през последните месеци, започва да ражда по време на тренировка, без да знае, че е бременно. Бебето Майзи се родило в седмия месец с тегло 2410 кг. Бет Мартин от Блекпул, Англия, получила пронизващи болки в корема и се обадила на спешен телефон, за да получи помощ. Преди това била на полицейско обучение за реакции при безредици, разказа \"Дейли мейл\". \"Имах 7 часа, за да осъзная, че ще стана майка. Когато казах на братята ми, те си помислиха, че се шегувам\", казва Бет. Мейзи, която днес е на 7 месеца, се развивала в утробата на майка си зад ребрата й, при което коремът на Бет не растял. Двата теста за бременност, които британката си направила два месеца преди да роди през октомври 2018-а, също били отрицателни. При \"загадъчната бременност\" жената не знае за състоянието си поради много фините симптоми. Нивата на хормона на бременността - ЧХГ, в урината, са толкова ниски, че не могат да бъдат открити. Това може да се дължи на поликистоза на яйчниците, колебания в хормоните след друга бременност, ниски телесни мазнини, стрес или контрацепция. Движенията на бебето в утробата често за възприемани като газове. Дори ултразвукът може да не успее да открие бебето, ако матката не е разположена както трябва. \"Когато пристигнах в болницата, болките вече бяха непоносими. Една от сестрите ми каза, че според нея съм бременна. Tогава осъзнах, че близо 70 часа съм имала контракции\", разказва Бет. По време на бременността си момичето запазва фигурата и килограмите си. Не обръща внимание на малкото тегло, което наддава. Бет смятала, че се чувства уморена заради интензивните обучения, а когато контракциите започнали, мислела, че има проблеми със стомаха. \"Бях се отдала на тренировките, 70 часа седмично проявявах интензивна физическа активност\", разказва тя.   Седмица преди да роди, британката била на обучение на полицията, на което я преследвали коне. Осъзнавала само че по-лесно се задъхва.  \"Никога не съм искала да имам деца, но сега не мога да си представя живота си без нея. Баща ми беше много щастлив, когато майка ми пристигна, клатеше объркано глава - всички бяхме в шок. И все пак Мейзи е най-хубавото нещо в живота ми\", споделя още британката. \"Върнах се в колежа през септември, за да завърша курса си и да се върна на работа, след като ползвах 6-месечен отпуск по майчинство. Исках да покажа на хората какво още мога да постигна - и съм готова на всичко\", казва Бет.", "date": "2019.05.13", "title": "18-годишна започва да ражда на полицейска тренировка, без да знае, че е бременна"}
{"url": "https://www.24chasa.bg/novini/article/7450241", "text": "Вицепремиерът и министър на външните работи Екатерина Захариева участва днес в Брюксел в срещата на министрите на външните работи от ЕС и техните колеги от шестте страни от Източното партньорство (ИП) – Армения, Азербайджан, Беларус, Грузия, Молдова и Украйна. Инициативата на ЕС и шестте му източни партньори, която стартира през 2009 г., отбелязва своята десета годишнина. Това съобщиха от пресцентъра на Министерството на външните работи. Дискусията в рамките на работната сесия на министерската среща се фокусира върху постигнатия напредък по прилагането на 20-те цели на Източно партньорство за 2020 г. Обща бе оценката, че е отбелязан добър напредък в области като икономика, търговия, малки и средни предприятия, свързаност, установяване на близки и уеднаквени тарифи за роуминг, безвизови пътувания, енергийна ефективност, контакти между хората и образование. В същото време са необходими още усилия в области като върховенство на закона, добро управление, борба срещу корупцията, изборно законодателство, независими медии. Неравномерен е напредъкът по правата и свободите на гражданското общество. “През изминалите 10 години нашият общ проект – Източното партньорство – извървя дълъг път. Като дете, което се нуждае от помощта и подкрепата на родителите си, за да преодолява трудностите и да стане по-силно, нашето партньорство зависи от общите ни усилия”, заяви министър Екатерина Захариева. “С наближаването на 2020 г. е важно да се направи преглед на постигнатото досега по двайсетте цели, които сме си поставили. Особено ценим усилията за постигане на осезаеми резултати, които се отразяват пряко върху живота на гражданите на нашите страни”, отбеляза българският първи дипломат. Екатерина Захариева даде практически пример за подкрепа, която България предоставя, чрез проекта на българския Дипломатически институт по енергийна дипломация в Украйна, финансиран по линия на Българската помощ за сътрудничество за развитие и правителството на САЩ. Около 840 украински участници от 8 водещи университета в 6 града са се възползвали от проекта през периода 2017 – април 2019 г. България също така активно участва в изпълнението на различни проекти и предоставя финансова подкрепа под формата на официална помощ за развитие на Молдова, Грузия и Армения. “Признавайки постигнатия досега напредък, трябва да подчертаем, че са необходими по-нататъшни усилия за постигане на устойчиви резултати във всички приоритетни области до 2020 г.”, подчерта министър Захариева. Реформите трябва да бъдат консолидирани в ключови сфери като независимост и ефективност на съдебната система, борба с корупцията, свободата на медиите, правата на човека, включително правата на лицата, принадлежащи към национални и други малцинства.", "date": "2019.05.13", "title": "Захариева за Източното партньорство: Извървяхме дълъг път, важни са общите ни усилия"}
{"url": "https://www.24chasa.bg/novini/article/7450237", "text": "Консултациите за избор на следващ главен прокурор, които държавният глава Румен Радев започна днес в президентството, са подранили и са прибързан процес. Такова мнение е изразил главният прокурор Сотир Цацаров пред президента по време на срещата им, която продължи час и двайсет минути, съобщи самият той на излизане от президенството. Цацаров припомни, че процедурата за избор на нов главен прокурор трябва да бъде открита на 10 юли или най-късно на 10 септември, а самият мандат изтича на 10 януари. Теоретично изборът може да се проведе в края на октомври или началото на ноември. Точно затова според Цацаров консултациите били подранили. Срещата беше конструктивна, премина в спокоен тон и откровен дух, съобщи още главният прокурор. Той също така подчертал, че консултациите не бива да се възприемат като опит за влияние, тъй като президентът няма участие в първия етап при избора на главен прокурор. \"Изключително важно е тези консултации да покажат волята на държавния глава за стриктното спазване на конституцията и закона, да не се превръщат в процес, който може да бъде тълкуван като опит за влияние върху първата част от процедурата. Тази част, която е свързана с номинация и избор, в която той по конституция няма правомощия. В това отношение срещнах пълното разбиране на президента\", каза още Цацаров. Друга тема на разговора между Радев и Цацаров била свързана с правомощията на главния прокурор и евентуалните промени, които се предлагат в тази посока. \"Моето становище, а такова е и на държавния глава е, че трябва да бъдат осъществявани промените, които са препоръчани от ЕК и са свързани с евентуалния благоприятен изход за България от механизма за сътрудничество и проверка\", каза Цацаров. Той коментира и изявлението на Корнелия Нинова в неделя, че промените в правомощията трябва да се направят преди избора на нов главен прокурор. \"Останах удовлетворен от това, че не видях съвпадение между позицията на г-жа Нинова и позицията на президента. Той изрази ясното становище, че каквито и промени за статута на главния прокурор да бъдат обсъждани, това трябва да стане при наличие на действащ главен прокурор, който да представлява професионалната общност и да защитава нейните интереси\", добави Цацаров. По думите му пред него било демонстрирано съвсем ясно разграничение между партийна и държавноотговорна позиция и липсата на съвпадение между тях. Цацаров попита и защо въпросът за правомощията не е бил повдигнат от лидера на БСП преди година и половина, а точно сега. Той добави, че мястото, където ще се вземат решения за изменение на статута на главния прокурор не е нито президенството, нито \"Позитано\" 20, а парламента. Попитан за паметните бележки от срещата на тримата големи с еврочиновници, които бяха разсекретени от Висшия съдебен съвет миналата седмица и по-специално за критиките, които шефът на Върховния касационен съд Лозан Панов отправя към всички институции, Цацаров обясни, че не иска да ги коментира и да дава оценки \"по една проста причина - междуинституционални конфликти не са необходими, лични още по-малко\". \"Макар че аз нито ги създавам, нито ги пренасям, всеки е голям и зрял човек и отговаря за думите си. Аз за моите, Панов за неговите. И днес денят е много хубав, за да се занимавам с него\", добави главният прокурор. Утре предстои среща на президента с Лозан Панов, а в четвъртък с председателя на Върховния административен съд Георги Чолаков.", "date": "2019.05.13", "title": "Цацаров: Консултациите при президента за избор на главен прокурор са подранили"}
{"url": "https://www.24chasa.bg/novini/article/7450252", "text": "Германският външен министър Хайко Маас се срещна днес с американския държавен секретар Майк Помпейо за разговори за Иран, казаха дипломатически източници, цитирани от ДПА и БТА. Помпейо е на непланирано посещение в Брюксел, където се събират на среща външните министри от Европейския съюз. Не се очаква той да се присъедини към разговорите между външните министри на Великобритания, Франция и Германия - трите европейски страни, участващи в ядрената сделка с Иран. Помпейо е в Брюксел, за да обсъди с европейските съюзници \"заплашителните действия и изявления напоследък\" на Иран, каза говорител на Държавния департамент.", "date": "2019.05.13", "title": "Хайко Маас и Помпейо обсъдиха заплашителните действия на Иран"}
{"url": "https://www.24chasa.bg/novini/article/7450273", "text": "от собствената си партия” Предизборният щаб на БСП се намира в президентството, тъй като Иво Христов, в качеството му на евродепутат в листата на БСП, продължава да е председател на Стратегическия съвет към президента. Това заяви зам.-председателят на националния предизборен щаб на ГЕРБ и лидер на столичната организация на партията Цветомир Паунов, след като заедно с депутата Тома Биков внесе днес жалба в ЦИК за “нерегламентирано и абсолютно безцеремонно участие на президента в предизборната кампания в полза на БСП”. Миналата седмица БСП внесе жалба в ЦИК и Съвета за електронни медии срещу премиера Бойко Борисов, че използва държавен ресурс за водене на предизборна кампания. ЦИК обаче реши, че Борисов не е агитирал. А в четвъртък премиерът се закани ГЕРБ да внесе сигнал срещу президента Румен Радев. “БСП и президентът са в много добра позиция, тъй като опорните точки се пишат от един и същи човек, и те ги ползват едновременно”, каза Паунов, визирайки кандидадът за евродепутат от социалистите Иво Христов, който до 18 април бе шеф на кабинета на държавния глава. Абсолютно недопустимо е президентът, който според конституцията олицетворява единството на нацията и трябва да е неангажиран с политическа агитация, да прави предизборна кампания в полза на една партия, добави Паунов. Тома Биков призова Радев да запази мълчание по отношение на инвестициите още няколко седмици, за да не пречи. “Един президент не е в състояние да води големи инвеститори, но е в състояние да ги прогони. С подобни необмислени изявления президентът пречи, а не помага”, заяви Биков по повод казаното от държавния глава в неделя в Асеновград, че благодарение на поканата му към германския му колега Франк-Валтер Щайнмайер у нас ще дойде “Фолксваген”. Същия съвет - да не говори, за да не развали инвестицията, отправи бившият президент пред “24 часа” незабавно след изказването на Радев. Биков апелира също президентът да посъветва съпругата си да не атакува големи, стратегически компании, които биха могли да бъдат стратегически инвеститори и в България. Думите му бяха заради емоционалното изявление на Десислава Радева срещу “Луфтханза” заради отменения полет. “След като президентът говори за офшорни сметки, защо не спомена, че водачът на листата на БСП г-жа Йончева получи обвинение от прокуратурата, защото е подозирана в пране на пари точно през офшорни сметки? Абсолютно е доказано, че в продължение на години тя е получавала заплата от 12 500 лева през офшорни сметки”, продължи Биков. Когато говорел за сметките, било добре президентът “да се обърне първо към собствената си партия и собствената си листа”, препоръча му депутатът от ГЕРБ. Според чл. 480 на Изборния кодекс за нарушение на забраните за предизборна агитация в държавни и общински учреждения и институции ЦИК налага глоба от 300 до 1000 лв. При повторно използване на публичен и административен ресурс за тази цел санкцията се увеличава до 1000 - 3000 лв.", "date": "2019.05.13", "title": "ГЕРБ, след като внесе в ЦИК жалба срещу Радев: Щабът на БСП е в президентството"}
{"url": "https://www.24chasa.bg/novini/article/7450312", "text": "Жертвите от   станаха три. От пловдивската университетска болница \"Св. Георги\" съобщиха, че днес по обяд там е издъхнал 22-годишен пазарджиклия. Неговите спътници на 32 и 23 г. са загинали на място при мелето, станало около 2 часа. Според полицията камион на заден ход е блъснал беемвето, в което са били тримата мъже от Пазарджик. Пробите за алкохол и наркотици на 45-годишния водач на товарното возило са отрицателни. По случая се води досъдебно производство в районнното управление в Стамболийски.", "date": "2019.05.13", "title": "Трета жертва от тежката катастрофа край Цалапица"}
{"url": "https://www.24chasa.bg/novini/article/7450313", "text": "Израелският президент Реувен Ривлин удовлетвори днес молбата на и.д. премиера Бенямин Нетаняху за двуседмична отсрочка за съставяне на ново правителство, предаде ДПА. Първоначално президентът даде на Нетаняху четири седмици, за да състави правителство, след като парламентът препоръча той да бъде премиер след изборите миналия месец, предава БТА. Крайният срок изтичаше тази сряда, но удължаването даде на Нетаняху отсрочка до 29 май, за да сформира коалиция. Един от основните спънки е дългогодишният спор между партиите за закон, който би задължил ултраортодоксалните евреи да служат в армията, отбелязва ДПА.", "date": "2019.05.13", "title": "Израелският президент даде на Нетаняху 2 седмици отсрочка за съставяне на нов кабинет"}
{"url": "https://www.24chasa.bg/novini/article/7450319", "text": "Китай ще увеличи митата върху вноса на американски стоки на стойност от 60 млрд. долара до 25%, като новите тарифи ще влязат в сила на 1-ви юни, съобщават местни медии. Властите в Пекин също така ще добавят към списъка с високите мита 5140 вида стоки, произвеждани в САЩ, предава  . Решението е в отговор на наложените от Вашингтон на 10-и май митнически тарифи от 25% върху вноса на китайски стоки за 200 млрд. долара, които преди това бяха облагани с мита от 10%. Въпреки това компаниите ще могат да изпращат заявления за освобождаване от допълнителните тарифи, което би могло да ги освободи от облагане с новия по-висок данък в рамките на една година, посочват китайски медии. В допълнение към всичко това, Пекин може да спре да купува селскостопански продукти и енергия от САЩ, както и да ограничи американски търговски услуги с Китай и да намали поръчките за покупки на самолети \"Боинг\", съобщи китайското издание Global Times, добавяйки, че експертите в страната дори обсъждат възможността за дъмпинг на американските държавни ценни книжа.", "date": "2019.05.13", "title": "Китай повишава митата върху стоки от САЩ от юни"}
{"url": "https://www.24chasa.bg/novini/article/7450335", "text": "Двустранното сътрудничество и възможностите за задълбочаването му обсъдиха на среща на \"Дондуков\" 2 вицепрезидентът Илияна Йотова и новият посланик на Китай в България Дун Сяоцзюн, съобщиха прессекретариата на президента в понеделник. По време на разговора са били изтъкнати стабилните двустранни контакти, градени на основата на взаимно уважение и подкрепа. Китайската държава високо цени ролята на България във формата \"16+1\", както и в отношенията ЕС - Китай, отбелязва съобщението. На срещата са обсъдени перспективите пред китайските инвестиции в България. Посланик Дун Сяоцзюн е отбелязал засиления интерес на китайски компании към България, която през изминалата година е била посетена от над 300 бизнес делегации. Общо е било мнението, че е необходим стимул за постигането на реални резултати. \"България разполага с много уникални продукти като розовото масло и вината. Българското кисело мляко е много популярно в Китай. Има перспективи за увеличаване на българския износ\", е посочил китайският посланик. Вицепрезидентът Илияна Йотова е изтъкнала значението на културната дипломация в двустранните отношения и необходимостта от задълбочаване на културния обмен. Дун Сяоцзюн благодарил за подкрепата на българската страна за успешното функциониране на Институт \"Конфуций\" и споделил впечатлението си от големия интерес на българите към изучаването на китайски език.", "date": "2019.05.13", "title": "Йотова и Сяоцзюн обсъдиха перспективите пред китайските инвестиции в България"}
{"url": "https://www.24chasa.bg/novini/article/7450346", "text": "Отсъствията на редица политици от церемонията по встъпване в длъжност на президента на Северна Македония Стево Пендаровски засенчи инаугурацията, пише журналистът Ерол Ризаов в статия в \"Независен весник\". Ризаов отбелязва, че премиерът Зоран Заев е трябвало да се отзове на поканата, а опозиционният лидер Християн Мицкоски и съперничката на Пендаровски на изборите Гордана Силяновска е трябвало да бъдат поканени, предаде телевизия Телма. \"Видеопосланието с поздравленията на Заев до Пендароски, изпратена докато ползва свободни дни, е като оправдание на ученик, избягал от час. В случая с Мицкоски и Силяновска управляващите си вкараха два автогола но финала на Шампионската лига\", пише Ризаов. Премиерът Зоран Заев отговори със СМС защо точно през тези четири дни, по време на толкова важно събитие, реши да замине от страната, предаде БТА. \"Имам право на почивка. Трябва малко да си почина. Няма никаква друга причина\", пише премиерът Заев. Едно от първите послания на президента Пендаровски беше, че ще подаде ръка на опозицията. На церемонията по встъпването му в длъжност присъстваха депутати от опозицията, но не и техният лидер Мицкоски.", "date": "2019.05.13", "title": "Пендаровски встъпи в длъжност като президент, Заев пропусна церемонията"}
{"url": "https://www.24chasa.bg/novini/article/7450366", "text": "Ценовата война между Uber и Lyft донесе милиарди долари загуби и за двете компании за споделено пътуване, докато те се борят за пътници и шофьори. В едно отношение обаче това бе добра новина за инвеститорите, които вложиха парите си в компаниите, които току-що излязоха на борсата: Загубите изплашиха конкуренцията и осигуриха на лидерите в бранша дуопол в почти всеки град в САЩ. Двете компании от Сан Франциско вече загубиха общо 13 милиарда долара. И при условие че не се вижда ясен път към печалба, никой друг няма кой знае какъв стимул да отправи предизвикателство към тях, като прибегне до същия модел, разчитайки на хора, каращи личните си автомобили, да взимат пътници чрез смартфон приложение, каза Сюзан Шахин, съдиректор на Центъра за изследвания на устойчивостта на транспорта към Калифорнийския университет в Бъркли. Дори ако друг конкурент се осмели да навлезе на пазара, по всяка вероятност ще му е трудно да събере достатъчно пари, за да се превърне в реална заплаха, след като Uber и Lyft си осигуриха през изминалото десетилетие милиарди долари от инвеститори в замяна на дялове. И през последните шест седмици те придобиха допълнителни 10,4 милиарда долара от първичните си публични предлагания (ППП). \"Има само дуопол, тъй като двете компании разполагат с достатъчно капитал, за да се конкурират една с друга, но никой друг не може да прави това\", каза анализаторът от Gartner Майкъл Рамзи. Ситуацията вероятно няма да се промени, докато някоя от десетките компании, които се опитват да създадат самоуправляващи се автомобили не усъвършенства технологията си до такава степен, че да може да създаде мрежа от таксита роботи, което да извади хората шофьори от уравнението. Един такъв пробив би позволил на онзи, който съумее да го направи, да понижи цените си под предлаганите от Uber и Lyft. Компанията Waymo, която е филиал на Google, не крие своите намерения да си пробие път на пазара за споделения пътувания с парк от автономни автомобили - технология, по която тя работи през последното десетилетие. Waymo започна да предлага услуга за споделено пътуване с роботизирани ванове в района на Финикс преди пет месеца, но сега само 1000 души имат право да я използват. Освен че играе водеща роля за внедряването на роботизирани автомобили на пазара, Waymo има зад гърба си повече пари от Uber и Lyft взети заедно. Тя е собственост на Alphabet - компанията майка на Google, която разполага със 113 милиарда долара. В документите за своето ППП Uber посочи Waymo като потенциална заплаха наред с Tesla, Cruise Automation на General Motors и Apple. Lyft също спомена Waymo и Apple сред компаниите, които биха могли да подкопаят позицията й на втората най-масова услуга за споделено пътуване. Повечето експерти обаче са на мнение, че все още ни делят много години от времето, когато технологията на автономните автомобили ще достигне такова равнище, че да може да поддържа голям парк от таксита роботи. Дотогава дуополът в САЩ вероятно ще се запази, давайки на Uber и Lyft лукса да се съсредоточат върху растежа, а не върху печалбата, твърдят анализатори. Това означава, че цените на услугите за споделено пътуване в Съединените щати по всяка вероятност ще останат под цената на услугата - истинска благодат за потребителите. \"Тези субсидии ще се запазят, докато всяка компания смята, че ще печели нови потребители от по-ниската цена\", прогнозира Алехандро Ортис, главният анализатор в SharesPost. \"Сега целта е растежът, но той е скъп.\" В крайна сметка обаче ще се засили инвеститорският натиск върху компаниите да правят пари и това почти със сигурност ще изисква повишаване на цените на услугите. В Нюйоркската фондова борса в петък, главният изпълнителен директор на Uber Дара Хосровшахи намекна, че компанията ще се съсредоточи върху печалбата след три до пет години. Този график засега не е добре приет на Уолстрийт. Акциите на Lyft поевтиняха с 29% спрямо равнището при излизането си на борсата преди шест седмици, а Uber се сгромоляса при пазарния си дебют в петък, губейки близо 8%. Пазари със само един или двама доминиращи играчи често създават ситуации, при които компании злоупотребяват със своята мощ или се опитват да смачкат конкуренцията. Регулатори и законодатели в целия свят твърдят, че това вече се е случило в много технологични подотрасли - Facebook, както изглежда, е непристъпна крепост в областта на социалните мрежи, Google доминира сред търсачките, а Amazon контролира голям дял от онлайн търговията. Това предизвика призиви за раздробяване на някои от тези компании, по-конкретно на Facebook, чийто съосновател Крис Хюз заяви неотдавна, че бившата му компания е станала прекалено могъща и това не е добре за обществото. Засега Uber и Lyft използват всички пари, които събират от инвеститорите, за да държат цените сравнително ниски, издигайки бариера за по-малките си конкуренти, които не разполагат с необходимия капитал, за да могат да си позволят да понасят големи загуби. Вземете за пример Остин, в щата Тексас. Uber и Lyft се изтеглиха от града през 2016 г., след като избирателите одобриха регулации за компаниите за споделено пътуване, включително проверки с взимане на пръстови отпечатъци за техните шофьори. В технологично развития Остин навлязоха четирима конкуренти, включително две местни компании. На следващата година обаче законодателното събрание на Тексас прие по-либерална нормативна уредба на щатско равнище, която отмени действието на регулацията в Остин и Uber и Lyft се завърнаха. Скоро след това три от конкурентните компании - бостънската Fasten, местната GetMe и Fare от Финикс - се оттеглиха, а последната - RideAustin, която е с идеална цел, загуби хиляди пътници. \"Само за два месеца тези три компании си отидоха\", обобщи Крис Симек, изследовател от Транспортния институт към Тексаския университет A&M, който е съавтор на проучване на влиянието на Uber и Lyft върху сектора на споделеното пътуване в Остин. Uber не се справя толкова успешно с конкуренцията извън САЩ. През последните три години компанията развя бяло знаме в Русия, Китай и части от Югоизточна Азия, като продаде услугите си в тези части от света на по-силни конкуренти. Lyft досега не е излизала извън Северна Америка, така че няма кой знае колко други конкуренти освен Uber в САЩ. Via успя да си намери ниша чрез система за ефективно споделено пътуване в Ню Йорк, Вашингтон и Чикаго и договори за предоставяне на транспортни услуги в около 70 града по света. Тя се конкурира най-пряко в Ню Йорк, където Uber и Lyft също предлагат подобни услуги, които транспортират голям брой пътници. Via се е специализирала в превозването на шестима пътници едновременно, предимно с ванове, и нараства, тъй като може да свърши по-ефективна работа, транспортирайки повече хора, каза нейната говорителка Габриел Маккейг. В същото време тя призна, че компанията при все това губи пари и инвестира в разрастването на своя бизнес. И докато ситуацията не се промени, поне засега, Uber и Lyft ще са окупирали сектора на споделеното пътуване. \"На този етап е трудно да си представим навлизането на трети или на четвърти играч\", заяви анализаторът от финансовата компания D. A. Davidson Том Уайт. \"Мисля, че наблюдаваме дуопол в Северна Америка.\"", "date": "2019.05.13", "title": "Загубите на Uber и Lyft държат конкурентите на дистанция"}
{"url": "https://www.24chasa.bg/novini/article/7450339", "text": "Съдът е одобрил споразумение, сключено между Районна прокуратура – Кюстендил и защитата на подсъдимия А.М., обвинен за извършени от него престъпления по чл. 144, ал. 3, вр. ал. 1 от НК и по чл. 131, ал. 1, т. 12, вр. чл. 130, ал. 2 от НК. През м. август 2018 г., в село Багренци, област Кюстендил, А. М. се заканил с убийство на Р.Д., като викал, че „ще я пребие и убие“, което би могло да възбуди основателен страх за осъществяването му. Освен това по хулигански подбуди мъжът причинил на пострадалата лека телесна повреда, изразяваща се в кръвонасядане по гърба, лявата предмишница и охлузване. С определение на съда на подсъдимия М. е наложено наказание „пробация“ за срок от осем месеца, включваща задължителна регистрация по настоящ адрес и периодични срещи с пробационен служител. Подсъдимият следва да заплати и разноските по делото в размер на 350 лева.", "date": "2019.05.13", "title": "Мъж, заканил се с убийство на жена в с. Багренци, се призна за виновен"}
{"url": "https://www.24chasa.bg/novini/article/7450365", "text": "Легендарната певица и актриса Дорис Дей, чиито роли в холивудски драми, комедии и мюзикъли от 50-те и 60-те години на ХХ век са сред най-популярните от периода, почина на 97 години, предаде Асошиейтед прес. Актрисата се е споминала в дома си в Кармел Вали, Калифорния, заобиколена от приятели, предава БТА. \"За възрастта си Дей беше в прекрасно физическо здраве, докато не разви пневмония, която стана причина за смъртта й,\" се казва в съобщение на основаната от нея фондация за защита на животните, носеща нейното име. Зрителите ще запомнят Дорис Дей с нейния контраалт, с ослепителната й красота и сияйна усмивка. В холивудската класика фигурират филми с нейно участие като \"Интимен разговор\" (1959) и \"Магията на лукса\" (1962), както и песента й \"Whatever Will Be, Will Be (Que Sera, Sera)\" от филма на Алфред Хичкок \"Човекът, който знаеше твърде много\" (1956). В книгата си \"Дорис Дей: нейната история,\" издадена през 1976 година, актрисата разказва за собствените си финансови трудности и три провалени брака, контрастиращи с успешната й кариера. Въпреки че никога не е получавала \"Оскар\", през 2004 година американският президент Джордж Буш й връчи \"Медал на свободата,\" казвайки, че \"денят, в който Дорис Мариан фон Капелхоф от град Евънстън, Охайо, реши да се впусне в шоубизнеса, е бил един добър ден за Америка.\" Дей се оттегля от развлекателната индустрия през 80-те години на ХХ век. През последните години тя посвещаваше голяма част от времето си на защитата на животните. Но намираше достатъчно време и за музиката и през 2011 година издаде албум със свои неиздавани песни. \"My Heart\" влиза в топ 10 във Великобритания. През същата година е удостоена и с награда за цялостно творчество от Асоциацията на филмовите критици в Лос Анджелис. Дей израства в семейство на учител по музика и домакиня. Мечтае да стане балерина, но на 12 години счупва крак и получава увреждане. Докато чака да зарасне кракът й, тя слуша по радиото и пее заедно с Ела Фицджералд. По-късно Дей започва да пее в Синсинати, а после и в Ню Йорк. На 17 сключва брак с музиканта Ал Джордан, който й нанася побой, докато е бременна в осмия месец, което поставя край на брака й. В началото на 1942 година ражда сина си Тери. Вторият й брак също е краткотраен. А третият й съпруг пропилява парите й, но тя завежда дело срещу семейния адвокат и си връща милионите. През 1976 година сключва брак с бизнесмена Бари Комдън и посвещава времето си на своята фондация за защита на животните. Едва 20-годишна участва в първия си мюзикъл \"Сантиментално пътешествие\" , а през 1947 година започва холивудската й кариера. Партнирала е на Кларк Гейбъл, Роналд Рейгън, Джинджър Роджърс и др.", "date": "2019.05.13", "title": "Почина Дорис Дей - една от най-големите актриси на всички времена"}
{"url": "https://www.24chasa.bg/novini/article/7450380", "text": "Властите в северната италианска област Емилия-Романя обявиха предупреждение за метеорологична опасност от най-висока степен заради лошо време, предаде ТАСС, като се позова на агенция АНСА. Предупреждението е в сила за днес и утре. В провинциите Модена и Форли-Чезена ситуацията е критична заради преливането на реки. В пострадалите провинции са затворени училища и мостове, а в няколко населени места е предприета евакуация, предаде БТА.  В един участък е прекъсната железопътната връзка между градовете Болоня и Римини. Съобщава се също така за свличане на земни маси в провинция Болоня. В областите Тоскана и Лигурия е в сила предупреждение за метеорологична опасност заради бурен вятър.", "date": "2019.05.13", "title": "Най-висока степен на опасност от лошо време в Северна Италия"}
{"url": "https://www.24chasa.bg/novini/article/7449815", "text": "Кипърски съд продължи с още осем дни ареста на армейски капитан, признал за убийствата на седем чуждестранни жени и момичета, предаде Асошиейтед прес. Съдът удовлетвори искане на полицията 35-годишният заподозрян да бъде оставен в ареста, за да имат следователите повече време да завършат разследването, предаде БТА. На заподозрения може да бъдат повдигнати обвинения, в т.ч. за предумишлено убийство и отвличане, във връзка с убийствата на три филипинки и дъщерята на едната от тях, на една румънка и дъщеря й, и на жена, за която се смята, че е от Непал. Днес предполагаемият сериен убиец се яви в съда, облечен в бронежилетка, където заяви, че не възразява срещу оставянето му в ареста. Мъжът призна за убийствата в писмени показания от десет страници и отведе полицията до мястото, където е изхвърлил телата, включително езеро.", "date": "2019.05.13", "title": "Серийният убиец в Кипър остава в ареста още осем дни"}
{"url": "https://www.24chasa.bg/novini/article/7449753", "text": "86% от българите одобряват вкуса на собствените марки на веригата \"Лидл\", 82% потвърждават качеството им, а 81% биха препоръчали продуктите й на своите близки.  Това са резултатите от социологическоъо проучване \"Най-големият вкусов тест\", извършено от \"Лидл\", което беше представено в понеделник. Изследването е обхванало 4600 души - мъже и жени между 25 и 65 години от градовете Монтана, Велико Търново, Варна, София, Пловдив и Бургас. Хората са опитвали млечни продукти, месо и риба, колбаси, бира и сладолед от собствените марки на \"Лидл\". Тествани са общо 199 продукта от 24 собствени марки. Успехът на собствените марки се дължи на това, че \"Лидл\" контролира целия процес при производството и доставката им, доставчиците са сертифицирани, както и почти 400 от самите продукти. Освен това отсъства двойният стандарт, обясни главният изпълнителен директор Милена Драгийска. ", "date": "2019.05.13", "title": "82% потвърждават качеството на собствените марки на \"Лидл\""}
{"url": "https://www.24chasa.bg/novini/article/7449872", "text": "Иран заяви днес, че е осъдил иранка на 10 години затвор за шпионаж в полза на Великобритания. Това става в момент на нарастващо напрежение между Техеран и някои западни страни заради иранските ядрени и ракетни програми, предаде Ройтерс. \"Иранка, ръководила иранското бюро в Британския съвет и сътрудничила на британската разузнавателна служба, беше осъдена на 10 години затвор след ясно самопризнание\", каза съдебният говорител Голамхосеин Есмаили по държавната телевизия, предава БТА. Той заяви, че жената, чието име не беше разкрито, е ръководила проекти за \"културно проникване\" в Иран. По думите му тя е учила във Великобритания, преди да започне работа в Британския съвет. Говорителят каза, че жената е била задържана преди почти година. Той не уточни дали тя има британско гражданство. Арестите на иранци, обвинени в шпионаж, се увеличиха, откакто иранският върховен водач аятолах Али Хаменей заяви миналата година, че в Иран има \"проникване\" на западни агенти. Иран е във все по-обтегнати отношение със Запада, откакто САЩ се оттеглиха от споразумението, което Техеран подписа със световните сили за ограничаване на ядрената му програма в замяна на отмяна на наложените му санкции. Великобритания е страна по сделката и подобно на другите европейски държави, които са я подписали, подкрепя запазването й.", "date": "2019.05.13", "title": "10 години затвор за жена от Иран, шпионирала за Великобритания"}
{"url": "https://www.24chasa.bg/novini/article/7449723", "text": "Еволюцията е създала два пъти един и същ вид безкрили птици, като между първата и втората му поява са изминали десетки хиляди години, съобщи ЮПИ, цитирана от БТА. Става въпрос за птици от семейство дърдавцови. Ново изследване показва, че въпросният вид два пъти се е установил на изолирания атол Алдабра край Сейшелските острови, като птицата е загубила способността си да лети след хиляди години на острова. След като климатичните промени и покачването на нивото на водата в Индийския океан са предизвикали изчезването й, птицата се \"завърнала\" хиляди години по-късно и отново станала безкрила. Двата вида са еволюирали от един и същ прародител, срещащата се в Мадагаскар птица Dryolimnas cuvieri, която е голяма колкото кокошка. Палеонтолози са изследвали фосили от тези птици в седименти, формирали се преди атолът да бъде залят от океана и след това. Получените резултати разкрили промени в крилата и костите на глезена, свързани с неспособност на птицата да лети. Тъй като на Алдабра няма сухоземни хищници, тези птици бързо се лишили от възможността да летят, без това да ги застраши. Безкрили птици от вида и днес се срещат на атола. \"Откритите уникални фосили предоставят неоспорими доказателства, че представители на семейство дърдавцови са колонизирали Алдабра, след като вероятно са дошли от Мадагаскар, като и в двата случая са станали безкрили\", заяви палеонтологът Джулиън Хюм от Лондонския природонаучен музей. Резултатите от изследването са публикувани в Zoological Journal of the Linnean Society. ", "date": "2019.05.13", "title": "Еволюцията създала два пъти един и същ вид безкрили птици през десетки хиляди години"}
{"url": "https://www.24chasa.bg/novini/article/7449886", "text": "Двустранното сътрудничество и възможностите за неговото задълбочаване обсъдиха на среща на „Дондуков“ 2 вицепрезидентът Илияна Йотова и новият посланик на Китайската народна република в България Негово Превъзходителство Дун Сяодзюн. По време на разговора бяха изтъкнати стабилните двустранни контакти, градени на основата на взаимно уважение и подкрепа. Тази година България и Китай отбелязват 70 години от установяването на дипломатическите си отношения, съобщиха от прессекретариата на президента. Китайската държава високо цени ролята на България във формата „16+1“, както и в отношенията Европейски съюз – Китай. Вицепрезидентът Илияна Йотова изрази надежда, че в следващия мандат на европейските институции диалогът ЕС – Китай ще бъде по-ефективен. На срещата бяха обсъдени перспективите пред китайските инвестиции в България. Посланик Дун Сяодзюн отбеляза засиления интерес на китайски компании към нашата страна, която през изминалата година е била посетена от над 300 бизнес делегации. Общо бе мнението, че е необходим стимул за постигането на реални резултати. „България разполага с много уникални продукти като розовото масло и вината. Българското кисело мляко е много популярно в Китай. Има перспективи за увеличаване на българския износ“, посочи китайският посланик. Вицепрезидентът Илияна Йотова изтъкна значението на културната дипломация в двустранните отношения и необходимостта от задълбочаване на културния обмен. Дун Сяодзюн благодари за подкрепата на българската страна за успешното функциониране на Институт „Конфуций“ и сподели впечатлението си от големия интерес на българите към изучаването на китайски език.", "date": "2019.05.13", "title": "Новият китайски посланик на България: Има перспективи за увеличаване на българския износ"}
{"url": "https://www.24chasa.bg/novini/article/7449919", "text": "18-годишен е в ареста за притежание на наркотици. Около 19.30 часа в петък служители на Четвърто РУ засекли младежа в двора на основно училище на ул. \"Богомил\" и при последвал обиск иззели от него два пакета с марихуана, съобщават от МВР. След полицейско задържане, с постановление на прокуратурата, срокът за задържане на пловдивчанина е удължен до 72 часа. Образувано е досъдебно производство.", "date": "2019.05.13", "title": "Иззеха 2 пакета марихуана от 18-годишен в двора на училище в София"}
{"url": "https://www.24chasa.bg/novini/article/7449888", "text": "Кръгла маса \"Черна гора по пътя към ЕС. България споделя своя европейски опит - предимства, предизвикателства и перспективи\" организира в Подгорица посланик Меглена Плугчиева. Съорганизатори са делегацията на ЕС в Подгорица и Паневропейският съюз на Черна гора. Събитието ще е на 15 май. Лектори в него ще бъдат Проф. Николай Овчаров, проф. Пламен Павлов, проф. Харалан Александров, проф. Татяна Буруджиева и проф. Джордана Джурович - председателка на чернгорския Паневропийски съюз. ", "date": "2019.05.13", "title": "България споделя своя европейски опит с Черна гора"}
{"url": "https://www.24chasa.bg/novini/article/7449908", "text": "Конгресмени в петнадесет американски щата обявиха криза на общественото здраве заради порнографията. Подобни действия започнаха още през 2016 г., а темата е част и от националната платформа на Републиканската партия, предаде  Миналата седмица Аризона последва примера на Южна Дакота, Тенеси, Флорида и Вирджиния. Сенатът на щата одобри необвързваща резолюция, която призовава за системни усилия против достъпа до порнографски материали. Според текста \"порнографията обуславя сексуално токсична околна среда, която вреди на цялото общество\", води до емоционални, ментални и медицински увреждания и пречи на създаването и поддържането на интимни връзки. \"С напредъка на технологията и всеобщия достъп до интернет тревожен процент деца са изложени на порнография, която води до ниско самочувствие, хранителни разстройства и увеличаване на проблематичната сексуална дейност във се по-ранна възраст\", пише още в резолюцията, цитирана от \"Ей Би Си нюз\". Тя не създава правни пречки пред разпространението на еротика, но е знак, че бъдещи действия в тази посока може да се очакват. Този текст и приетите в други щати такива се базират на модел, написан от Националния център за сексуална експлоатация. Това е антипорно организация, която смята, че филмите за възрастни водят до поредица от проблеми и че срещу тях трябва да се води организирана съпротива. \"Намираме тези резолюции за наистина мощни, макар че са необвързващи. Те повишават осведомеността и образоват обществото и, надявам се, могат да положат основите на снабдяването с повече ресурси хората, които имат потенциални проблеми с порнографията\", коментира Хейли Халверсън от центъра, цитирана от \"Асошиейтед прес\".", "date": "2019.05.13", "title": "Порнографията причини криза на общественото здраве в 15 щата в САЩ"}
{"url": "https://www.24chasa.bg/novini/article/7449930", "text": "58-годишен мъж от Вълчи дол осъмна в ареста, след като 59-годишната жена, с която живее на семейни начала, потърсила помощ от полицията след серия заплахи и закани за саморазправа. Сигнал успяла да подаде самата жена, около 23 часа вечерта. До пристигането на униформените, мъжът успял да избяга. Наложило се полицията да го търси, но бил намерен и арестуван бързо. По случая е образувано досъдебно производство, материалите са докладвани на прокурор от Районна прокуратура – Девня. Мъжът е задържан за срок до 72 часа, повдигнато му е обвинение.", "date": "2019.05.13", "title": "Арестуваха мъж във Варненско, заплашвал жена си"}
{"url": "https://www.24chasa.bg/novini/article/7449913", "text": "В болница с прободна рана е настанен мъж, пострадал при пиянска свада в Асеновград, съобщиха от полицията.  Сигналът за случилото се на ул. \"Малина\" бил получен около 17 часа вчера на тел. 112. На място служителите на реда заварили ранения в областта на подмишницата 48-годишен местен жител, който веднага бил откаран в болнично заведение. Опонентът му - 43-годишен негов съсед, е задържан за срок до 24 часа. Образувано е бързо производство за причинена средна телесна повреда. Уведомена е районната прокуратура.", "date": "2019.05.13", "title": "Наръгаха мъж след пиянска свада в Асеновград, в болница е"}
{"url": "https://www.24chasa.bg/novini/article/7449920", "text": "Първият заместник-председател на Европейската комисия Франс Тимерманс е изпратил писмо, в което предупреждава, че член 7 от Договора за ЕС ще бъде задействан спрямо Румъния, ако влязат в сила промените в наказателните кодекси, съобщава румънският информационен сайт Зиаре. Писмото е с дата 10 май и е адресирано до президента Клаус Йоханис, премиера Виорика Дънчила, председателя на Сената Калин Попеску Таричану и председателя на Камарата на депутатите Ливиу Драгня. Говорител на Комисията в Брюксел потвърди днес изпращането на писмото, информира БТА. През последните месеци Европейската комисия бе принудена отново да се връща към темата за правовата държава в Румъния. Всеки път Комисията подчертаваше, че се правят стъпки назад от напредъка, постигнат през последните години. Идентифицираните проблеми и дадените препоръки не са взети предвид\", се казва в писмото, подписано от Тимерманс. В него първият заместник-председател на Европейската комисия отбелязва също, че не са взети предвид и препоръките на Венецианската комисия и на Групата държави срещу корупцията към Съвета на Европа (ГРЕКО). \"За съжаление, последните развития в Румъния надхвърлят съществуващите проблеми по отношение на правовата държава. В доклада по Механизма за сътрудничество и проверка от ноември 2018 г. Комисията определи ясен път за следване - спиране на тази тенденция и връщане на Румъния на правилния път (...), но той бе пренебрегнат\", пише Франс Тимерманс. Що се отнася до независимостта на съдебната система докладът по Механизма за сътрудничество и проверка от ноември 2018 г. идентифицира сериозни проблеми. След това извънредните постановления на правителството засилиха тези опасения (...) със сериозни последици за независимостта на магистратите. Що се отнася до ефективната борба с престъпността, съществува ясна тенденция за оспорване на властите, по-специално на Върховния касационен съд и Националната дирекция за борба с корупцията, които са от ключово значение за борбата с корупцията. Тази тенденция показва липса на сътрудничество между властите в държавата, засягайки ефективността и независимостта на съдебната система. Тази липса на сътрудничество също така присъстваше и в спорни процедури по назначения, които засегнаха доверието в системата, се казва в писмото. Франс Тимерманс също така подчертава, че промените, внесени в наказателните кодекси, спасяват правонарушителите, вместо да осигурят налагането на наказания. В писмото той обръща внимание на одобрения чрез промените на 24 април 2019 г. намален срок на давност за някои престъпления, така че някои случаи може дори да не стигнат до съда, а други - да останат ненаказани; на намаляването на наказанията за някои престъпления, като злоупотребата със служебно положение; на промяната на регламента за престъпления, при които е имало подкуп. Тези предвиждания рискуват да създадат ситуация на безнаказаност за престъпления, включително за корупция, се посочва в писмото. Първият заместник-председател на Европейската комисия заплашва, че ако промените в наказателните кодекси влязат в сила, Механизмът за сътрудничество и проверка ще бъде заменен с друг по-строг механизъм. Ако необходимите подобрения не бъдат направени бързо или бъдат предприети други негативни действия, Комисията ще задейства без да се бави Рамката за правовата държава. Този процес, който предшества необходимия диалог за коригиране на притесненията и избягване на задействане на член 7 от Договора на ЕС, ще замести Механизма за сътрудничество и проверка. Цел на Комисията остава да помогне на румънските власти да намерят решения на появилите се проблеми с правовата държава, както и да подновят напредъка в рамките на Механизма за сътрудничество и проверка. Това е в интерес на румънците, но и в интерес на съюза като цяло. Комисията е готова да участва в конструктивен диалог с румънските власти и да сътрудничи на една по-силна Румъния в ЕС, заключава документът. Информационният сайт Зиаре напомня, че промените на наказателните кодекси, одобрени от румънския парламент на 24 април, бяха атакувани в Конституционния съд от президента Клаус Йоханис и основната опозиционна сила - Национално-либералната партия.", "date": "2019.05.13", "title": "Еврокомисията заплаши Румъния - може да прекрати механизма за наблюдение"}
{"url": "https://www.24chasa.bg/novini/article/7449969", "text": "Турски съд осъди на доживотен затвор Юсуф Назик, главно действащо лице в двоен атентат с коли бомби през 2013 г. в Турция, съобщи турската частна телевизия НТВ. Съдът в Анкара произнесе срещу Назик 53 доживотни присъди по обвинения в \"разрушаване на държавното единство и цялост\" и \"преднамерени убийства\", предава БТА. При атентата, извършен в град Рейханлъ, на границата със Сирия, бяха убити 53-ма души, в т.ч. пет деца. Назик беше заловен през септември м.г. в сирийската провинция Латакия от агенти на турското разузнаване. На 11 май 2013 г. в град Рейханлъ, окръг Хатай, бяха извършени два бомбени атентата - пред общината и пред сградата на пощенската служба в центъра на града. В двете експлозии на място загинаха общо 52-ма души, а по-късно още един човек загуби живота си. Десетки бяха ранени, а много обществени и жилищни сгради понесоха сериозни щети.", "date": "2019.05.13", "title": "53 присъди доживотен затвор получи турчин за 2 атентата с коли бомби"}
{"url": "https://www.24chasa.bg/novini/article/7448755", "text": "“Моят Мохамед беше най-хубав от всички. Не е от Кипър, но не си спомням откъде беше. Заведе ме в голям магазин и ми купи много дрехи. На подписването не бях с булчинска рокля, ама имаше много цветя. От сватбата нито съм го виждала, нито съм го чувала.” Това разказва 38-годишната Галя от град Рила за сключения фиктивен брак в Кипър с мъж от Пакистан. Тя е една от 12-те жени от ромската махала в града, които преди няколко години ходили до Кипър, за да се омъжат фиктивно срещу заплащане. Заминала с приятелки от махалата, а посредник ги настанил в апартамент. Там били 20-ина дни, докато дойде време за подписването. Беше много мил. Мисля, че държеше на мен. Секс обаче не сме правили”, категорична е Галя и свенливо признава, че искала наистина да заживее с него като семейство, ама не станало. Получила 500 евро и след като и другите жени се омъжили, всички се върнали обратно в България. Самолетният билет в двете посоки им бил платен от посредник, на когото тя твърди, че не помни името. Галя казва, че има 2-3 деца и пак е бременна. Притеснява се от снимки, защото наскоро я снимали с мобилен телефон, а после много я болял коремът. Дни след разговора ни Галя роди поредното си дете. Заради мизерията, в която живее, и невъзможност да се грижи за децата си, те били взети от социалните служби. Емилия пък срещу 600 евро се съгласила на такъв брак с непознат чужденец, защото ѝ казали, че е фиктивен и след 3 месеца ще се разпадне “от само себе си”. Добринка уж отишла да работи в Кипър с помощта на българка, но разбрала, че може само за няколко дни да получи лесни пари, като сключи брак с непознат.  Светла дори показва на телефона си фейсбук профила на своя жених Муклеш, който бил от Бангладеш. Категорична е, че никой не я е тормозил. цигари и каквото си поиска. Подписала с Муклеш, взела 250 евро и се върнала. Като нея са направили Славка, Елена, Милка... А Жана и Павлина успели дори да се омъжат по два пъти. Схемата с фиктивните бракове се разплела, когато в община Рила започнали да пристигат години по-късно документи от външното министерство. Оказало се, че много жени от махалата са съпруги на мъже от Индия, Шри Ланка, Пакистан и др. страни извън ЕС. Кметът Георги Кабзималски подал сигнал до службите. Всички “кипърски булки” тук живеели на семейни начала с мъже, имали и по няколко деца. Заради сключените бракове обаче им спрели социалните помощи, защото се изисквало документ за доходите на законния мъж. “Помогнахме на няколко жени да подадат документи за развод в Кипър, за да може да получават тук помощи. Това направихме обаче само за тези, чиито деца ходят на училище или на детска градина. Две вече са разведени, в ход е процедурата за още няколко”, казва Кабзималски. 28-годишната Жана С., която е от Петрич, но живее с мъж в Рила и има две деца, е успяла да се омъжи два пъти. Заради многоженство прокуратурата в Дупница я подведе под отговорност, а съдът ѝ наложи глоба от 1000 лв.   Първия път се омъжила за Давиндър от Индия. Срещу заплащане сключила граждански брак с него на 2 декември 2014 г. в Никозия. Направила го, защото нямала пари за семейството си тук. Посредничка в сделката била нейна приятелка. През септември 2016 г. пък в ромската махала на Рила дошъл познат на Жана от Сандански, който ѝ предложил 1000 евро, за да сключи граждански брак с чужд гражданин. Тя се съгласила и отпътувала за Кипър, където на 6 октомври, без бракът ѝ с индийския гражданин да е прекратен, сключила в Никозия още един брак - с Мамун от Бангладеш. Когато застанала пред съда в Дупница, се оправдала, че е подписвала документи ,без да знае какви са, и била подведена. в Дупница за многоженство. На 23 септември 2015 г. в общинския съвет в Арадипу, област Ларнака, тя се омъжила за пакистанеца Азис А. На 24 юни следващата година пък отново станала булка на друг пакистанец - К. Х. Историята с Павлина започнала през 2015 г., когато заминала на работа в Кипър. Там тя се съгласила на предложението на нейна позната от ромски произход да сключи граждански брак с чужденец срещу 500 евро. Така станала съпруга на пакистанеца Азис, когото видяла тогава за първи и последен път. През юни следващата година се срещнала с познат от Сандански, който ѝ предложил да сключи брак с чужденец пак за 500 евро. Павлина След няколко години, когато документите пристигнали у нас, се разбрало за многоженството и Павлина също бе изправена на съд, но се отърва само с 1000 лв. глоба.   Жените от Рила не се оплакват, че са били принуждавани да се омъжат. Някои откровено признават, че са го направили за пари. Други пък се оправдават, че са подписвали документи, без да знаят какво пише в тях. Като посредници в схемата посочват хора от Сандански и Благоевград, но без да знаят точните им имена и дали наистина са от тези градове. в този период, показа наша проверка. Вероятно посредниците, възползвайки се от това, че разполагат с личните документи на “булките”, са им прехвърлили фирми. Галя например знае, че има няколко фирми, но мъжът, с когото контактувала по тези “бизнес дела”, я успокоил, че няма нищо престъпно. Преди дни Гранична полиция и СДВР, под ръководството на Специализираната прокуратура, разкри и задържа организирана престъпна група, която се занимава с трафик на жени с цел брак с мъже от трети страни. В ареста са индиецът Мухамад Юсуф, Трайчо Найденов и сестрите Таня и Славка Тодорови от София. Част от задържаните са живеели в столичния кв. “Факултета”. По думите на разследващите групата е действала от 2015 г. и за това време са сключени поне 10 брака. Групата набирала жени в София, с които мъже от Индия и Пакистан да сключат фиктивни бракове с цел нелегална миграция чрез законови разрешителни режими въз основа на сключени бракове с гражданки от ЕС. Подписването на браковете се е извършвало както в България, така и в страни от Западна Европа и в Кипър. Впоследствие чуждите граждани се регистрирали на адреси в съответните държави и кандидатствали за продължително пребиваване на територията на страни от Западна Европа, възползвайки се от сключените фиктивни бракове с българките. Жените, въвлечени в незаконната дейност, били принуждавани да съдействат на индийците и пакистанците пред съответните миграционни власти в различни страни - Австрия, Белгия, Дания и др. Според разследващите браковете са сключвани първоначално в Кипър, а след това в Белгия, Дания, Австрия, както и в България. Сумите, които са получили българките, са 1000-1500 евро на сключен брак, твърдят разследващите. Престъпната група е склонявала жените, като им е подсигурявала транспортните и битовите разходи. Давали са им указания, настанявали ги в наети под наем жилища, където идвали индийци и пакистанци. В някои случаи на жените им е намирана фиктивна работа, така че да се възползват от социалната система.", "date": "2019.05.13", "title": "Циганки се омъжват фиктивно за индийци и пакистанци срещу 500 евро, някои по 2 пъти"}
{"url": "https://www.24chasa.bg/novini/article/7449958", "text": "Пилот в дъщерна компания на American Airlines беше арестуван на международното летище в Луисвил, Кентъки след като беше обвинен в тройно убийство, съобщава БГНЕС. 51-годишният Кристиан Ричард Мартин е обвинен за убийството на Келвин и Памела Филипс и техния съсед Едуард Дансеру през ноември 2015 година, съобщиха от кабинета на щатския прокурор. Жертвите били намерени застреляни в поле с царевица в опожарен автомобил. Пътниците на летището в Луисвил били шокирани от ареста на пилота си, който бил задържан докато те се качвали на борда. Първоначално предположили, че е употребил упойващи вещества или алкохол, но по-късно научили, че става въпрос за тройно убийство. American Airlines обявиха, че Мартин е пилот в регионалната им дъщерна компания PSA Airlines.", "date": "2019.05.13", "title": "Арестуваха пилот на летище в Кентъки за тройно убийство"}
{"url": "https://www.24chasa.bg/novini/article/7450044", "text": "Европейската гранична служба Фронтекс не може да откаже да изгони мигрант, ако решението е било постановено от държава от ЕС. Това уточни днес говорител на Европейската комисия в отговор на въпрос, предаде БТА. Говорителят отбеляза, че нито Фронтекс, нито ЕК, имат отношение към оценката дали даден мигрант подлежи на международна закрила и на право на убежище. Решенията за връщане се вземат от държавите, ЕК и граничната служба нямат право на мнение, поясни той. Отказът да се предоставя храна на мигранти противоречи на европейските ценности. Правилата на ЕС за мигрантите и за тяхното връщане трябва да бъдат спазвани от всички държави в Общността, това се отнася и за изискването мигрантите да не бъдат отблъсквани. Мигрантите трябва да получават помощ за основните си нужди, държавите трябва да ги настаняват до оценка на положението им при съответните условия, посочи говорителят. Той допълни, че ЕК си запазва правото при необходимост да открива или продължава процедури за нарушение. Говорителят отбеляза, че комисията предаде Унгария на съд заради националното законодателство за предоставяне на убежище и за прогонване на мигрантите.", "date": "2019.05.13", "title": "Фронтекс не може да откаже изгонване на мигрант, поставено от държава от ЕС"}
{"url": "https://www.24chasa.bg/novini/article/7450053", "text": "По разпореждане на вицепремиера и министър на външните работи Екатерина Захариева посланикът на Република Турция в Република България Хасан Улусой бе извикан днес в Министерството на външните работи от директора на дирекция „Югоизточна Европа“ Деян Катрачев, за да обясни изказването си от 11 май 2019 г., в което призовава между другото българските власти да насърчат изучаването на турски език като предпоставка за увеличаване на турските инвестиции в страната, съобщиха от пресцентъра на Министерство на външните работи. Пред посланика беше изразена позицията, че изказването му е политически неприемливо и не отговаря на очакванията на българската страна за поддържане на приятелски и добросъседски отношения. Беше подчертано, че турските инвестиции в България не могат да бъдат обвързвани по никакъв начин с изучаването на турски език, а следва да се основават на икономическа логика. Изтъкнато беше, че турските инвеститори следва да се съобразяват с официалния език в България и по-подходящо би било те да подкрепят подготовката на кадри, владеещи български език. В същото време в България изучаването на чужди езици е въпрос на свободен избор на всеки български гражданин, а условията за това са налице. Бяха изразени очакванията на България турската страна да се придържа към фундаменталните принципи на които се базират двустранните ни отношения, а именно добросъседство, равнопоставеност, взаимно уважение и ненамеса във вътрешните работи. Посланикът на Република Турция от своя страна заяви, че думите му са били погрешно интерпретирани от медиите. Предостави текста на своето изказване, като обясни, че не е отправял препоръки за задължително изучаване на турски език от страна на българските граждани. Посланик Улусой заяви, че турската страна няма намерение да се намесва по какъвто и да е начин във вътрешната политика на Република България, а в дейността си той се ръководи изцяло от целта да развива приятелските и взаимноизгодни отношения с България.", "date": "2019.05.13", "title": "Външно към посланик Улусой: Турските инвеститори да учат български"}
{"url": "https://www.24chasa.bg/novini/article/7449493", "text": "Броят на жертвите на мощния циклон, връхлетял източния индийски щат Одиша (бивш Ориса), по последни данни е достигнал 64 души, съобщиха днес властите, които още се опитват да възстановят комуналните услуги повече от седмица след бедствието, предаде ДПА, цитирана от БТА. Циклонът Фани връхлетя района на град Пури на 3 май с ветрове със скорост до 205 км/ч. \"Бяха потвърдени още 23 загинали вследствие на бурята освен първоначалните 41. Повечето жертви са вследствие на срутване на сгради и паднали дървета\", заяви представител на спасителните служби. \"Само в района на Пури, понесъл основния удар на бурята, са установени 39 жертви. Броят им вероятно ще нарасне още, защото може да бъдат открити още тела в отдалечени райони\", каза той, като добави, че близо 240 души са ранени. Стотици хиляди хора в най-силно засегнатите райони на Пури, Хурда и Кутак все още нямат ток, а снабдяването с питейна вода е нарушено. \"Между 55 и 70 процента от електроснабдяването в Кутак и Хурда е възстановено, но в Пури все още няма ток\", съобщи служителят на спасителната служба. На хиляди хора, останали без дом, е осигурена храна от безплатни кухни, наред с парични помощи, както и брезентови платнища за временен подслон. Властите са успели да евакуират 1,2 млн. души от Одиша в навечерието на бурята. Фани (името означава \"качулка\" на кобра на бенгалски) е сред най-опустошителните бури, връхлетели страната през последните две десетилетия. Повече от 10 000 души загинаха вследствие на подобен циклон в същия щат през 1999 г., припомня ДПА.", "date": "2019.05.13", "title": "Нараства броят на жертвите на циклона Фани в Индия"}
{"url": "https://www.24chasa.bg/novini/article/7449533", "text": "Информационният отдел на правителството на Шри Ланка съобщи, че е блокирало някои социални медийни платформи, след инциденти в няколко области на страната, съобщава БГНЕС. Блокирани временно са WhatsApp, Viber и Facebook. Мярката е в резултат на инциденти с насилие след кървавите атаки на Великден срещу църкви и хотели, извършени от ислямисти. Няколко десетки души са хвърляли камъни по джамии и мюсюлмански магазини, а мъж е бит в град Чилов на западния бряг в неделя в спор, започнал във Facebook, съобщиха източници. Медиите в Шри Ланка съобщават за серия от инциденти в няколко близки района, станали през изминалата нощ. Според местните вестници, властите на Шри Ланка са наложили за кратко и полицейски час в няколко града заради скандали и изблици на насилие. На 21 април, Великден, няколко църкви и хотели станаха обект на поредица от координирани терористични атентати в Коломбо, Негомбо и Батикалоа. Най-малко 253 души бяха убити, включително 46 чужди граждани, докато над 500 други бяха ранени. Правителствените служители на Шри Ланка потвърдиха, че седемте атентатори-самоубийци, участвали в атаките, са били граждани на Шри Ланка, от ислямистка група, свързана с ИДИЛ.", "date": "2019.05.13", "title": "Правителството в Шри Ланка блокира някои от социалните мрежи в страната"}
{"url": "https://www.24chasa.bg/novini/article/7449546", "text": "През периода януари - февруари износът на България за ЕС нараства с 9.3 на сто спрямо същия период на 2018 г. и е в размер на 6 334.3 млн. лева, показват предварителни данни на Националния статистически институт. През февруари 2019 г. износът за ЕС нараства със 17.4 на сто спрямо същия месец на предходната година и е в размер на 3 169.7 млн. лева. Вносът на България от ЕС през периода януари - февруари се увеличава с 1.4 на сто спрямо същия период на предходната година и достига 6 229.9 млн. лв. по цени CIF. Най-голям е стойностният обем на стоките, внесени от Германия, Италия, Румъния, Гърция и Испания. През февруари 2019 г. вносът на България от държавите - членки на ЕС, нараства с 11.1 на сто спрямо същия месец на предходната година и е в размер на 3 239.3 млн. лева. Външнотърговското салдо (износ FOB - внос CIF) на България с ЕС за периода януари - февруари 2019 г. е положително и е на стойност 104.4 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е положително и е в размер на 491.4 млн. лева. През периода януари - март от България общо са изнесени стоки на стойност 13 942.1 млн. лв., което е с 8.9 на сто повече в сравнение със същия период на предходната година. През март 2019 г. общият износ на стоки възлиза на 4 733.3 млн. лв. и се увеличава с 5 на сто спрямо същия месец на предходната година. През периода януари - март 2019 г. общо в страната са внесени стоки на стойност 15 253.2 млн. лв. (по цени CIF), или с 3.5 на сто повече спрямо същия период на 2018 година. През март 2019 г. общият внос на стоки намалява с 0.1 на сто спрямо същия месец на предходната година и възлиза на 5 113.4 млн. лева. Общото външнотърговско салдо (износ FOB - внос CIF) е отрицателно през периода януари - март 2019 г. и е на стойност 1 311.1 млн. лева. По цени FOB/FOB (след елиминиране на разходите за транспорт и застраховки при внос на стоки) салдото през периода януари - март 2019 г. също е отрицателно и е в размер на 264.6 млн. лева. През март 2019 г. общото външнотърговско салдо (износ FOB - внос CIF) е отрицателно и е на стойност 380.1 млн. лева. По цени FOB/FOB салдото също е отрицателно и е в размер на 61.4 млн. лева. През периода януари - март износът на стоки от България за трети страни нараства с 13.4 на сто в сравнение със същия период на предходната година и е на стойност 4 335.0 млн. лева. Основни търговски партньори на България са Турция, Китай, Сърбия, Съединените американски щати, Руската федерация и Република Северна Македония, които формират 51.4 на сто от износа за трети страни. През март 2019 г. износът на стоки от България за трети страни нараства с 10.4 на сто спрямо същия месец на предходната година и е в размер на 1 460.5 млн. лева. Вносът на стоки в България от трети страни през периода януари - март 2019 г. се увеличава с 11.2 на сто в сравнение със същия период на 2018 г. и е на стойност 5 506.6 млн. лева (по цени CIF). Най-голям е стойностният обем на стоките, внесени от Руската федерация, Турция, Китай и Сърбия. През март 2019 г. вносът на стоки в България от трети страни нараства с 8.6 на сто спрямо същия месец на предходната година и е в размер на 1 596.7 млн. лeвa. Външнотърговското салдо (износ FOB - внос CIF) на България с трети страни през периода януари - март 2019 г. е отрицателно и е в размер на 1 171.6 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 687.9 млн. лева. През март 2019 г. външнотърговското салдо (износ FOB - внос CIF) с трети страни е отрицателно и е на стойност 136.2 млн. лева.", "date": "2019.05.13", "title": "Износът на България за ЕС нараства с 9.3% през първите два месеца на 2019 г."}
{"url": "https://www.24chasa.bg/novini/article/7449554", "text": "За мен е чест да бъда част от силната листата на ГЕРБ за предстоящите европейски избори. Oсъзнавам и огромната отговорност, която поемам пред всички вас, но искам в Европейския парламент наред с гласа на България, достатъчно ясно да се чува и гласът на Северозапада. Ние сме най-силният отбор, защото предлагаме аргументи. Това заяви кандидатът за евродепутат от ГЕРБ д-р Иво Ралчовски по време на среща с жителите на Чирен. Той разговаря и с членове и симпатизанти на партията в селата Баница и Девене, съобщиха от пресцентъра на ГЕРБ. „Аз съм убеден, че това, което Европа даде на България в последните 12 години, е много и благодарение на това страната ни променя визията си, икономиката си, социалната си дейност и става едно по-добро място за живеене. Ние искаме да надградим постигнатото в следващ мандат, а резултатите са видими. Целта ни е да продължим да преобразяваме и по-малките населени места, за нас всеки човек е важен”, категоричен бе д-р Ралчовски. Той призова жителите на Баница, Девене и Чирен да направят правилния избор с номер 12 в бюлетината, за да продължи европейското развитие на България. \"Вярваме, че категорично ще подкрепите ГЕРБ на предстоящите европейски избори, защото виждате реални резултати от политиките, които провежда. ГЕРБ работи усилено да запази тенденцията младите хора да остават в България, а тези, които са я напуснали, да се завърнат. Бъдете сигурни, че и в лицето на д-р Иво Ралчовски може да срещнете подкрепа за завръщането на вашите деца и внуци в страната, където да работят достойно с подобаващо възнаграждение\", посочи общинският съветник от ГЕРБ Хенриета Георгиева. Общинският съветник Маргарита Ангелова заяви, че голяма част от финансовия ресурс на ЕС се отделя за ОП\" Развитие на човешките ресурси\". Благодарение на нея безработицата в България е по-ниска от тази в Европа. \"Бъдете активни, защото от това зависи как ще ни погледне Европа и дали ще ни чува. Д-р Иво Ралчовски е човек, който се е доказал и с когото Северозападът ще се гордее\", допълни тя. Ангелова коментира, че правителството също проявява голяма загриженост в овладяването на безработицата, и в частност младежката безработица. \"Считам, че за Северозападна България, за област Враца, община Враца и всички населени места от общината, е огромна чест достоен човек и изключителен професионалист като д-р Ралчовски да бъде номиниран за кандидат за евродепутат в листата на най-силния отбор, този на ГЕРБ”, категоричен бе общинският съветник Васил Василев.", "date": "2019.05.13", "title": "Кандидатът за евродепутат д-р Иво Ралчовски: Целта ни е да продължим да преобразяваме и по-малките населени места"}
{"url": "https://www.24chasa.bg/novini/article/7449553", "text": "Българският еврокомисар по цифровата икономика и общество Мария Габриел, която е водач на листата на ГЕРБ/СДС, откри заедно с кмета на столицата Йорданка Фандъкова иновативна лаборатория за сътрудничество между наука и бизнес. Лабораторията е по инициатива на Института по информационни и комуникационни технологии на БАН с цел задълбочаване на сътрудничеството между БАН и високотехнологичната индустрия на България. Научно-индустриалната лаборатория RILab i2030 ще предлага на малките и средни предприятия и високотехнологичната индустрия подкрепа за проекти за индустриални изследвания, съвместни иновационни проекти, обучение на докторанти и специализанти, курсове за повишаване на уменията и квалификацията в новите цифрови технологии. \"Поздравявам Института по информационни и комуникационни технологии и Института по механика за съвместния проект. Той е пример за връзката между бизнеса и науката, подкрепяйки талантите ни да остават в България и Европа, научните изследвания да са в полза на ежедневието на хората. Лабораторията поставя силен акцент върху цифровите умения. Така дава възможност да покажем силните страни на българските научни изследователи и да насърчим повече млади хора да изберат кариера в науката. Насочен пряко в полза на хората, работещи в малките и средни предприятия, им дава възможността да получат необходимите цифрови умения, да адаптират и запазят работните си места в следствие на цифровата трансформация. Връзката с бизнеса е важна - продуктите, които научните изследователи създават, трябва да имат практическо приложение, да бъде подпомагана тяхната комерсиализация. В това е силата на този проект - обединяването на научните изследователи, бизнеса и образованието. В следващия бюджет на ЕС, по програмата Хоризонт Европа ще имаме 100 милиарда евро. За първи път толкова силен бюджет, за да може Европа да затвърждава научните си изследвания и в партньорство с бизнеса и образованието да носи ползи от цифровата трансформация\", заяви Мария Габриел.", "date": "2019.05.13", "title": "Мария Габриел и Йорданка Фандъкова откриха научно-индустриална лаборатория"}
{"url": "https://www.24chasa.bg/novini/article/7449577", "text": "Към 11 часа на 13 май са подадени 93 100 заявления по кампанията за директни плащания 2019 г. Общата очертана площ е около 3,6 млн. хектара или 36 млн. дка. Данните са съпоставими към същата дата на миналата година, съобщиха от пресцентъра на Министерство на земеделието, храните и горите. Независимо че кампанията върви към приключване, Министерството на земеделието, храните и горите има готовност за удължаването й с 1 седмица до 23 май. Удължаването ще бъде възможно, след като излезе регламентът за дерогация от регламент за изпълнение (ЕС) №809/2014 по отношение на крайния срок за подаване на единното заявление за 2019 г. Той се очаква да бъде подписан и публикуван до 15 май в Официалния вестник на Европейския съюз.", "date": "2019.05.13", "title": "Може да удължат със седмица кампанията за директни плащания"}
{"url": "https://www.24chasa.bg/novini/article/7449613", "text": "Българският национален отбор по химия се представи успешно на 53-ото издание на Международната Менделееевска олимпиада в Санкт Петербург, Русия, като спечели един златен и два сребърни медала. Нашият отбор, който участва за петнадесети пореден път в олимпиадата, бе представен от учениците, класирали се на първите четири места на последната Национална олимпиада по химия. Това съобщи пресцентърът на Министерството на образованието и науката. Златен медал е получил Камен Петров, ученик от 12-и клас на Националната природоматематическа гимназия /НПМГ/ \"Акад. Л. Чакалов\" в София, а сребърните медали са спечелили Дамян Францов от 11-и клас на Софийската математическа гимназия /СМГ/ \"Паисий Хилендарски\" в София, и Евгени Стателов от 12-и клас на Езиковата гимназия \"Пловдив\" в Пловдив. В отбора е участвал и Кристиян Вилхемов от 11-и клас на НПМГ \"Акад. Л. Чакалов\" в София. Ръководители на отбора са доц. д-р Христо Чанев и гл. ас. д-р Даниела Цекова. Състезателната програма на Менделеевската олимпиада тази година е включвала два теоретични и един практически кръг. На първия теоретичен кръг участниците са работили върху осем задачи от различни области на химията. На втория теоретичен кръг участниците са работили върху материал, структуриран в пет отделни области на химията - Неорганична, Органична и Аналитична химия, Физикохимия и Химия на живота и полимери. За всяка от тези области са били дадени по три задачи. Всеки участник си е избирал задача от съответната област и е работил върху нея. Третият, практическият кръг, е синтез - обръщане конфигурацията алфа-аминокиселина и количественото й определяне чрез титриметрия. Максималната оценка, която участниците могат да получат, е 230 точки. В олимпиадата в град Санкт Петербург са участвали 150 ученици от 29 страни - от Европа, Азия и Африка. В надпреварата за първи път са се включили Австрия, Иран, Китай, Сирия, Словакия, Хърватия и Чехия.", "date": "2019.05.13", "title": "Националният ни отбор по химия с 3 медала от Менделеевската олимпиада в Русия"}
{"url": "https://www.24chasa.bg/novini/article/7449591", "text": "Окръжният съд в Пазарджик осъди на 2 г. и шест месеца затвор – условно, кмета на община Септември Марин Рачев за укриване на данъци от продажбата на горива през периода 2005-2006г., в качеството му на едноличен търговец. Присъдата е с 4-годишен изпитателен срок. Освен това Рачев трябва да възстанови на НАП сумата, заради която беше осъден, от над 118 хиляди лв., както и натрупаните лихви по тях. След произнасянето на съда Марин Рачев заяви пред журналисти, че ще обжалва присъдата, защото се счита за невинен. Прокурорът по делото Паун Савов не отговори еднозначно дали държавното обвинение ще обжалва наложеното на Рачев наказание и заяви, че ще обмисли това, след като се запознае с мотивите на съда за произнесената присъда. Решението на окръжния съд в Пазарджик може да се обжалва пред апелативния в Пловдив.", "date": "2019.05.13", "title": "2.5 години условна присъда за кмета на Септември, за укриване на данъци"}
{"url": "https://www.24chasa.bg/novini/article/7449647", "text": "Турски инженер е починал след бомбено нападение на сомалийската ислямистка групировка Аш Шабаб в Могадишу, предаде турската частна телевизия НТВ, цитирана от БТА. Турчинът се е връщал от оглед на сграда, когато взривно устройство, поставено в колата му, гръмнало. Анадолската агенция предаде, че Аш Шабаб е поела отговорност за нападението. Посланикът на Турция в Сомалия Мехмет Йълмаз потвърди за взрива, но добави, че установяват дали той действително е дело на ислямистката групировка.", "date": "2019.05.13", "title": "Турски инженер е убит при бомбено нападение в Сомалия"}
{"url": "https://www.24chasa.bg/novini/article/7449666", "text": "Две телефонни измами са регистрирани през почивните дни в Ловешко, съобщават от областната дирекция на МВР в Ловеч. Възрастна жена /на 72 г./ от троянското село Врабево е получила обаждане, последователно на стационарния и на предоставен от нея мобилен номер, от непознат мъж. Той се е представил за доктор и е поискал пари. Казал й, че сумата е за спешна операция на очите на дъщеря й. \"Докторът\" е поискал и хранителни продукти, които са нужни за по-бързото следоперативно възстановяване на пациентката. Няколко часа по-късно измамената жена е предала сумата от 1200 лева и хранителни продукти на непознат мъж, който се е придвижвал с лек автомобил. Полицаите са установили превозното средство и лицето в него - 48 годишен мъж от ловешкото село Казачево. Мъжът, който е ползван в схемата като \"муле\", е обяснил пред полицейските служители, че е получил обаждане от непознат, представящ се за служител на Ловчанската митрополия, който му е наредил да вземе от жената дарение за митрополията. Тъй като не е получил допълнителни указания, мъжът е оставил парите и продуктите в Ловчанската митрополия, където са установени и иззети от полицейски служители. По идентична схема - предоставяне на пари за операция, е била измамена и 81-годишна жена от село Брестово, община Ловеч. Жената е събрала и дала на непознат мъж сумата от 4000 лева. По двата случая е образувано досъдебно производство и в районно управление на МВР в Ловеч работата продължава.", "date": "2019.05.13", "title": "\"Ало-доктор\" обра 4200 лева и храни от две възрастни жени"}
{"url": "https://www.24chasa.bg/novini/article/7449668", "text": "Петър Жотев от Софийската математическа гимназия \"Паисий Хилендарски\", Красимир Масларов от Националната природоматематическа гимназия и Александър Проданов от Профилираната природоматематическа гимназия в Казанлък спечелиха сребърни медали на 17-ата олимпиада по природни науки на Европейския съюз EUSO, която се състоя в Алмада, Португалия. Това съобщи пресцентърът на Министерството на образованието и науката, цитирано от БТА. Бронзови медали са завоювали Виктор Гилин от Националната природоматематическа гимназия, Павел Атанасов Николов от Математическата гимназия \"Акад. Кирил Попов\" в Пловдив и Васил Николов Николов от Първа частна математическа гимназия в София. Олимпиадата се състоя във Факултета по природни науки и технологии на Лисабонския университет NOVA в два кръга, а България участва с два отбора по трима ученици на възраст по-малка от 17 години, съгласно регламента на състезанието. Участниците са решавали екипно експериментални задачи с изследователски характер, свързани с качествата на корка като природен материал и използването на ресурсите на океана за добиване на енергия и за опазване на природата.", "date": "2019.05.13", "title": "Български ученици с медали от олимпиадата по природни науки в Португалия"}
{"url": "https://www.24chasa.bg/novini/article/7449680", "text": "Министърът на правосъдието Данаил Кирилов и генералният прокурор на Казахстан Гизат Нурдаулетов подписаха договор за трансфер на осъдени лица между България и Казахстан, информираха от министерството. Договорът дава възможност лицата, осъдени на лишаване от свобода, да изтърпяват наказанието в тяхната държава по произход, като по този начин се постига по-ефективно превъзпитание и социална рехабилитация на лишените от свобода. Договорът посочва централните органи, условията и процедурите по трансфера, включително необходимите документи, съгласията на осъдилата и изпълняващата държава, както и на осъденото лице, отказа от трансфер, въпросите за изпълнението на наказанието в изпълняващата държава, амнистията, помилването, както и въпроси относно действието на договора.", "date": "2019.05.13", "title": "Данаил Кирилов подписа с Казахстан договор за трансфер на осъдени лица"}
{"url": "https://www.24chasa.bg/novini/article/7449646", "text": "Кръв за кръв ще има. Така се заканиха се в ромската махала на Белозем, след като  . Екшънът се разиграл в неделя около 1 часа. Ангел Гаджев е бил заедно с Петър минути преди убийството, пише  . \"Не сме били във фермата на кипъреца. Бяхме в люцерната на два километра, когато той пристигна с джипа и ние с другия Ангел избягахме с каруците, а Петър остана. Видях как фермерът блъсна Петър и започна да прави кръгчета в люцерната, газейки го\", разказа Ангел. 31-годишният Петър оставя сираче 8 месечно бебе, а съпругата му е бременна в шестия месец. Майката на убития Петър - Фанка, е в шок от случилото се. \"По-добре да не излиза от затвора. Господ да го накаже, върна ми детето на парчета\", изплака майката. Според запознат, ромите отишли да крадат от окосената люцерна на фермера. Той живее от 10 години в Болярино и има голяма кравеферма.", "date": "2019.05.13", "title": "Свидетел: Фермерът блъсна Петър и започна да прави кръгчета, газейки го"}
{"url": "https://www.24chasa.bg/novini/article/7449686", "text": "Деца бяха взети за заложници в централния руски град Казан, предаде \"Правда.ру\". 17-годишен и въоръжен с пистолет гимназист е нахлул с огнестрелното оръжие в една от образователните институции в столицата на автономната република Татарстан. Влязъл в класна стая и взел за заложници няколко ученици. След около един час преговори с местни полицаи тийнейджърът се е предал. Няма данни за пострадали. Причините за инцидента са в процес на изясняване.", "date": "2019.05.13", "title": "Ученик от Казан взе заложници в училище"}
{"url": "https://www.24chasa.bg/novini/article/7449657", "text": "Мъж е загинал в катастрофа на изхода на Панагюрище към Пазарджик, съобщи говорителят на полицията Мирослав Стоянов. Тежкият пътен инцидент е станал около 19ч. в неделя. 61-годишният Д.Ш. от Пловдив е изгубил управление над автомобила си \" Пежо\", в резултат на което колата е излязла от пътното платно и се е преобърнала няколко пъти. При преобръщането водачът е изпаднал от купето и е бил премазан от автомобила. Починал е на място. Причините за инцидента се изясняват, но вероятните версии за него са движение с висока скорост, или моментна загуба на внимание от страна на загиналия.", "date": "2019.05.13", "title": "Мъж изпадна от купето на колата си, тя го премаза (Обновена)"}
{"url": "https://www.24chasa.bg/novini/article/7448622", "text": "След две десетилетия, в които модата сред инвеститорите и строителните предприемачи бе да вдигат молове, тази тенденция е на път да се пречупи. Според проучване на глобалната консултантска компания Cushman & Wakefield през 2018 г. в Европа са открити общо едва 2,6 млн. кв. метра нови търговски площи в молове. В същото време от скорошно проучване на друга глобална компания - Colliers International, съвместно с международната правна кантора CMS става ясно, че в държавите от Централна и Източна Европа се задава недостиг от общежития, който ще трае поне през следващите 10 години В доклада се говори само за студентски общежития. Там, където ги има, в повечето случаи са наследени от миналото и са в лошо състояние. Проверка на “24 часа” показа, че тази тенденция не е подминала и България - само в столичния район “Студентски” от началото на 2018 г. досега са издадени 4 разрешителни за строеж на общежития. Според източници на “24 часа” у нас има нужда и от работнически общежития. В миналото те са строени там, където днес вече няма нужда от тях, а в същото време има много нови индустриални зони, в които се откриват заводи, но понякога работниците и служителите в тях трябва да пътуват всеки ден от много далеч. “Просто пазарът на търговски площи в България навлиза в по-зряла фаза, големите градове вече са наситени като площи. Аз не очаквам нови проекти за класически търговски центрове, а по-скоро гъвкави концепции, съобразени с електронната търговия и все по-ключовата роля на площите за хранене и развлечения”, каза за “24 часа” Иван Граматиков, мениджър “Търговски площи” в Cushman & Wakefield/ Forton. Става дума за смесени проекти – няколко жилищни сгради с малък търговски център или съчетаване между малка или средна офис сграда с жилищни около нея, както и на хотел с други видове сгради. Това не означава, че големите молове губят привлекателност, дори напротив. Преди около 4-5 г. доходността от инвестицията в мол достигаше и дори надминаваше 10%. Според последни проучвания възвръщаемостта в България от такива сгради сега е около 6,5 до 7,25%, което пак е много по-високо и от най-високата доходност от депозит Но между 5 и 6,5% на годишна база вече се печели и от жилищни проекти, особено от по-луксозните. При това инвестицията и рискът при тях са далеч по-малки. В доклада на Colliers International се говори за стабилна възвръщаемост от 5-7% в частни студентски общежития и гарантирано търсене на такива жилища в няколко държави от Централна и Източна Европа. От проучване сред инвеститори е установено, че 32% от тях вече са стартирали или поне планират да почнат такива проекти, като предпочитанията им са насочени, на първо място, към Полша, след това Чехия, Унгария и накрая Румъния. В региона вече има осем частни студентски общежития в процес на изграждане. Сред тях е LivinnX на Golub GetHouse – модерен проект, включващ 290 жилищни единици, намиращ се в Краков. Griffin Real Estate, собственик на Student Depot, първокласна верига частни студентски общежития под наем в Познан, Лодз, Люблин и Вроцлав, също дава заявка за намеренията си до 2021 г. да инвестира в повече проекти в Краков и Вроцлав, увеличавайки легловата база до 2700 места. Според доклада към 2028 г. в повечето големи градове в региона ще има значителен недостиг на евтини студентски жилища. Най-голям е той във Варшава, където не достигат жилища за 8399 студенти, следват Будапеща, Краков, Прага, Братислава и Букурещ. България изобщо не е проучвана в доклада, но според мнозина и у нас има възможности за инвестиции в този клас имоти, защото възможностите за придобиване на качествен продукт на разумна цена в областта на търговските и офис площите, които бяха хит допреди две години, вече са изчерпани. “Демографските тенденции са такива, че има концентрация на население в големите градове и качествените проекти в сферата на образованието, здравеопазването, грижата за възрастни хора може да са не само успешен бизнес, но и добра инвестиция”, смята Михаела Лашова, управляващ партньор във Forton. Особеност на българския пазар е, че платежоспособните студенти у нас са предимно чуждите, а техният брой не е достатъчно голям, за да предизвика масов интерес у инвеститорите По-големи възможности дава изграждането на работнически общежития. Които обаче трябва да са обезпечени от устойчив приток на работници и служители и задължително трябва да са свързани с конкретно предприятие. Често заплатите, които плащат фирмите на служителите си, са високи, но не чак толкова, че да им позволяват да си купят жилище в района. Другото предимство на общежитието е, че инвеститорът може да има договорка с предприятието и то да поеме плащането на наема и режийните разходи или поне на част от тях. Четири разрешителни за строеж на общежития е издало общинското направление по архитектура и градоустройство в София от началото на 2018 г. до момента. Всички те ще се строят в район “Студентски”, сочи справка по искане на “24 часа”. Най-голямото от тях ще се простира на 20 209 кв. м, като бъдещата сграда ще е със смесени функции. Там освен общежития се предвиждат и офиси, както и подземни гаражи. Всъщност и четирите обекта няма да са само общежития. Инвеститорите залагат на мнофункционални сгради, като ги комбинират или с офис площи, или с търговски обекти. Магазини предвиждат да има в другите два обекта - единият ще е на площ 14 280 кв. м, а другият - 8 448 кв. м. На офиси, гаражи, общежитие с апартаменти и ресторант градина залага четвъртият проект. Той е за 7325 кв. м. Иначе самата Столична община ще ремонтира едно от старите и недействащи общежития на автотранспорта в квартал “Дружба”. Сградата е 4-етажна и с отварянето на общежитието кметството се надява да привлече шофьори от страната за градския транспорт, като им предложи и квартира. Роден интериорен дизайнер прави стая от 21 квадрата пълноценна като голямо жилище с всички удобства Много ефектен начин за превръщането само на една стая от 21 квадратни метра в цял апартамент е показало в последния си брой списание “Идеален дом”. Студиото се намира в нова сграда в Студентски град, където размерът на една стая в общежитията е горе-долу толкова, като също се състои от стая, антре и баня с тоалетна. Дизайнерката Михаела Стайкова е превърнала тази малка стая в истински апартамент само чрез преразпределянето на пространствата и подбора на мебелите. Тя е разделила стаята на две зони: за хранене и за спане и всекидневна, като границата се състои от декоративна преграда - етажерка, която в същото време побира и предмети за съхранение. Едната зона е напълно оборудвана кухня и трапезария, в която ролята на маса се изпълнява от падащ плот, а бойлерът е скрит в кухненските шкафове над мивката. В другата зона има две легла, които лесно се трансформират в спалня или в ъглов диван. Телевизорът е закачен на стената, а в помещението е останало и място за работен плот с две работни места за работа с компютър. В “апартамента” е намерил място и гардероб, както и кътче от антрето с портманто и шкаф за обувки, дори огледало в цял ръст. В банята също е оползотворен всеки сантиметър, като в шкафа под мивката е вградена пералня със сушилня и дори има място за кош за пране. Студиото се намира в Студентски град и целта на собственика е да го отдава под наем - дългосрочно или за кратко време. ", "date": "2019.05.13", "title": "Нов тренд при инвеститорите на имоти са общежитията за студенти и работници"}
{"url": "https://www.24chasa.bg/novini/article/7449685", "text": "Софийският градски съд потвърди решението на Софийски районен съд от февруари т.г., с което бе признато за незаконно и отменено уволнението от декември 2017 г. на  Това съобщи адвокатът на директорката на 164-та детска градина \"Зорница\" Кристиан Гьошев, предаде  Мариана Иванова беше уволнена през декември 2017 г. по обвинения за надпланов прием на хронично болни деца. „В същото време се оказа, че в други детски градини в София директори са приемали много деца над предвиденото в наредбата, но кметът Фандъкова дори не им е наложила дисциплинарно наказание. С такова остана само Иванова, която е на път да се завърне на бял кон на старото си работно място”, пише адвокат Кристиан Гьошев.", "date": "2019.05.13", "title": "Отмениха уволнението на директорката на детска градина \"Зорница\" в Горна баня"}
{"url": "https://www.24chasa.bg/novini/article/7449684", "text": "Първият работен ден на новия президент на Република Северна Македония Стево Пендаровски започна с послания за гражданско помирение и излекуване на отворените рани от близкото минало, съобщи МИА, цитирана от БТА. Време е да излекуваме отворените рани от нашето близко минало и реално да започнем гражданско помирение, защото нямаме резервно отечество, което може да наречем наш дом. На този път искам да се посветя изцяло, без да водя сметка за собствения си политически рейтинг. Всички добронамерени хора, политици и партии, които решат да вървят по същия този път, ще имат моята подкрепа, написа във Фейсбук тази сутрин Стево Пендаровски. В първия работен ден от президентския си мандат Пендаровски ще има среща с шефа на делегацията на Европейския съюз в Скопие Самуел Жбогар във \"Вила Водно\".", "date": "2019.05.13", "title": "Първият ден на Пендаровски като президент започна с послание за граждански мир"}
{"url": "https://www.24chasa.bg/novini/article/7449705", "text": "Взаимодействието между танините и слюнката в устата обяснява защо някои вина оставят по-сух вкус в устата, пише в. \"Дейли мейл\". Танини, извлечени от по-сухи вина - като каберне совиньон, са с по-големи молекули и с повече пигменти и взаимодействат по-бурно със слюнката от тези в по-малко сухото пино ноар. Когато по-сухите танини се добавят към контролни напитки, усещането за сухота в устата от тях се увеличава. Откритието на учените от Американското дружество на химиците ще помогне на винопроизводителите да контролират по-добре вкуса на виното, съобщи БТА. Танините са полифенолни молекули с бледожълт до светлокафяв цвят, характерни за корените, дървесината, кората, листата и плодовете на много растения. Служат за избистрянето на виното и бирата. Те се свързват с протеините и аминокиселините и така ги утаяват. Разтворите с тях имат стипчив вкус.", "date": "2019.05.13", "title": "Учени обясниха защо едно вино е по-сухо от друго"}
{"url": "https://www.24chasa.bg/novini/article/7449704", "text": "Осъденият на 25 години затвор Теньо Е. от Айтос обжалва наказанието си пред Апелативен съд в Бургас. Делото е обявено за решаване. Това съобщиха от съда след днешното заседание за разглеждане на жалбата срещу присъдата. Припомняме, че той е осъден за убийството на 20-годишната Ивета Т. Тя е починала след жесток побой, нанесен й от Теньо Е. Двамата са живеели на семейни начала. Имат и общо дете, което сега е на 4 години. А самият инцидент стана на 16.06.2018 година. Теньо Е. е осъден да заплати обезщетение на детето и на майката на убитата Ивета. В съдебното заседание днес съдът е оставил без уважение искането на защитата за назначаване на две нови експертизи - съдебномедицинска експертиза и комплексна съдебнопсихиатрична и психологическа експертиза с мотива, че не са налице основанията за тях, тъй като експертите са дали отговори на всички въпроси свързани с причината за смъртта на Ивета Т. и са коментирали данните за употребата на наркотици от страна на подсъдимия. Служебният защитник на Теньо Е. е поискал съдът да постанови нова присъда като промени квалификацията на обвинението в по-лека и е развил тезата за причинена смърт по непредпазливост, вследствие на тежка телесна повреда.", "date": "2019.05.13", "title": "Мъж от Айтос обжалва 25-годишна присъда за убийството на приятелката си"}
{"url": "https://www.24chasa.bg/novini/article/7449712", "text": "Франция поема ръководството на Съвета на Европа на 17 май с деликатната задача да изведе паневропейската организация за защита на правата на човека от кризата с Русия, която навлиза в критичен период. Франция не е заемала поста от 22 години. Предвид ротационното шестмесечно председателство на 47-те държави членки, които се редуват по азбучен ред, случаят е относително рядък. По една календарна случайност това председателство се очертава решаващо. \"Председателството ни ще започне в деликатен за организацията момент\", признава Жан-Батист Матеи, постоянен представител на Франция в Съвета на Европа. Създаден, за да вдъхне нов живот на човешките правя в един опустошен от войната континент, Съветът на Европа празнува своята 70-а годишнина, като това е повод да си припомним неговите успехи (на първо място сред които е Европейският съд за правата на човека), но също така и трудностите с бюджета и с функционирането, които изпитва. На 25 юни Парламентарната асамблея на Съвета на Европа ще избере новия генерален секретар на организацията, който ще стане приемник на норвежеца Турбьорн Ягланд. За поста има двама основни претенденти: белгийският вицепремиер Дидие Рейндерс и хърватската министърка на външните работи Мария Пейчинович Бурич. Тези избори обаче може да маркират повратна точка в кризата между Съвета на Европа и Русия. За да санкционира анексията на Крим от Москва, Парламентарната асамблея на Съвета на Европа (ПАСЕ) лиши през 2014 г. от право на глас парламентаристите от Русия. Москва реагира с \"политика на празиня стол\" - руските представители спряха да присъстват на заседанията на асамблеята, а от 2017 г. Русия повече не плаща вноската си от 33 милиона евро в годишния бюджет на Съвета на Европа, създавайки заплаха от съкращения на персонала и дейностите на институцията. Поради отстъствието на руските парламентаристи от банките на ПАСЕ, те от пет години не гласуват нито за избирането на съдии в Европейския съд за правата на човека, нито на комисаря за правата на човека. Изборът на следващия генерален секретар на Съвета на Европа може да се окаже капката, от ще прелее чашата. Ако руснаците пак няма да могат да гласуват, Москва заплашва направо да напусне Съвета на Европа. При тази хипотеза, близо 144-те милиона руски граждани ще бъдат лишени от възможността да се жалват в Европейския съд за правата на човека. \"За тях би било драматична промяна, ако вече по никакъв начин не бъдат свързани с европейския правов ред\", заяви пред Франс прес Турбьорн Ягланд. \"Съветът на Европа се нуждае от Русия, също както и Русия, и руснаците се нуждаят от Съвета на Европа, което означава, че нейните права на държава членка трябва да бъдат зачитани, но също така и че Русия трябва да спазва задълженията си по отношение на институцията\", предупреди френският президент Еманюел Макрон. Крайно време е да се намери решение, което задоволява Москва, без да ощетява държави като Украйна и балтийските страни, които говорят за руски \"шантаж\", и без да се създава впечатление, че валидира анексията на Крим, определена като \"незаконна\" от Съвета на Европа. Финландия се надява да предаде председателството на Франция, получавайки съгласието на всички страни членки за нова вътрешна процедура на 17 май по време на заседание на комитета на министрите на Съвета на Европа в Хелзинки. \"Това е крачка в правилната посока, но не можем да гарантираме, че ще доведе до решение до юни\", предупреди Жан-Батист Матеи. Освен руския въпрос, Франция си е поставила три приоритета за своето председателство. Първият е свързан със \"сърцевината на дейността\" на Съвета на Европа - укрепването на европейската система за защита на човешките права. Париж ще постави също акцент върху борбата срещу насилието над жени и срещу расизма и нетолерантността. Освен това Франция иска да подтикне Съветът на Европа \"да се адаптира към съвремеността\", като обърне внимание на предизвикателствата пред човешките права и правовата държава, поставени от напредъка на цифровизацията и изкуствения интелект. /От БТА/", "date": "2019.05.13", "title": "Франция поема ръководството на Съвета на Европа в критичен период"}
{"url": "https://www.24chasa.bg/novini/article/7449720", "text": "Силен вятър изкорени дървета, събори светофари и възпрепятства движението в Хърватия, ранявайки двама души и заставяйки властите да препоръчат на гражданите да си останат вкъщи, предаде Асошиейтед прес, цитирана от БТА. Полицията съобщи днес, че двама пешеходци са били ранени в столицата Загреб, където вятърът вдигна във въздуха контейнери за смет и сергии на пазара, свали покрива на една къща и изпочупи клоните на дървета. Пожарникарите съобщиха, че са имали 240 повиквания в столицата от неделя вечерта. Властите препоръчаха на хората да не излизат навън, ако това не е абсолютно необходимо. Ограничено е и движението по няколко пътища в страната. В Северозападна Босна обилните дъждове доведоха до повишаване на нивото на реките, наводнявайки десетки къщи и някои пътища, съобщава още АП. В град Приедор са наводнени около 200 жилищни сгради, а много от пътищата в региона са непроходими, съобщи босненският информационен сайт Кликс. Според местните медии в по-голямата част от страната се очакват валежи между 20 и 60 литра на квадратен метър, а в северната част на Босна и Херцеговина - между 60 и 100 литра. Властите предупредиха за опасност от свлачища. Сръбският Републикански хидпрометеорологичен институт предупреди, че от днес до петък се очакват големи количества валежи в страната, на места от 80 до 120 литра на квадратен метър, съобщи Танюг.", "date": "2019.05.13", "title": "Двама ранени от силния вятър в Загреб"}
{"url": "https://www.24chasa.bg/novini/article/7449715", "text": "13-те безценни съда от най-старото съкровище в Европа - Вълчитрънското, за малко да се превърнат в златни коронки за зъби, ако не е била намесата на тогавашната плевенска полиция преди 95 г.  Затова и част от предметите са повредени.  След случайното откриване на съкровището  през 1924 г. от двама братя находките били захвърлени в мазето. След като се разбрало, че са от чисто злато, някои от малките дискове са били нарязани с лозарски ножици. \"Зъболекари от Плевенско започнали да купуват ценния метал, за да правят коронки. Тогава обаче полицията бързо си е свършила работата и е спасила униката\", разказа директорът на Националния археологически музей с институт при БАН доц. Христо Попов. 13-те оригинални златни предмета от Вълчитрън са в центъра на емблематичната изложба \"Преоткритият свят на стара Европа\" в Пловдив. Редом с тях са наредени още четири съкровища. Сред тях е и Панагюрското. То обаче е изложено на оригиналното си място, а останалите са обособени в отделна зала за праистория в археологическия музей. \"Златото за изработката на сервиза от Вълчитрън е добивано от три различни находища. Предмените са били притежание на влиятелен човек от бронзовата епоха. Най-много се спори за тройния съд, който на две места е пробит. Вероятно за него е имало и горна част, която не е запазена\", разказа доц. Попов. Прелюбопитна е историята и за най-големия съд, тежащ близо 4,5 кг. Понеже е бил зацапан с кал, първоначално откривателите са го ползвали за корито, в което хранели прасето. Шопарът дълго време се търкал в съда и той започнал да блести. В световната археологическа наука случаят е известен като \"Златното прасе\". \"Това, което е запазено от златния сервиз, не е малко. Да не забравяме, че той е на 3500 години\", посочи доц. Попов. \"Толкова съкровища на едно място е наистина впечатляващо. Градът се позлатява\", отбеляза кметът Иван Тотев. И напомни, че последния ден от изложбата съвпада с неговия рожден ден - 28 октомври. Хората могат да видят и съкровището от Хотница, Великотърновско. Съдържа 44 златни предмета - 39 халки, 4 апликации и 1 сипрала. Открито е в селища, а не в некропол, което го прави безценно за периода на късния халколит (4550 - 3900 г. пр. Хр.). Във витрините блестят и златни съкровища от Дъбене и Рупите. \"В тази зала са представени предмети отпреди 5 хилядолетия\", обобщи директорът на музея доц. д-р Костадин Кисьов, с чиито усилия изложбата е факт. \"Неговата мечта се осъществи. Още през 2014 г. той се зарече, че ще направи в Пловдив най-хубавата археологическа експозиция в годината на Европейската столица на културата\", отбеляза зам.-министъра на културата Амелия Гешева. Кисьов обясни, че изложбата включва 250 експоната от най-ранната история на Пловдив и страната. Те показват, че българските земи са една от люлките на цивилизацията.", "date": "2019.05.13", "title": "Рязали с лозарски ножици Вълчитрънското съкровище да правят златни зъби (Снимки)"}
{"url": "https://www.24chasa.bg/novini/article/7449750", "text": "От 15 май влиза в сила нова максимална цена за всички международни повиквания и SMS в рамките на ЕС. В резултат на това потребителите, които се обаждат от своята държава към друга държава от ЕС, ще плащат не повече от 19 цента на минута (+ ДДС) и 6 цента за SMS съобщение (+ ДДС). Това съобщиха от Европейската комисия. След премахването на таксите за роуминг през юни 2017 г., тези нови тавани на цените за международни повиквания и SMS в ЕС са част от реформата на правилата в областта на далекосъобщенията в целия ЕС, с която се укрепва координацията на електронните съобщения и се засилва ролята на Органа на европейските регулатори в областта на електронните съобщения (ОЕРЕС). Мария Габриел, комисар по въпросите на цифровата икономика и цифровото общество, заяви: \"След премахването на таксите за роуминг през 2017 г. сега ЕС предприема мерки срещу прекомерно високите такси за трансгранични повиквания от родината. Благодарение на тези две действия европейските потребители вече са напълно защитени от шокови сметки за повикванията към който и да било европейски номер, независимо дали у дома или в чужбина. Това е едно от многото конкретни постижения на цифровия единен пазар\". Новите правила за международни повиквания са предназначени да преодолеят значителните разминавания в цените, които съществуваха преди това между държавите членки. Далекосъобщителните оператори в ЕС ще трябва да уведомят потребителите за новите пределни цени. Правилата ще се прилагат във всички 28 държави членки, считано от 15 май, а скоро и в Норвегия, Исландия и Лихтенщайн. Максималната цена е ограничена само за лично ползване, т.е. за частни клиенти. Бизнес клиентите са изключени от това регулиране на цените поради факта, че няколко доставчика имат специални оферти, които са особено привлекателни за бизнес клиенти.", "date": "2019.05.13", "title": "19 цента на минута в ЕС влиза в сила от 15 май"}
{"url": "https://www.24chasa.bg/novini/article/7449728", "text": "14 присъди има 30-годишният ром, който бе прегазен от фермер от кипърски произход в пловдивското село Болярино, след като се опитал да извърши кражба от имота му. Това съобщи окръжния прокурор Румен Попов. На 11 май т.г. въпросният апаш отишъл с двама съучастници в стопанството на Димитракис Пирилис. Възнамерявали да задигнат люцерна или животни. Носели са коса и други земеделски сечива. Те били забелязани от кипъреца, който се качил на товарния си джип и ги подгонил. Крадците се разбягали в различни страни. Фермерът успял да настигне 30-годишния П. Г и го блъснал. После Пирилис се опитал да открие другите двама апаша със светнатите фарове на автомобила си, но не успял. Според един от тях той се върнал до лежащия на земята П.Г. и започнал да обикаля около него. Съдебно-медицинската експертиза ще установява дали кипърецът го е прегазил повторно. Другите двама апаши са също рецидивисти - съответно с 2 и 9 осъждания. Установено е, че убитият и един от съучастниците му са крали коне и крави от същия фермер. Тогава П.Г. е получил 7 г. затвор, а вторият - 4 г.", "date": "2019.05.13", "title": "Прегазеният ром от фермера кипърец с 14 присъди"}
{"url": "https://www.24chasa.bg/novini/article/7449770", "text": "Шведската прокуратура възобновява делото срещу основателя на Уикилийкс Джулиан Асанж за изнасилване, предаде Асошиейтед прес. \"Все още има достатъчно основания да подозираме, че Асанж е извършил изнасилване. По мое мнение има нужда от нов разпит на Асанж\", заяви на пресконференция представителка на прокуратурата, предава БТА. Шведската прокуратура предяви обвинения срещу Асанж за изнасилване и за сексуално посегателство след посещението му в Швеция през 2010 г. Седем години по-късно обвинението в сексуално посегателство бе свалено заради изтекла давност и така остана само обвинението в изнасилване, за което Асанж не можеше да бъде преследван, тъй като се намираше в посолството на Еквадор в Лондон. Давността по това обвинение изтича през август догодина, отбелязва Асошиейтед прес.", "date": "2019.05.13", "title": "Швеция възобновява делото срещу Джулиан Асанж за изнасилване"}
{"url": "https://www.24chasa.bg/novini/article/7449776", "text": "72-годишна жена от с. Врабево е поредната жертва на телефонни измамници, но извади късмет, съобщиха от полицията. Рано сутринта в петък потърпевшата получила две последователни обаждания на стационарния и на мобилния си телефон /тя сама предоставила мобилния номер на измамниците/ от непознат мъж, който се предствали за доктор. Поискал пари необходими за извършването на спешна операция на очите на дъщерята на възрастната жена. Освен парични средства \"докторът\" поискал и хранителни продукти, които пък били нужни за по-бързото следоперативно възстановяване на пациентката. Няколко часа по-късно пенсионерката доброволно предала 1200 лева и хранителни продукти на непознат мъж, който се придвижвал с лек автомобил. Полицаите установили превозното средство и 48-годишения мъж в него от с. Казачево. Той бил ползван в схемата като \"муле\", станало ясно от обясненията му пред служителите на реда. Разказал още, че получил обаждане от непознат, представящ се за служител на Ловчанска митрополия, който му наредил да вземе от жена в с. Врабево дарение. Тъй като не получил допълнителни указания мъжът оставил парите и продуктите в митрополията, където те били установени и иззети от полицаите. По случая в РУ-Троян е образувано досъдебно производство и работата продължава. В неделя пък отново мъж представящ се за доктор се обадил по телефона на 81-годишна жена от с. Брестово и поискал по идентична схема да му бъдат предоставени пари за спешна операция на очите на снахата на набелязаната жертва. Старицата събрала и дала на непознат мъж сумата от 4000 лева. По случая е образувано досъдебно производство и РУ-Ловеч продължават работа по него.", "date": "2019.05.13", "title": "Мним доктор преметна две баби от Ловешко"}
{"url": "https://www.24chasa.bg/novini/article/7449817", "text": "Главният прокурор на Република България Сотир Цацаров се срещна с генералния прокурор на Република Казахстан Гизат Нурдаулетов. Предмет на разговор между двамата бяха двустранното сътрудничество по наказателноправни въпроси, трансграничната престъпност и противодействие на тероризма. Това съобщиха от прокуратурата. Генералният прокурор на Казахстан е на посещение в София по покана на министъра на правосъдието г-н Данаил Кирилов за подписване на договор за трансфер на осъдени лица между Република България и Република Казахстан.", "date": "2019.05.13", "title": "Цацаров се срещна с генералния прокурор на Казахстан Гизат Нурдаулетов"}
{"url": "https://www.24chasa.bg/novini/article/7450055", "text": "Представители на ГЕРБ ще внесат жалба в Централната избирателна комисия. Това съобщиха от пресцентъра на ПП ГЕРБ. Жалбата е срещу участието на президента Румен Радев в предизборната кампания на БСП.  Внасянето на жалбата в ЦИК ще стане днес, 13.05.2019 г. (понеделник) в 15:30 часа в сградата на ЦИК (входа от към Националната художествена галерия). След внасянето на сигнала ще бъдат направени изявления пред представителите на медиите.", "date": "2019.05.13", "title": "ГЕРБ подава жалба в ЦИК срещу Радев, участвал в кампанията на БСП"}
{"url": "https://www.24chasa.bg/novini/article/7450062", "text": "Окръжният съд в Добрич наложи условно наказание от 2 години „лишаване от свобода“ с 3-годишен изпитателен срок на подсъдим за причинена по непредпазливост смърт при катастрофа. Съдът лиши 25-годишния Е.Ф. от село Пристое, област Шумен, и от право да управлява моторно превозно средство за срок от 3 години. Мъжът беше признат за виновен в това, че на 16 юли 2018 г., при управление на лек автомобил, е нарушил правила за движение по пътищата и по непредпазливост е причинил смъртта на 33-годишен мъж. Тежкият инцидент е станал около 17.30 часа на кръстовището на пътя, свързващ Генерал Тошево и Балчик и пътя, който започва от околовръстния път на Добрич и свършва до село Сърнино, община Генерал Тошево. Подсъдимият шофирал с около 73 км/час, но тъй като слънцето го заслепявало не видял, че преди кръстовището има поставен знак „Стоп“ и навлязъл в него без да променя скоростта си и без да види, че по пътя с предимство се движи друг лек автомобил. Последвал удар между двете коли, при който били причинени сериозни травми на мъж, пътуващ на предната седалка до шофьора. Веднага след катастрофата подсъдимият оказал първа помощ на пострадалия, на мястото бил извикан и медицински екип, но въпреки положените усилия мъжът починал в линейката на път за болницата. В автомобила са пътували и две жени, едната от които при катастрофата е получила сравнително леки наранявания. Лека телесна повреда била причинена и на водача на другия автомобил – жена от село Дропла. Производството премина по реда на съкратеното съдебно следствие, като първоначално определеното наказание на подсъдимия беше редуцирано с една трета. Съдът приложи процедурата, след като мъжът призна изцяло вината си и изложените в обвинителния акт обстоятелства. В съдебната зала той многократно изрази съжаление за случилото се, като подчерта, че e бил много близък със загиналия.", "date": "2019.05.13", "title": "2 години условно за убийство на пътя в Шуменско"}
{"url": "https://www.24chasa.bg/novini/article/7449970", "text": "Крадец с 10 присъди поиска предсрочно освобождаване от затвора в Бобов дол, но съдът в Кюстендил отхвърли молбата му. Смилен Ц. изтърпява зад решетките поредното си наказание от 3 г. и 8 месеца. На 13 юни 2016 г. той се покатерил на покрива на сграда в Благоевград, оттам се прехвърлил на открита тераса и стигнал до адвокатска кантора. Успял да отвори плъзгащия се прозорец и влязъл в помещението. Задигнал метална каса, в която имало пари, патрони, пистолет и документи. Криминалистите го разкрили, а съдът го осъди на ефективен затвор. Другата присъда, която изтърпява е за разбити врати на 8 кабинета на РЗИ-Благоевград. 42-годишният благоевградчанин е постъпил в затвора в Бобов дол през август 2016 г. и има да излежи още около 7 месеца. Досега той нямал провинения в затвора, а е награждаван. Участвал в културно-масови и спортни мероприятия, признавал вината си за престъпленията, дори бил личен асистент на друг лишен от свобода, назначен бил като отговорник при пазаруването на лавката. Въпреки доброто си поведение зад решетките съдът отказа да го пусне предсрочно, защото е с тежко криминално минало и трябва да доизлежи присъдата си.", "date": "2019.05.13", "title": "Отказаха предсрочна свобода за крадец с 10 присъди"}
{"url": "https://www.24chasa.bg/novini/article/7450098", "text": "С 900 000 лв. по-малко в общинския бюджет ще разполага тази година Община Добрич заради жалба на областния управител във връзка с приета Наредба за местните данъци и такси от общинския съвет. Същата наредба е била гласувана и във всички останали общини на територията на България, като само според областния управител на Добрич тя е незаконна, предаде  Областният управител на Добрич Красимир Кирилов атакува общо четири от предвидените промени в Наредбата за местните данъци и такси, като Административният съд в Добрич счете, че жалбата му е основателна. По думите на финансовия заместник-кмет на община Добрич Елка Димова всичките 264 общини в България са приели същите промени, без срещу тях да са внасяни жалби. \"Една законова промяна сама по себе си е достатъчен аргумент и мотив ние да променим общинската наредба и мисля, че на следващата инстанция ще се поздравим с успех“. Близо 1 милион лева ще струва на Община Добрич жалбата на областния управител.", "date": "2019.05.13", "title": "Жалба на областния управител на Добрич коства 1 млн. лева по-малко в общинския бюджет"}
{"url": "https://www.24chasa.bg/novini/article/7450115", "text": "В понеделник европейските пазари на акции се намират под нов натиск от продажби, след като седмица по-рано те отбелязаха най-силен спад за настоящата година в резултат на навлезлите в задънена улица преговори между САЩ и Китай, които попариха инвеститорските надежди, че двете най-големи икономики ще могат да разрешат в скоро време търговските си спорове, предава  . Общият европейски индекс Stoxx Europе 600 се понижава с 0,55% към ново 7-седмично дъно от 374,52 пункта, докато немският индекс DAX 30 заличи изцяло петъчния си отскок с 0,7%, понижавайки се с 0,8% с оглед на факта, че Германия и ключов търговски партньор на Китай и германските компании са доста чувствителни по отношение на ескалиралото в последно време напрежение между Вашингтон и Пекин. Френският фондов индекс CAC 40 се понижава с 0,57%, италианският MIB - с 0,58% и испанският Ibex-35 - с 0,15%. Акциите на борсовия оператор Euronext поскъпват с 1,5%, след новината, че е норвежките власти са му дали разрешение да закупи до 100% от местната борса Oslo Bors. По-рано днес и азиатските фондови борси реагираха негативно на приключилите в петък без споразумение търговски преговори между САЩ и Китай. Японският индекс Nikkei се понижи с 0,72%, китайският Shanghai Composite - с 1,21%, а южнокорейският Kospi - с 1,38%. Американските фондови фючърси също се намират в силен спад преди старта на днешната търговия на Уолстрийт, тъй като инвеститорите са в напрегнато очакване на контрамерките на Китай след въведените в петък високо американски мита върху вноса на китайски стоки и попадналите в задънена улица търговски преговори между Вашингтон и Пекин. Инвеститорските притеснения се подсилват допълнително от информацията, че администрацията на Доналд Тръмп е готова да наложи мита от 25% и върху останалия внос на китайски стоки за над 300 млрд. долара, като по този начин оближи с високи тарифи почти целия вноса в САЩ от Китай. Фючърсите на индекса DJIA се понижават с над 300 пункта (спад с 1,21%), на широкия индекс S&P500 - с 1,3% и на технологичния индекс Nasdaq100 - с 1,68%, след като те приключиха изненадващо петъчната търговия със слаби повишения, заличавайки първоначалния им силен спад. Въпреки позитивния финал на търговията в петък, индексът DJIA отбеляза седмичен спад от 2,1% (най-солиден от март насам), докато индексът S&P500 се понижи с 2,2%, а Nasdaq Composite - с 3%, като и двата отчетоха най-здрави седмични загуби от седмицата до 21-ви декември 2018-а година.", "date": "2019.05.13", "title": "Нов спад на пазарите на акции заради търговското напрежение САЩ-Китай"}
{"url": "https://www.24chasa.bg/novini/article/7450130", "text": "При проверка на мотопед заради липса на регистрационна табела на 12 май, около 17,30 ч., е установен водачът - 55-годишен мъж от село Белгун, област Добрич – съобщиха от Областната дирекция на МВР. В хода на проверката е констатирано, че той е неправоспособен и управлява моторно превозно средство в едногодишен срок от наложено му наказание по административен ред. Задържан за 24 часа. По случаите са образувани бързи полицейски производства.", "date": "2019.05.13", "title": "Задържаха моторист без табела и с отнета книжка"}
{"url": "https://www.24chasa.bg/novini/article/7450187", "text": "Варненският окръжен съд задържа под стража 44-годишния Васил Василев за това, че на 5-и май тази година, пиян предизвика пътен инцидент, при който загина жената, с която живеел на семейни начала и причини средна телесна повреда на още един пътни в авномобила. По данни на прокуратурата кръвната проба на Васил показала, че е седнал зад волана много пиян - д 3.65 промила. Жестокият инцидент стана във варненския квартал „Владиславово”. Васил и жена му били на пикник. Въпреки че поел огромно количество алкохол, той качил жената и още един мъж в колата си и тръгнал да ги прибира. По време на движение изгубил контрол над колата, излетял от пътя и се забил в тролейбусен стълб. При удара на място 52-годишната жена загина на място, а возещият се на задната седалка мъж беше откаран потрошен в болница. Васил вече е осъждан за причиняване на средна телесна повреда в катастрофа. През 2013 г. му е било наложено административно наказание – лишаване от право да управлява кола за 2 години и глоба в размер на 2000 лева, след отказ да бъде тестван за употреба на алкохол.", "date": "2019.05.13", "title": "Задържаха шофьора, убил жена си пиян при катастрофа във Варна"}
{"url": "https://www.24chasa.bg/novini/article/7450193", "text": "Приятели на българина  , започват дарителска кампания за осигуряване на цялостната му рехабилитация. Младият мъж, който прекара около месец в китайска болница и претърпя две животоспасяващи операции, към момента се възстановява в болница в Стара Загора, след като беше транспортиран у нас със съдействието на държавата. Тъй като семейството на Николай е в тежко финансово положение, а дарените досега средства ще стигнат за 2 или 3 месеца рехабилитация, един от приятелите му Веселин Найденов подготвя нова дарителска кампания, предаде . Множество счупвания на краката и ребрата, вътрешни кръвоизливи, две животоспасяващи операции и поне половин година възстановяване - такава е ситуацията на 32-годишния Николай Маринов от плевенското село Беглеж, който заради преумора падна от мост в Пекин, докато се връщаше от работа. Николай живее в китайската столица от няколко години, учи и преподава български и английски език на деца. След инцидента през март и едномесечния му престой в китайска болница, той беше транспортиран до София със самолет, и настанен в Пирогов. След това Николай беше преместен в държавната болница в Плевен, а от началото на май е в болница в Стара Загора. Там му се провежда активна рехабилитация, но здравната каса заплаща само една седмица от нея, разказа неговият приятел Веселин Найденов. \"След изтичане на тази една седмица - той започва да заплаща по 120 лева за всеки ден, в който е в болницата. Като допълнителен разход се явява и 50 лева на дена за майка му, която е постоянен придружител\", разказва Васил. Платената рехабилитация на Николай Маринов се провежда от тази събота. Тя трябва да продължи минимум 5 месеца според предписанията на лекарите. Събраните от досегашната дарителска кампания средства в размер на около 15 хиляди лева ще покрият възстановяването му през следващите 3 месеца, затова приятелите му започват нова кампания. Подготвя се фейсбук страница с информация за мъжа и начините, по които хората могат да помогнат. Един от тях ще бъде чрез дарителската платформа Хелп карма. На името на Николай Маринов вече е открита дарителска сметка. Информация за дарителската сметка: ОБЩИНСКА БАНКА, Филиал Плевен Клиент: Николай Цецов Маринов БУЛСТАТ/ЕГН: 8705014007 BIC: SOMBBGSF IBAN: BG91 SOMB 9130 1066 9120 01", "date": "2019.05.13", "title": "Започва дарителска кампания за българина, паднал от мост в Пекин"}
{"url": "https://www.24chasa.bg/novini/article/7450192", "text": "Цялостната дейност на прокуратурата и на разследващите органи през 2018 г. е представена в национален мащаб и е извършен сравнителен анализ с данните от предходните две години. Това съобщиха от прокуратурата на сайта си. I. Основни резултати, тенденции и изводи: Прокурорите в страната са работили общо по 275 979 (295 763; 305 602) преписки и по 213 109 (211 045; 211 079) досъдебни производства (ДП). Участвали са в 155 989 (153 264; 147 284) съдебни заседания по наказателни, административни и граждански дела. Административните отдели в прокуратурите са работили по 12 114 (10 990; 10 764) преписки. До компетентните ведомства и контролно-административни органи са изпратени 561 (764; 656) предложения за отстраняване на констатирани нарушения и предприемане на мерки, съобразно законовите им правомощия. Запазва се трайно висок делът на решените преписки, спрямо наблюдаваните – 95.6% (95.9%; 95.6%). С образуване на ДП са решени общо 45 746 (46 439; 47 521) преписки, а с отказ да се образува – 122 575 (112 389; 116 738). Остава в сила изводът от предходни доклади, че прокуратурата е ангажирана в значителен брой случаи с въпроси извън нейната компетентност - гражданскоправни спорове, битови и междуличностни проблеми, административни нарушения,. Прокурорите са се самосезирали в 1 248 (1 496; 1 844) случая, като по 110 (124; 154) от тях са образували ДП. Констатира се спад на наблюдаваните преписки, започнали по сигнали на контролни органи – 2 499 (3 061; 2 062), като образуваните по тях дела съставляват едва 1.7% (2%; 1.1%) от всички образувани ДП. Нисък е делът на образуваните преписки по сигнали на Дирекцията за национален строителен контрол, Сметната палата, Агенцията за държавна финансова инспекция. Няма образувани преписки по сигнали на Агенцията за приватизация и следприватизационен контрол. Новообразуваните ДП, разследвани по общия ред, са 85 409 (91 068; 96 803), от тях от разследващи полицаи – 82 699 (88 589; 94 213). От следователи са разследвани 2 295(2 053; 2 116) ДП. Разследващите митнически инспектори са работили по 337 (352; 379) новообразувани дела, военните разследващи полицаи в МО – по 175 (202; 211), а прокурорите са разследвали 80 (97; 109) новообразувани производства. Наблюдаваните бързи производства са 20 810 (19 766; 16 236). За тригодишния период се отчита значителен ръст – с 5.3% спрямо 2017 г. и с 28.2% спрямо 2016 г., което е обусловено и от промените в НПК, в сила от 05.11.2017 г., когато незабавното производство отпада като диференцирана форма на досъдебното производство и такава остава единствено бързото производство (чл. 356 – 361 НПК). Новообразуваните бързи производства съставляват 19.3% (17.3%; 13.8%) от всички новообразувани ДП. Прилагането на ускорената форма на разследване осигурява бързина в наказателното правораздаване, което е от значение и за генералната превенция. Резултатите сочат добро взаимодействие между прокуратурата и полицията. Запазва се висок делът на приключените в законовите срокове разследвания – 99.63% (97.79%; 99.97%). В съда са внесени 30 499 (33 542; 34 482) прокурорски акта (обвинителни актове – 50.2%, предложения за споразумения – 35.1% и постановления с предложения за освобождаване от наказателна отговорност и налагане на административно наказание по чл. 78а НК – 14.7%). Намалението спрямо предходната година е с 9.1% и с 11.6% спрямо 2016 г. По внесените в съда 30 499 (33 542; 34 482) прокурорски акта, 15 299 (16 936; 18 296) са обвинителни актове, 10 712 (10 293; 11 546) са споразумения и 4 488 (6 313; 4 640) са постановленията с предложение за освобождаване от наказателна отговорност и налагане на административно наказание (чл. 78а НК). На съд са предадени общо 33 318 (37 087; 38 469) лица. Запазва се трайно висок делът на осъдените и санкционираните лица с влязъл в сила акт, спрямо всички лица с постановен окончателен съдебен акт (осъдени, санкционирани и оправдани). За последния тригодишен период този дял е над 97%. Лицата с влезли в сила осъдителни и санкционни съдебни решения са 31 205 (33 778; 34 454). Запазва се и положителната тенденция на намаляване на абсолютния брой върнати от съда на прокурор дела в последните три години – 1 015 (1 563; 1 689), което е намаление спрямо 2017 г. – с 35.1% и спрямо 2016 г. – с 39.9%. Намалява и относителният дял на върнатите дела, спрямо внесените актове – 3.3% (4.7%; 4.9%), което е показател за подобрена работа. Прокуратурите, които не отчитат върнати дела, са ОП В. Търново и Кърджали, както и РП Ардино, В. Преслав, Ген. Тошево, Етрополе, Златоград, Ивайловград, Крумовград, Кубрат, Оряхово, Пещера, Тервел, Трън, Трявна и Царево. Специализираната прокуратура е с дял на върнатите дела 0.7, който в сравнение с предходните години (1.0; 1.6) е намалял. Запазва се тенденцията делът на оправданите лица за последните три години да е под 3%, като за отчетната година той е 2.7% (2.7%; 2.5%). Това е показателно за качеството на работата на прокурорите. Дела, образувани за престъпления от особен обществен интерес (ДООИ) Констатира се ръст на наблюдаваните дела от тази категория – 24 677 (22 042; 21 160), но броят на внесените в съда прокурорски актове намалява – 4 888 (4 959; 4 934), както и броят на обвиняемите лица – 5 581 (5 808; 5 844). Относителният дял на върнатите от съда такива дела, спрямо внесените прокурорски актове, е 3.9% (5%; 4%). Делът на оправданите лица с влязла в сила присъда, спрямо всички лица с постановен окончателен съдебен акт, е 2.9% (4.3%; 4%). Прокурорите от териториалните прокуратури са изпратили 1 179 (1 118; 884) молби за правна помощ и са издали 404 (290; 291) европейски заповеди за арест (ЕЗА). Получени за изпълнение от други държави са 2 438 (2 372; 2 134) молби за правна помощ и 284 (235; 248) ЕЗА. Извършени са 19 (6; 3) екстрадиции на чуждестранни осъдени лица и 46 (43; 51) – на български граждани. Чрез трансфер са получени 62 (60; 68) наказателни производства, а трансфер на наказателно производство в друга държава е осъществено в 7 (5; 11) случая. Задържаните лица (по ЗЕЕЗА) са 356 (за 2017 г. – 258). Участията в съдебни заседания по международно правно сътрудничество (по НПК и ЗЕЕЗА) са 2 299 (за 2017 г. – 2 014). II. Необходими мерки и законодателни промени Въз основа на констатациите в годишните доклади на прокуратурите се представят предложения за необходими законодателни промени. По отношение на Наказателния кодекс Позицията за необходимост от цялостно осъвременяване на материалноправната рамка, която да съответства на настоящите социално-икономически условия и технологично развитие, остава непроменена. Частичните изменения и допълнения на НК не преодоляват дефицити, препятстващи ефективното правораздаване. Наложително е сериозно преосмисляне на концепцията за корупционните престъпления и създаване на състави, адекватни на съвременните обществено-икономически отношения. Остават валидни предложените в предходни доклади промени, насочени към създаване на стимулираща последващо добросъвестно поведение, изключваща наказуемостта уредба – за лицето, дало подкуп, ако доброволно е съобщило за това, макар и не незабавно, включително и когато не е било изнудвано; за лица, разкрили особено тежки престъпления, в които са участвали, ако за това е сключено споразумение между защитата и прокурора; въвеждане на редукция на наказанието, при самопризнания на обвиняемия; обсъждане на отпадането на наказателната отговорност за провокация към подкуп по чл. 307 НК. Пълноценната защита на определени отношения налага обмислянето на възможността от допълване със състави или отпадане на такива, с оглед на нуждата от: -декриминализация на загубили значение за наказателноправната защита на обществени отношения престъпни състави или актуализирането им, вкл. замяна на наказателната отговорност по тези състави с административнонаказателна, а за някои от тях – с преследването им по частноправен ред; -промени в чл. 67, ал. 1 и 2 НК (съответно в чл. 301, ал. 1, т. 7 и чл. 381, ал. 5, т. 4 НПК) поради липса на законов регламент на кого да се възложат възпитателните грижи в хипотезата на условно осъждане и преценка дали в тези случаи следва да намери приложение чл. 67, ал. 3 НК; -разширяване на кръга на лицата, обект на защита от квалифицираните състави на чл. 116 и чл. 131, ал. 2 НК с включване на служители по чл. 19, ал. 1 ЗИНЗС и служителите на ГДО; -разширяване на приложното поле на чл. 218б, ал. 1 НК с включване в обхвата му и престъпленията по чл. 216 НК, както и по чл. 195, ал. 1, т. 1-4, т. 6 и т. 8 НК в маловажни случаи чрез съответна промяна и в чл. 195, ал. 4 НК и синхронизиране на ал. 1 с ал. 2 на чл. 218б НК; -предвиждане на привилегирован състав на престъплението по чл. 216 НК, когато причинените имуществени вреди бъдат възстановени до приключване на съдебното следствие; -разширяване на предметния обхват на нормата на чл. 371 НК с включване на престъпления, извършени от държавни служители от МВР, ДАНС, ДАР, ГДИН, ГДО при МП и др., както и престъпленията, извършени във военно време, бойна обстановка или при участие в мисия. По отношение на НПК Неразрешен е заявеният в предходни доклади възникнал проблем след допълването на НПК през 2015 г. с правилата за предоставяне на данни от предприятия, предоставящи обществени електронни съобщителни мрежи и/или услуги (чл. 159а), довел до съществено снижаване на ефективността на разследване на компютърните престъпленията (Глава девета „а“ от НК), които в значителната си част не са тежки. След като не съответстват на изискването за допустимост, не се предоставят необходимите трафични данни, без които доказването им е невъзможно. Продължават да са актуални за обсъждане нормативни промени, които да осигурят съответствие на стандартите за ефективност на разследването, съобразени и с изискванията на ЕКПЧ, за осигуряване на достатъчен достъп на пострадалия до материалите по текущо и приключило разследване (в широкия смисъл, възприет от ЕСПЧ), който позволява реализиране на процесуалните му права – при постановяване на отказ да се образува досъдебно производство след предварителна проверка; при приключване на производството без привличане на обвиняем и при засегнато от деянието лице, което не е претърпяло съставомерни вреди; преосмисляне на института на образуването на досъдебното производство, с оглед изискването за предварително наличие на достатъчно данни и връзката му с института на предварителната проверка; преосмисляне на правилата за подсъдността, в търсене на по-независимо и безпристрастно разследване на проявите на полицейско насилие. Отново е валидна потребността от промени, отчитащи значителната фактическа и правна сложност на случаите, свързани с организирана престъпност и корупционни престъпления, произтичаща от спецификата в способите на извършване: предвиждане на процесуална възможност (чл. 172, ал. 2 НПК) специални разузнавателни средства да се използват при разследването на тежки умишлени престъпления и по Глава седма от НК „Престъпления против финансовата, данъчната и осигурителната системи“; възможност при разследване по дела за престъпления по чл. 321 НК и такива, извършени в изпълнение на решение или по поръчение на ОПГ, прилагането на СРС да продължи повече от 6 месеца и до две години за разследване чрез служител под прикритие (чл. 175, ал. 4 НПК). Актуални остават предложенията за използване на съществуващия ресурс на следователите, както и на военните прокуратури за разширяване на материалната компетентност на следователите с включване на нови състави на престъпления, съответно за разширяване на компетентността на военната прокуратура (чл. 396 НПК) с престъпленията, извършени от граждански лица на служба в ДАНС, МВР, ГДИН и ГДО при МП, при или по повод изпълнение на службата им, както и престъпленията, извършени от граждански лица, в съучастие или съпричиняване с такива лица. Резултатите сочат недостатъци в ефективността по преписки и дела за престъпления, извършени от тази категория лица, вкл. чести случаи на отводи на прокурорите, работещи в един съдебен район със съответните служители на МВР, което води до забавяне. По отношение на други закони Валидни са предложените и в предходния доклад промени в други закони. В Данъчно-осигурителния процесуален кодекс (ДОПК) да се осигури възможност на органите на досъдебното производство пряко да изискват от структурите на НАП информацията, необходима им за воденото досъдебно производство, каквато възможност съществува за който и да е съдебен изпълнител или митнически орган (в чл. 72, т. 1–5 и чл. 74–75). Предвиждане в Закона за кредитните институции (ЗКИ) на възможност и за разследващия орган самостоятелно да поиска от съда разкриването на сведения, съставляващи банкова тайна. В Закона за съдебната власт (ЗСВ) да се разшири приложното поле на извънредното атестиране при хипотезата на трайно влошаване на качеството на работата. Приоритети през 2019 г. * Утвърждаване на тенденцията за трайно намаляване на субективните предпоставки, водещи до съществени процесуални нарушения в досъдебната фаза на процеса, които обуславят и връщане на делото на прокурора и/или постановяване на оправдателни съдебни актове. * Устойчиво запазване на високо ниво на срочността на разследване и решаване на преписките и делата, вкл. предвид обективно очертаващия се спад на регистрираната престъпност. * Ефективно прилагане на механизма на специалния надзор в ПРБ за оказване на своевременна методическа помощ на разследващите органи и наблюдаващите прокурори по дела с голяма фактическа и правна сложност, особено в областта на противодействие на корупционните престъпления и организираната престъпност. * Продължаване на утвърждаването на стандартите за ефективно разследване, в съответствие с изискванията на ЕСПЧ, и повишаване на качеството на взаимодействие с европейските и другите международни партньори в противодействието на престъпността, посредством използване в пълнота на инструментариума на международното правно сътрудничество. * Осигуряване на необходимия мониторинг върху натовареността на прокурорите и разследващите органи и обема дейност на прокуратурите, за ефективно изпълнение на решенията на ВСС за окрупняване на районните прокуратури. * Постигане на максимално допустима прозрачност в дейността на прокуратурата посредством пълноценно реализиране на законовите форми на отчет на главния прокурор пред ВСС и Народното събрание, при балансирана защита на обществените интереси и публична комуникация за информиране на обществеността относно образуването и напредъка на значими дела. * Засилване на доверието на обществото в ефективността на правоприлагането чрез стриктно съблюдаване на правата на гражданите и постигане на институционална предвидимост. * Ефективно използване на механизмите за взаимодействие, съобразно настъпилите нормативни и структурни промени в организацията и дейността на другите държавни органи за противодействие на престъпленията, с особен акцент в активизиране на Координационните центрове за взаимодействие между НАП, КПКОНПИ и прокуратурата.", "date": "2019.05.13", "title": "Какво свърши прокуратурата през 2018-а - вижте доклада на Цацаров"}
{"url": "https://www.24chasa.bg/novini/article/7450205", "text": "Заседанието по делото срещу животновъда Петър Пищалов беше отложено днес от Районния съд в Кюстендил. Причина за това стана упълномощаване на друг адвокат по делото, предаде БТА. Защитникът има право да се запознае с материалите по делото. Няма процедурни пропуски към настоящия момент, коментираха от прокуратурата. Следващото заседание е насрочено за 30 май, от 14.00 часа, в Районен съд - Кюстендил. Районна прокуратура е направила предложение Пищалов да бъде освободен от наказателна отговорност, а спрямо него да се наложи административно наказание. Делото беше образувано, след като през месец март миналата година беше подаден сигнал за открити мъртви коне в Осоговска планина, оставени през зимния сезон на временно пасище.", "date": "2019.05.13", "title": "Отложиха делото срещу Пищалов, обвинен за смъртта на коне в Осоговската планина"}
{"url": "https://www.24chasa.bg/novini/article/7450202", "text": "Комисия от полски експерти е изчислила, че Полша е понесла щети за около един трилион долара през Втората световна война, предаде ТАСС, цитирана от БТА.  В публикувано днес интервю в списанието \"Шечи\" (Мрежи) депутатът от управляващата партия \"Право и справедливост\" (ПиС) Аркадиуш Муларчик, оглавявал комисията, казва, че нейната цел е била да установи размера на \"военните загуби\" на страната. Депутатът припомня, че в отчета за военните загуби, изготвен през 1947 г., полските щети са оценени на 48 милиарда щатски долара (сегашни 850 милиарда). Муларчик казва още, че в близко бъдеще докладът на комисията ще бъде представен на ръководството на Полша и че съдържанието му ще стане достояние на обществеността. \"Смятам, че би била добра идея документът да бъде публикуван на 1 септември 2019 г., на 80-годишнината от германското нападение срещу Полша\". Темата за репарациите започва да се обсъжда в Полша от юли миналата година. Тогава лидерът на ПиС Ярослав Качински заяви, че страната никога не е заявявала, че се отказвала да иска репарации от Германия заради окупацията.", "date": "2019.05.13", "title": "Около трилион долара са щетите на Полша през Втората световна война"}
{"url": "https://www.24chasa.bg/novini/article/7450211", "text": "Разследване е установило, че \"Рено\" (Renault) е манипулира двигателите на произвежданите от компанията автомобили, за да омаловажи отделяните вредни емисии на азотни оксиди, което е направило неефективни пречистващите автомобилни системи в градски условия, съобщи в понеделник френският вестник \"Льо Монд\", цитиран от  . Според доклад, видян от френското издание, Висшият институт за автомобилостроене и транспорт е провел тестове, които са показали \"съществуването на модификация на устройствата за обеззаразяване, позволяващи адаптиране към процедурата по хомологация (технотеста, който трябва да бъде преминат, за да бъде получено одобрението за продажба) по начин, различен от реалните условия на употреба\". Съобщава се, че разследването е установило, че направените от \"Рено\" модификации са преустановили работата на почистващите системи, когато превозните средства се движат под 50 километра в час и при температури под нива, които често могат да наблюдавани при незимни условия. Освен френската компания Renault, в процес на разследване за измама на тестовете за замърсяване чрез намаляване на емисиите на азотен оксид се намират и немските автомобилни гиганти Audi, BMW, Daimler и Volkswagen. Преди месец Европейската комисия обяви, че е информирала немските автомобилостроителни компании BMW, Daimler и Volkswagen за предварителното си становище, че през периода между 2006-а и 2014-а година трите компании са сключили споразумение за ограничаване на конкуренцията относно развитието на технология за намаляване на вредните газови емисии на пътнически автомобили с бензинови и дизелови двигатели и по този начин са наруши антимонополните правила на ЕС. Ако разследването докаже, че загрижеността на Комисията е основателна, и след като компаниите упражнят правото си на защита, ЕК може да наложи глоба в размер до 10% от годишния световен оборот на визираните дружества. Новината на \"Льо Монд\" доведе до рязко понижение на акциите на Renault с над 2% по време на днешната търговия на борсата в Париж. Под силен натиск от продажби се намира и акциите на германските автомобилни компании, засегнати от скандала, като негативно влияние върху този важен индустриален сектор оказва и растящото търговско напрежение между САЩ и Китай. На борсата във Франкфурт акциите на Daimler се понижават с 2,7%, на Volkswagen - с 1,22% и на BMW - с 1,5%.", "date": "2019.05.13", "title": "\"Рено\" е манипулирала тестовите резултати за отделяните вредни газови емисии"}
{"url": "https://www.24chasa.bg/novini/article/7450384", "text": "Окръжният съд във Велико Търново остави за постоянно в ареста Ангел Велев, обвинен за незаконното пребиваване и транспортиране в страната на 26 млади мъже и деца от Афганистан. Мигрантите бяха задържани на 3 май в покрайнините на горнооряховското село Янтра. Законът предвижда лишаване от свобода до 6 години и глоба до 20 хиляди лева. 47-годишният мъж от Стражица е осъждан 19 пъти за различни престъпления, включително за грабеж, разврат и незаконно преминаване на границата. Преди година и половина Ангел Велев е излязъл от затвора в Унгария, където е лежал за трафик на хора. Според прокуратурата са събрани достатъчно доказателства, че Велев е подпомагал незаконното пребиваване на 26 афганистанци, включително и деца, използвайки превозно средство. В показанията си мигрантите са посочили, че са платили за услугата по 1200 евро на човек. Служебният адвокат на Ангел Велев каза, че обвинението е повдигнато на база предположения, а при задържането си той не е превозвал никого и поиска освобождаването му. Разследването за трафика на афганистанците, които влезли през границата с Турция и трябвало да стигнат до Франция, продължава.", "date": "2019.05.13", "title": "Трафикант на бежанци от Стражица ще чака дело в ареста"}
{"url": "https://www.24chasa.bg/novini/article/7450423", "text": "ПП ГЕРБ ще проведе основното си предизборно събитие на 19 май 2019 г. (неделя) в зала „Арена Армеец“ в гр. София. Специален гост на събитието ще бъде кандидатът на ЕНП за председател на следващата Европейска комисия Манфред Вебер. Това съобщиха от пресцентъра на ГЕРБ. В предизборното събитие ще участват над 14 000 членове и симпатизанти на ГЕРБ от всички областни структури на партията в цялата страна, ръководството на ГЕРБ, народни представители, министри, общински съветници, кметове и председатели на общински съвети от ГЕРБ, както и кандидатите за евродепутати от листата на ГЕРБ и СДС. Началният час на събитието е 13.00 часа.", "date": "2019.05.13", "title": "Манфред Вебер ще гостува на събитие на ГЕРБ в \"Арена Армеец\" в неделя"}
{"url": "https://www.24chasa.bg/novini/article/7450432", "text": "Изображение на литературния персонаж Шерлок Холмс с неизменната лула и характерната ловджийска шапка на главата му се появи върху монета от 50 пенса, предадоха ТАСС и БТА. Тя е пусната в Обединеното кралство по случай 160-годишнината от рождението на създателя на образа на прочутия детектив, писателя Артър Конан Дойл (1859 - 1930), оповестиха от британския Кралски монетен двор. Съпровождащият профила на детектива текст със заглавията на книгите, в които той неуморно се бори със злото, е с толкова малък шрифт, че за прочитането му е нужна лупата, с която Шерлок Холмс не се разделя. По думите на дизайнера на монетата Стивън Роу, целта му била да се споменат най-популярните приключения на Холмс, но те се оказали толкова много, че се наложило да се намали шрифтът. \"Надявам се, че това ще разбуди детективските способности на онези, които са заинтригувани от монетата\", каза той. Според Книгата на рекордите Гинес, детективът от романите на Артър Конан Дойл е най-екранизираният литературен герой.", "date": "2019.05.13", "title": "Монета с Шерлок Холмс е изсечена за 160-годишнината от рождението на Артър Конан Дойл"}
{"url": "https://www.24chasa.bg/novini/article/7450427", "text": "Четири години затвор при първоначален строг режим получи за нападение над възрастна жена в Гурково 40-годишният Кольо Рашков, предаде  . На 20 януари тази година мъжът проникна в къщата на 83-годишната Иванка Колева и я нападнал, като я пребил жестоко и откраднал 35 лева. Напуснал дома й през вратата, след като принудил жертвата да му отвори. Побоят изпрати възрастната жена за повече от седмица в болницата. А извършителят на кражбата бе заловен за часове. Мъжът е криминално проявен - съвсем наскоро е излежал поредната присъда за кражба. Грабежът срещу Иванка е извършен в условията на опасен рецедив. Присъдата на Рашков е резултат от споразумение между него и прокуратурата.", "date": "2019.05.13", "title": "4 години затвор за мъжа, пребил 83-годишната Иванка в Гурково"}
{"url": "https://www.24chasa.bg/novini/article/7450440", "text": "Американските акции се намират под много силен натиск от продажби в началото на търговията на Уолстрийт, след като Китай предприе ответни наказателни мерки на решението на американската администрация от края на миналата седмица да увеличи силно митата върху вноса на китайски стоки за 200 млрд. долара до 25%, предаде  Малко преди отварянето на американските фондови борси властите в Пекин обявиха, че от 1-ви юни въвеждат мита от 25% върху вноса на над 5000 вида американски стоки на стойност 60 млрд. долара. В същото време Доналд Тръмп заплаши посредством свое послание в Туитър, че Пекин ще \"пострада много лошо\", ако Китай въведе контрамита и не сключи търговска сделка с Вашингтон. Ескалацията на тарифната война между САЩ и Китай провокира срив и на трите американски фондови индекси в началото на търговията в понеделник, като индексът DJIA се раздели с над 500 пункта (спад с 1,98%), широкият индекс S&P500 се понижи с 2,01%, а технологичният индекс Nasdaq Composite се срина с 2,62%. Поевтиняват силно акциите на всичките топ 30 компании, влизащи в индекса на сините чипове \"Дау Джоунс\" (DJIA), като акциите на технологичният гигант Apple се сриват с 4,35%, на Boeing - с 2,66% и на Caterpillar - с 3,95%. Това са едни от компаниите, които са най-силно чувствителни на търговската война с Китай. Индексът DJIA вече опитва да се търгува под нивото от 25 400 пункта за пръв път от 25-и март, тествайки важните 200-дневна и 100-дневна пълзящи средни около 25 400 / 25 350 пункта.", "date": "2019.05.13", "title": "Драматичен спад на Уолстрийт, след като Китай въведе високи контрамита за американските стоки"}
{"url": "https://www.24chasa.bg/novini/article/7450461", "text": "Експерти на РИОСВ - Шумен са спасили бедстващ щъркел. Екип на екоинспекцията е извършил проверка на два сигнала, подадени на дежурния телефон през почивните дни, информират от пресслужбата. Първият е за щъркел със счупен крак, намерен на пътя между търговищките села Алваново и Пробуда. Птицата е откарана от подателя на сигнала във ветеринарна клиника в Търговище. Вторият сигнал е за пострадал керкенез, подаден от жител на село Панайот Волов. Животното е било с наранен крак и крило. И двете птици, които са защитени от Закона за биологичното разнообразие, своевременно са изпратени за лечение и отглеждане в Спасителния център за диви животни \"Зелени Балкани\" в Стара Загора.", "date": "2019.05.13", "title": "Експерти на РИОСВ - Шумен са спасили бедстващ щъркел"}
{"url": "https://www.24chasa.bg/novini/article/7450483", "text": "Пощенска банка получи за пети път високо отличие от Европейската банка за възстановяване и развитие (ЕБВР) – наградата за „Най-активна банка в България в търговското финансиране за 2018 г.” (Most Active Issuing Bank in Trade Finance for 2018). Призът беше връчен на официална церемония, която се проведе в Сараево, Босна и Херцеговина. Пощенска банка постигна общ обем на реализираните по програмата сделки, който възлиза на над 17 млн. евро за изминалата година. Институцията, с помощта на програмата за търговско финансиране на ЕБВР, активно подкрепя външнотърговската дейност на български фирми, като им предоставя пълен пакет от продукти, които намаляват до минимум рисковете за тях и им осигуряват възможности за развитие на външни пазари. Пощенска банка традиционно отчита отлични резултати в предлаганите факторинг услуги и за поредна година е водеща на пазара на факторинг услуги в България – с над 45% пазарен дял от цялостния обем на факторинг бизнеса и 60% дял от експортния факторинг. На годишна база за 2018 г. финансовата институция бележи ръст на факторинг услугите от около 37%. Пощенска банка предлага услугите си в областта на факторинга в над 90 държави от Европа, Югоизточна Азия, Северна и Южна Америка. „За Пощенска банка е чест да получи за пети път престижното отличие от Европейската банка за възстановяване и развитие. Тази награда е важно и обективно признание за усилията на целия екип, насочени към подпомагане на бизнеса в България и създаването на работещи решения за компаниите, съобразени изцяло с техните конкретни потребности. За нас, като иновативна финансова институция, е призвание да създаваме условия за развитие на добрите идеи и проекти, защото те носят добавена стойност за икономиката и водят до повишаване на стандарта, благосъстоянието и конкурентоспособността. Тази награда показва, че сме изградили дългосрочни доверени партньорства с бизнеса, основани на професионализъм, отлично обслужване и надеждна консултация. Тя допълнително ни мотивира да продължим да работим още по-усилено в тази посока и занапред“, коментираха от Пощенска банка. Управляващият директор в ЕБВР Франсис Малиж коментира, че търговското финансиране е ключово за стимулиране на икономическото развитие и растеж и именно силната мрежа от банки-партньори помага то да се осъществи, защото те предоставят финансови средства и подкрепа, които позволяват на компаниите да идентифицират, проучват и завладяват нови пазари. „В ЕБВР сме изключително горди да работим с тези банки-партньори. Наградите ни днес отразяват тази гордост, както и нашето признание за техните усилия за постигане на резултат“, допълни той. Церемонията в Сараево беше част от 28-ата годишна среща на ЕБВР. Тя беше съчетана с бизнес форум, посветен на дигитализацията и възможностите за иновации, развитието на икономиките в държавите от Западните Балкани чрез насърчаване на малките и средни предприятия и др. Целта на Европейската банка за възстановяване и развитие, която присъства в 29 държави от Европа и Азия, е да подпомага изграждането на пазарни икономики, да съдейства за осъществяване на структурни и секторни реформи, развитието на конкуренцията, инфраструктурата и др.", "date": "2019.05.13", "title": "Пощенска банка е най-активна в търговското финансиране в България за 2018 г."}
{"url": "https://www.24chasa.bg/novini/article/7450522", "text": "Районна прокуратура-Пловдив привлече като обвиняеми двама мъже за опит за кражба на две крави. Това са съучастниците на 30-годишния ром, прегазен от 60-годишния собственик на животните - кипърецът Димитракис Пирилис, предаде  Инцидентът е от 11 май в землището на пловдивското село Болярино. Според прокуратурата действията на мъжете са извършени в условията на опасен рецидив, след предварителен сговор.  Те били забелязани от собственика на фермата, който ги подгонил с автомобила си „Форд Рейнджър“. Тримата се разбягали в различни посоки. След кратко преследване 30-годишният бил застигнат и блъснат от автомобила. Пострадалият мъж е починал от нараняванията си, като по случая е образувано досъдебно производство в Окръжна прокуратура-Пловдив. Мъжете - и двамата на по 28 години, успели да избягат и по-късно били задържани от полицията. Единият от задържаните е осъждан 9 пъти, а другият - два (за кражби на селскостопански животни). „Обвиняемите са задържани за срок от 72 часа, като преценката е на наблюдаващия прокурор дали ще внесе искане за вземане на мярка за неотклонение „задържане под стража“ спрямо тях. По досъдебното производство ще бъдат разпитани свидетели и назначени експертизи“, уточни Чавдар Грошев, районен прокурор на Пловдив. Разследването по случая продължава.", "date": "2019.05.13", "title": "Задържаха за 72 часа съучастниците на прегазения от кипърец ром"}
