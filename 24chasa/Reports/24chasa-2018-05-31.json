{"url": "https://www.24chasa.bg/novini/article/6892269", "text": "Президентът Владимир Путин ще приеме утре гостуващия в Русия престолонаследник на емирство Абу Даби и заместник-главнокомандващ на въоръжените сили на ОАЕ Мохамед бин Зайед Ал Нахаян, предаде ТАСС, цитирана от БТА. Според съобщението на Кремъл двамата ще обсъдят развитието на сътрудничеството в търговско-икономическата и инвестиционната сфера, както и актуални международни и регионални теми. Те ще подпишат декларация за стратегическо партньорство между Руската федерация и Обединените арабски емирства. През март т.г. Путин разговаря по телефона с Нахаян. Двамата констатираха високата динамика в развитието на двустранните връзки в търговско-икономическата и инвестиционната сфера и потвърдиха взаимния интерес от по-нататъшното засилване на тази динамика. Предишната среща между президента на Русия и престолонаследника на Абу Даби се състоя през април 2017 г. в Москва, припомни ТАСС.", "date": "2018.05.31", "title": "Путин и престолонаследникът на Абу Даби подписват утре за стратегическо сътрудничество"}
{"url": "https://www.24chasa.bg/novini/article/6892230", "text": "Кандидатът за президент на Турция Мухаррем Индже току що пристигна пред стадиона в Кърджали, където ще се проведе благотворителна вечеря по случай свещения за мюсюлманите месец Рамазан, давана от побратимените общини Кърджали, Одрин и Силиври. Няколко хиляди бяха седнали на масите пред стадиона в очакване на Индже. Той беше посрещнат с възгласи на одобрение от хората. Придружаваше го лидерът на ДПС Мустафа Карадайъ и кметът на Кърджали и зам.-председател на партияята Хасан Азис. Очаква се кандидат президентът да говори след вечерята. Мухаррем Индже разчита на гласовете на бълтарските изселници в Турция, както и на тези от Гърция. По-рано през деня той беше в гръцкия град Комотини, където се срещна с представители на мюсюлманската общност.", "date": "2018.05.31", "title": "Няколко хиляди посрещнаха кандидат-президент на Турция на стадиона в Кърджали"}
{"url": "https://www.24chasa.bg/novini/article/6892178", "text": "Затяга се контролът над търговията с горива с нов закон, който бе приет в четвъртък от бюджетната и енергийната комисия на съвместно заседание. След внасянето му той бе отхвърлен от земеделската и икономическата комисия, но ще бъде гласуван в зала, тъй като водеща е комисията за борба с контрабандата. “След като го внесохме в Народното събрание с колегите, възникнаха известни недоволства. В резултат има направени промени преди първо четене, заяви депутата Емил Димитров, който е един от вносителите. Един от новите текстове бил, че бензиностанциите, които фермерите ползват за собствени нужди, не трябва да отговарят на изискванията на Закона за устройството на териториите. “Трудно е бензиностанция на село да се изгради по изискванията на закона. Компромисният вариант е да се даде местоположението като адрес, за да може контролните органи да проверяват, като се уточни, че от вътрешните обекти ще могат да зареждат до 1000 л”, уточни Димитров. Измервателни уреди няма да бъдат поставяни от фермерите, ако ползват горивата за собствени нужди. Депозитите за бензиностанция и газостанция ще бъдат уеднаквени. Димитров уточни, че ще има и още промени, които той щял да внесе преди второ четене на закона.", "date": "2018.05.31", "title": "Затягат контрола над търговията с горива"}
{"url": "https://www.24chasa.bg/novini/article/6892121", "text": "71 проверки на съдилища, прокуратури и следствени служби - 50 планови, 4 тематични, 7 контролни и 10 инцидентни по сигнали, възлагане от други органи и по самосезиране, проверени 563 заявления от граждани за бавно правосъдие, проверка на имуществото на 10 487 лица - магистратите, техните съпрузи, лицата, с които се намират във фактическо съжителство на семейни начала и непълнолетните им деца, 17 предложения до ВСС за образуване на дисциплинарни производства срещу магистрати – това са част от дейностите, извършени от Инспектората към ВСС през 2017 г. и включени в годишния доклад на институцията. Подробният и аналитичен доклад, изготвен от главния инспектор Теодора Точкова, бе представен днес пред пленума на ВСС, който ще го внесе в Народното събрание заедно с годишния доклад за своята дейност. През 2017 г. Инспекторатът към ВСС е извършил 50 комплексни планови проверки – в 17 съдилища по граждански и търговски дела, в 2 съдилища по административни дела, в 12 съдилища и 19 прокуратури и окръжни следствени отдели в окръжни прокуратури по наказателни дела и прокурорски преписки. Броят на комплексните планови проверки през миналата година е по-малък в сравнение с 2016 г. поради новите видове проверки, които Инспекторатът към ВСС извършва от 1 януари 2017 г. – на имуществото и интегритета на магистратите. Сред четирите тематични проверки, извършени от Инспектората към ВСС през миналата година, се открояват две - за спазването на принципа на случайното разпределение на делата в най-натоварените съдилища (СРС, СГС, Административен съд София-град, районните и окръжните съдилища във Варна и Пловдив), и за причините за неизготвянето в срок на експертни заключения по досъдебни производства, които са довели до продължителност на разследванията. От общо 10-те инцидентни проверки, извършени през 2017 г., 7 са по сигнали от други органи и институции за нарушения в СРС, СГС, Административен съд София-град, РС – Козлодуй и Окръжен съд – Враца. По самосезиране Инспекторатът към ВСС провери спазването на принципа на случайното разпределение при делата по мерките за неотклонение в Апелативния специализиран наказателен съд. Две инцидентни проверки Инспекторатът към ВСС извърши след възлагане от ВСС. Едната е в СГС и СРС по образуването и движението на незавършени наказателни дела както в досъдебната, така и в съдебната фаза. Другата е за образуването, движението и приключването на делата по несъстоятелност, образувани в периода 1 януари 2014 – 31 декември 2016 г. във всичките 28 окръжни съдилища. Тази проверка попада в два отчетни периода – 14 окръжни съдилища са проверени през 2017 г., останалите ще бъдат проверени тази година. В резултат на извършените проверки бяха установени както системни проблеми – например липсата на действащ механизъм за реален контрол върху случаите на масово отвеждане на съдиите в отделни съдилища, така и оформили се през годините неправилни практики – например изписването на съдебни актове ръкописно, без да съдържат необходимото съдържание, постановяване на немотивирани отводи. Бяха констатирани и редица пропуски в работата на конкретни съдии. При проверките на органите на съдебната власт бяха установени и редица положителни практики - например създадените, без наличие на нормативно задължение, регистри на обжалваните съдебни актове и обсъждането между съдиите от съответния съд на обезсилените и отменени решения с цел правилното прилагане на закона занапред. Констатирани бяха и положени от отделни съдии и прокурори усилия за образцово изпълнение на служебните им задължения. В резултат на проверките по чл.54, ал. 1, т. 1-3 от Закона за съдебната власт и установените нарушения в работата на конкретни магистрати през 2017 г. Инспекторатът към ВСС е отправил 14 предложения до ВСС за образуване на дисциплинарно производство за налагане на дисциплинарно наказание и 3 препоръки до административни ръководители за налагане на дисциплинарно наказание на съдии. Освен това Инспекторатът към ВСС е отправил до административни ръководители 7 сигнала с препоръки за преценка за налагане на дисциплинираща мярка или на дисциплинарно наказание и 32 сигнала с препоръки за налагане на дисциплинираща мярка на съдии и прокурори. През 2017 г. Инспекторатът към ВСС за първи път извърши проверка на декларациите за имущество и интереси на 4288 съдии, прокурори и следователи в страната. По тях бе извършена проверка на имуществото на 10 487 лица – магистратите, техните съпрузи или лицата, с които се намират във фактическо съжителство на семейни начала и непълнолетните им деца. През отчетния период Инспекторатът към ВСС за първи път извърши проверки и на интегритета на магистрати. По три от приключилите през 2017 г. проверки институцията внесе във ВСС предложения за образуване на дисциплинарно производство срещу проверяваните магистрати. През 2017 г. в Инспектората към ВСС са постъпили общо 1975 сигнала за допуснати нарушения от съдебните органи. 1253 от тях са нови – 1229 от граждани и 24 от институции. Постъпили са и 722 допълнения по сигнали от предходен период и 129 възражения по приключили преписки, на които има отговор от главния инспектор. През отчетния период е приключила работата по 1195 сигнала. Със становище е отговорено на 1073 от тях. По 7 от сигналите проверката е завършила с акт за резултати. 115 от сигналите са изпратени по компетентност до други органи и институции. 563 заявления от граждани за нарушаване на правото им на разглеждане и решаване на делата в разумен срок е проверил Инспекторатът към ВСС през 2017 г. 361 от заявленията са основателни – 153 по наказателни дела и 208 по граждански, търговски и административни дела. По информация на Министерството на правосъдието през миналата година са сключени 220 споразумения, като за обезщетения са изплатени общо 550 900 лв. Крайният извод е, че Инспекторатът към ВСС изпълни Програмата за дейността си за 2017 г. и е изградил необходимия в организационно и административно отношение капацитет. Но трябва да се положат още усилия за повишаване и укрепване на административния капацитет, особено във връзка с правомощията по проверки за интегритет на съдиите, прокурорите и следователите, така че Инспекторатът към ВСС да може ефективно да изпълнява ролята си на основен гарант за функциониране на съдебната власт при спазване на принципа за върховенството на закона. Именно в тази посока са и изведените в доклада ключови приоритети за работа на Инспектората към ВСС през 2018 г.", "date": "2018.05.31", "title": "550 900 лeва  платени за мудно правосъдие за 1 година"}
{"url": "https://www.24chasa.bg/novini/article/6892254", "text": "Лидерите на антисистемни италиански партии Матео Салвини от Лигата и Луиджи Ди Майо от Движението 5 звезди обявиха тази вечер, че отново номинират професора по право Джузепе Конте за премиер, предаде Ройтерс, цитирана от БТА. В общо изявление след няколко часа преговори в парламентарните си офиси в Рим, Ди Майо и Салвини съобщиха, че са постигнали споразумение да възродят предложеното от тях коалиционно правителство. \"Изпълнени са всички условия за политическо правителство на \"5 звезди\" и Лигата\", заявиха лидерите Джузепе Конте, остава изборът на коалицията за пермиер, потвърдиха те. \"Може би най-сетне сме успели, след толкова много пречки, атаки, заплахи и лъжи\", написа Салвини във Фейсбук малко след като споразумението беше оповестено. Според партийни източници са съгласувани имената в бъдещия кабинет. Джовани Триа, малко известен професор по икономика в римския университет Тор Вергата, ще получи ключовото икономическо министерство. Триа е критик на фискалната и икономическата политика на ЕС, но за разлика от Паоло Савона не е привърженик на излизане на Италия от еврозоната. Според източниците и двамата лидери ще бъдат в новото правителство - за Ди Майо е предвиден поста министър на промишлеността, а за Салвини - на вътрешните работи. Президентът Серджо Матарела се противопостави на първия опит на Лигата и Движението 5 звезди да съставят кабинет, като отхвърли номинирания за министър на икономиката Паоло Савона, който е твърд противник на единната европейска валута. Политическата криза и шансовете за нови избори в Италия разклатиха световните пазари. Според запознатите източници сега за Савона е отредено министерството по европейските въпроси, а за Енцо Моаверо Миланези - външното министерство. Междувременно Котарели върна на президента Матарела мандата за съставяне на правителство на Италия.                                                                                                                                                                                                                                                                                                                       ", "date": "2018.05.31", "title": "Лигата и Движение 5 звезди отново предлагат Джузепе Конти за премиер (Обновена)"}
{"url": "https://www.24chasa.bg/novini/article/6892256", "text": "Държавният секретар на САЩ Майк Помпейо и високопоставеният пратеник на Северна Корея Ким Йон Чхол приключиха по-рано днес срещата си в Ню Йорк, като постигнаха напредък в разговорите, подготвящи почвата за евентуалната среща между президента Доналд Тръмп и севернокорейския вожд Ким Чен-ун, предаде Ройтерс. \"Срещата мина добре. Те постигнаха напредък\" каза високопоставен служител в Държавния департамент, цитиран от агенцията. Помпейо написа в \"Туитър\", че двудневните консултации със севернокорейците са били \"съществени\", като са били обсъждани \"приоритетите\" за срещата между ръководителите на двете страни, допълни АП. Ким Йон Чхол е бивш шеф на военното разузнаване на Пхенян, а Помпейо - бивш директор на ЦРУ. Евентуалната среща на върха между САЩ и КНДР е насрочена за 12 юни в Сингапур, припомниха информационните агенции.", "date": "2018.05.31", "title": "Разговорите САЩ - Северна Корея в Ню Йорк приключиха с напредък"}
{"url": "https://www.24chasa.bg/novini/article/6892258", "text": "1,45 млрд. лв. излишък очаква Министерството на финансите към 31 май по Консолидираната фискална програма, това е 1,4% от БВП, съобщава ведомството на Владислав Горанов. Приходите са малко над 16 млрд. лв., или 41,9% от годишния разчет, ръстът спрямо май 2017 г. е 1,289 млрд. лв. Той се дължи основно на по-високите данъчни и неданъчни приходи, докато постъпленията в частта помощи са по-високи.   Разходите, включително вноската вноската на България в бюджета на ЕС към май 2018 г., са в  14,553  млрд. лв., което е 37 % от годишния разчет. За сравнение разходите по КФП за същия период на 2017 г. бяха в размер на 13,033 млрд. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври), по-високите разходи за персонал, основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Частта от вноската на Република България в бюджета на ЕС, изплатена към 31.05.2018 г. от централния бюджет, възлиза на 456,5 млн. лв. Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет към май 2018 г. ще бъдат публикувани на интернет страницата на Министерството на финансите в края на месец юни 2018 година.", "date": "2018.05.31", "title": "1,45 млрд. лв. излишък към май"}
{"url": "https://www.24chasa.bg/novini/article/6892117", "text": "Американските университети доминират в класацията топ 100 на най-добрите висши учебни заведения в света за 2018 г. на списание Times Higher Education. 8 от университетите в топ 10 са от САЩ. За 8-ма поредна година №1 е Харвардският универститет. На второ място е Масачузетският технологичен институт, а трети - Станфордският университет. Единствените две учебни заведения от Великобритания в топ 10 са университетите Кеймбридж и Оксфорд, заемащи 4-о и 5-о място. Университетите в Принстън, Йейл и Калифорнийският в Бъркли също са сред 10-те най-добри. Калифорнийският университет в Лос Анджелис се изкачва с 4-и места и вече е 9-и. Университетът в Чикаго пък е 10-и. Токийският университет е най-високо класираният азиатски колеж с 13-о място. С цели 10 места най-голям скок прави Пенсилванският университет и вече е на 16 място. Представителите на Европа са 33 като най-много са от Великобритания, Германия и Холандия. България не фигурира в класацията. Шест висши учебни заведения от Китай намират място в топ 100. От Източна Азия на най-добра репутация се радват университети от Япония и Китай. За първи път от 2011 г. в преброяването влиза и Индия с Индийския научен институт. “Най-големите университети в САЩ и Обединеното кралство си спечелиха репутация още през миналия век, така че е много трудно те да да бъдат изместени”, заяви Симон Маргинсон, един от отговарящите за подреждането на вузовете. Класацията се изготвя на базата на проучване с участието на над 10 000 представители на науката и университетите от 138 страни от целия свят. ", "date": "2018.05.31", "title": "Харвард  №1 при  университетите"}
{"url": "https://www.24chasa.bg/novini/article/6892196", "text": "Убеден съм, че евентуалното решение за името ще бъде приемливо за всички етнически общности. Не всички са консултирани сто на сто, но ако се намери решение, то ще бъде приемливо за всички етнически общности, заяви премиерът на Македония Зоран Заев, отговаряйки на депутатски въпроси, предаде агенция МИА. Искаме членство в ЕС и НАТО, но не на всяка цена, подчерта Заев. Много важни са всички подробности в преговорния процес, без при това да се преминат червените линии, да успеем в нашите две стратегически цели - да получим покана за НАТО и дата за преговори с ЕС, предава БТА.  С решение за името това ще бъде много по-сигурно, каза той. Премиерът посочи, че /албанският партньор в управляващата коалиция/ Демократичният съюз за интеграция е напълно информиран за хода на разговорите, а и в Социалдемократическия съюз има много албанци, които също така участват в създаването на политиките, тъй като са част от депутатския състав. \"Обръщам внимание на всички етнически общности, и аз, и /външният/ министър Никола Димитров, за евентуалния договор, който би бил постигнат с Гърция, да бъде приемлив за всички етнически общности. Споделяме едно отечество, всички сме родени тука и тук живеем\", посочи Заев.", "date": "2018.05.31", "title": "Заев: Решението за името ще бъде приемливо\nза всички етнически общности"}
{"url": "https://www.24chasa.bg/novini/article/6892201", "text": "Стрелба вдигна на крак полицията в столичния кв. \"Надежда\". Служителите на МВР реагирали на сигнал на гражданин, подаден в 18,13 часа, съобщиха от МВР. Екип на СДВР установил след оглед и разпити, че е стреляно с халосни патрони на ул. \"Хан Кубрат\". Пострадали хора няма. Причините за стрелбата се изясняват, но не е ясно дали има задържан. Ще се проверява и дали оръжието е законно.", "date": "2018.05.31", "title": "Стрелба в столичния кв. \"Надежда\", няма ранени"}
{"url": "https://www.24chasa.bg/novini/article/6892208", "text": "Руските космонавти Антон Шкаплеров и Олег Артемиев играха футболен мач на Международната космическа станция /МКС/ с топка \"Телстар 18\", която се очаква да бъде използвана на световното първенство по футбол, съобщи ТАСС, цитирана от БТА. Топката беше донесена от Артемиев с кораба \"Съюз МС-08\" на 24 март. \"Командирът на експедицията МКС-55 Антон Шкаплеров и бордовият инженер Олег Артемиев направиха футболна тренировка на МКС. Специално за това беше доставена официалната топка на световното първенство по футбол \"Телстар 18\", за която се планира да бъде върната на Земята заедно с екипажа на пилотирания космически кораб \"Съюз МС-07\" на 3 юни\", заявиха от Роскосмос. Мачът беше организиран в японския модул \"Кибо\". В условията на безтегловност космонавтите се опитаха да си вкарват голове в импровизирани врати. Едната от тях беше квадратният вход към американския модул \"Хармония\". Резултатите от мача не се съобщават. Топката ще бъде използвана на първия мач от световното първенство по футбол.", "date": "2018.05.31", "title": "Руски космонавти играха футбол на Международната космическа станция"}
{"url": "https://www.24chasa.bg/novini/article/6892190", "text": "Банките няма да вдигат лихвите при смяна на индекс, който се използва при изчисляване на оскъпяването на заеми и други операции или ако той спре да се изготвя. Това предвиждат промени в Закона за кредитните институции, приети от бюджетната комисия на второ гласуване.  Законът трябва да влезе в сила на 1 юли 2018 г. От тази дата БНБ вече няма да изчислява индексите \"Софибор\" и \"Софибид\". Вариантите след това са два - изчисляването му от друга лицензирана компания или отпадането му. От БНБ съобщиха, че към момента няма постъпили заявления за изчисляване на индексите.  Печалбата на банковата система към 30 април е 396 млн. лв., отчете БНБ в четвъртък. Активите са увеличени до 97,8 млрд. лв., а привлечените депозити от банковата система са достигнали 84 млрд. лв.", "date": "2018.05.31", "title": "Банките няма да вдигат лихвите при смяна на индекс"}
{"url": "https://www.24chasa.bg/novini/article/6892188", "text": "“Бюджетът за общата селскостопанска политика се очаква да бъде 365 млрд. евро след 2020 г. Това е с 5% намаление, което предвижда ЕК”, заяви земеделският министър Румен Порожанов в парламента. 286 млрд. евро от средствата са за директни плащания. За развитие на селските райони са предвидени 78,8 млрд. Порожанов заяви, че големите страни от ЕС ще имат намаление на средствата за директните плащания с 3,9%, а за България ще е само 0,7%. Той поясни, че ще има увеличение от 4% само за прибалтийските държави, които са били с критично ниски нива на директни плащания. По време на изслушването на министъра имаше дебати за новата наредба по схемите “Училищен плод” и “Училищно мляко”. С промените се дава приоритет на производителите при кандидатстване за доставки. Порожанов уточни, че само 4% от тях по “Училищен плод” са от производители, а при млякото - 9 на сто.", "date": "2018.05.31", "title": "Парите за фермери от ЕС за България ще намалеят с 0,7%"}
{"url": "https://www.24chasa.bg/novini/article/6892180", "text": "Арх. Румен Русев е временният кмет на столичния район “Младост” от 4 юни, когато изтича предизвестието за напускане на другия зам.-кмет Владимир Клисуров. Той изпълняваше длъжността. До избора се стигна, след като служители на “Младост” заплашиха с масово неподчинение, ако Столичният общински съвет избере за временен кмет пиара Петър Кърджилов. Него кметицата Десислава Иванчева, задържана по подозрения за подкуп, посочи от ареста за свой заместник. Тя пак от ареста освободи арх. Русев. Тези документи обаче са незаконосъобразни, тъй като само Клисуров има право да назначава и уволнява в “Младост”. Затова в сряда той е издал заповед и назначил Кърджилов за зам.-кмет. Кърджилов се оплака, че нямал трудов договор, защото нямало кой да го придвижи - служителите били болни или в отпуск. “Искат да назначат за временен кмет човек, който няма нужните качества. Тук сме да подкрепим арх. Русев - единствения, който може да се справи с тази задача”, заяви Йоан Андреев от район “Младост”. Така съветниците бяха принудени да избират между Кърджилов и Русев. Шефът на СОС Елен Герджиков ги призова да гласуват по съвест. На дебатите за арх. Русев се обявиха от БСП, ВМРО, “Нормална държава” и “Атака”. Шефът на червените съветници Калоян Паргов дори поиска всеки да стане и да заяви кого подкрепя. Главният архитект на района Стефан Стефанов пък обясни, че е назначен от Иванчева, но “тя и сие имат много особен стил на управление - чисто махленски и профански”. Пред СОС Кърджилов изтъкна, че имал политически и сериозен научен опит - член е на Съюза на учените и се класирал 5-и като кандидат за кмет на “Витоша”. А служителите, които лобирали за Русев, били назначени от Петко Дюлгеров  . Но щял да работи с тях и с арх. Русев, ако бъде избран. Да направи всичко администрацията да работи, да не се бавят преписки и да се спазват сроковете, обеща пък Русев. След почивка, поискана от групата на ГЕРБ, предложението Кърджилов да е временен кмет не събра подкрепа. После с част от гласовете на ГЕРБ СОС избра арх. Румен Русев, а решението бе аплодирано от чиновниците в “Младост”. “ГЕРБ не подкрепя нито един от зам.-кметовете на г-жа Иванчева. Но заради отговорността към хората в “Младост” и администрацията част от нас подкрепиха искането на БСП, ВМРО и “Нормална държава” за избора на арх. Русев”, обясни шефката на групата на ГЕРБ Малина Едрева. Според Паргов пък ГЕРБ “капитулирали пред натиска на служителите на района”. Неуспелият да заеме поста Петър Кържилов смята, че съветниците не са имали възможност да вземат информирано решение и не се вслушали във волята на Иванчева. “Статуквото на партиите не иска да допусне граждански кандидат да управлява “Младост”, обясни PR експертът. Най-важната задача, с която ще се заеме новият и.д кмет на “Младост” арх. Румен Русев, е придвижването на 600-те забавени от Десислава Иванчева преписки. На въпрос каква политика ще води район “Младост”, той отвърна: “Преди това имаше ли някаква политика? Нищо не се случваше.” И описа ситуацията в района като “силно затруднена”. Подкрепял внесеното от Клисуров искане за местен референдум срещу строителството в квартала. Попитан дали е казал на Кърджилов “Бягай оттук”, когато отишъл да го поздрави след избора - както той твърди, арх. Русев отвърна, че не е забелязал да е получавал поздравления и още не знаел дали ще освободи Кърджилов. Кметицата на столичния район “Младост” Десислава Иванчева се оплака от условията в ареста - мазилката от тавана падала, пъпчасала. Това тя направи в апелативния спецсъд, който в четвъртък трябваше да реши дали да я отстрани от поста. По традиция преди заседанието Иванчева и заместничката ѝ Биляна Петрова, която е в ареста с кметицата, дадоха кратък брифинг. “Няма такава държава и такова правосъдие”, обяви Иванчева. Според нея временен кмет на “Младост” трябвало да стане Петър Кърджилов, защото бил най-близо до идеята за “Зелен Младост”. Румен Русев, когото тя уволни от ареста, можел да обжалва решението ѝ в административния съд. Изказването си Иванчева направи, преди Столичният общински съвет да избере Русев за временен кмет. Съдът обаче не успя да отстрани Иванчева и Петрова от поста, защото двете поискаха отсрочка. Причината - не могли да се запознаят с многото томове явни и секретни материали. Магистратите им дадоха 3 дни, през които от 9 от 17 ч в секретното деловодство да четат делото. Следващото заседание е във вторник.", "date": "2018.05.31", "title": "След заплаха от бунт архитект  стана и.д. кмет на “Младост” (Обзор)"}
{"url": "https://www.24chasa.bg/novini/article/6892228", "text": "Испанският премиер Мариано Рахой не възнамерява да подава оставка преди вота на недоверие в парламента, заяви правителствен говорител, цитиран от Асошиейтед прес. Рахой планира да произнесе реч в долната камара преди гласуването утре, добави той. \"Мариано Рахой няма да подаде оставка\", заяви генералният секретар на неговата Народна партия Мария Долорес де Коспедал на пресконференция в кулоарите на парламента по време на дебатите преди вота, които продължиха днес през целия ден и ще продължат утре сутрин преди гласуването, предаде Ройтерс, цитирана от БТА.", "date": "2018.05.31", "title": "Рахой няма да подаде оставка преди гласуването на вота на недоверие"}
{"url": "https://www.24chasa.bg/novini/article/6892138", "text": "Виваком вече предлага по-евтин роуминг за страните от Западните Балканите. Клиентите на телекома може да ползват пакет за 4 лв. на ден, който включва 100 минути за изходящи разговори, 100 SMS-а и 100 MB мобилен интернет в Албания, Босна и Херцеговина, Косово, Македония, Сърбия и Черна гора. Цената се начислява само ако се ползват услугите. Без активиран пакет за роуминг цените за тези държави започват от 2,29 лв. за минута разговор, от 0,59 лв. за SMS и от 14,99 лв. на МВ. Клиентите могат да заявят ползване на новия пакет с обаждане на оператор, като това не води до обвързване със срочен договор или удължаване на текущия договор. Включените минути, SMS и мобилни данни са валидни при ползване на преференциални оператори в съответните страни. За Албания това е Vodafone, за Босна и Херцеговина - m:tel (Mobis), за Косово - Monaco Telecom, за Македония - T-Mobile, за Сърбия и Черна гора е Telenor.", "date": "2018.05.31", "title": "Виваком с евтин роуминг за Западните Балкани - 4 лева на ден"}
{"url": "https://www.24chasa.bg/novini/article/6892095", "text": "И.д. премиер на Чехия Андрей Бабиш ще бъде назначен повторно на поста на 6 юни от президента Милош Земан. Това съобщи днес самият Бабиш след среща със Земан, предадоха Ройтерс и ТАСС. Партията на Бабиш \"Действие на недоволните граждани\" (АНО) е сключила коалиционно споразумение с Чешката социалдемократическа партия. Споразумението обаче трябва да бъде утвърдено на вътрешнопартиен референдум сред социалдемократите. Освен това бъдещият кабинет на Бабиш трябва да спечели и парламентарен вот на доверие. През януари АНО състави кабинет на малцинството, но той загуби вота на доверие. На парламентарните избори през октомври м.г. партията спечели 78 мандата в 200-местната Камара на депутатите, припомниха агенциите. Вторият кабинет на Бабиш вероятно ще бъде подложен на вот на доверие на 10 юни.", "date": "2018.05.31", "title": "Андрей Бабиш: От 6 юни отново ще ме назначат за премиер на Чехия"}
{"url": "https://www.24chasa.bg/novini/article/6892102", "text": "Ситуацията в Италия не безпокои Гърция, която договаря излизането си от кризата, заяви днес гръцкият министър на финансите Евклидис Цакалотос, след като по-рано неговото правителството, но и Европейската комисия, изразиха безпокойство по въпроса, предаде АФП, цитирана от БТА. \"Италия не ни безпокои, ние подготвяме със спокойствие и доверие нашето излизане\" от спасителните програми, осигуряващи от 2010 г. финансовото оцеляване на страната, заяви Цакалотос пред информационния сайт Нюпост. Гръцкият правителствен говорител Димитрис Дзанакопулос изрази във вторник \"безпокойството\" на Атина от последици на финансовите пазари от италианската криза. Има негативно отражение на Италия върху лихвените проценти, което не помага нито на правителството, нито на банките, нито на деловия свят, заяви от своят страна ръководителят на мисията на Европейската комисия в Гърция Деклан Костело на икономически конгрес в Атина. Той изтъкна, че Гърция ще бъде в \"нестабилно положение\" след излизането си през август от спасителната програма със заеми от ЕС и МВФ. Цакалотос и Костело обече бяха единодушни да изтъкнат, с оглед италианската криза, необходимостта от облекчаване на дълга, обещано на Атина от нейните кредитори. Турбуленциите ни дават още един аргумент в тази насока, добави Цакалотос, докато Берлин продължава да се съпротивлява на натиска на МВФ и на редица партньори, включително Париж, да се съгласи на жест по този въпрос. Задължително е партньорите да спазят ангажиментите си за дълга, посочи от своя страна Костело, като подчерта, че успоредно страната трябва да следва \"жизнеспособни политики\" без връщане назад по въпроса за мерките за икономии.", "date": "2018.05.31", "title": "Гръцкият финансов министър: Ситуацията в Италия не ни тревожи"}
{"url": "https://www.24chasa.bg/novini/article/6892088", "text": "Поради изоставен багаж без надзор на метростанция „Лъвов мост“ влаковете преминават, без да спират на тази спирка, съобщиха от Столична община. На място е специализиран екип на МВР за проверка. В 18.55 ч. от общината съобщиха, че е възстановено редовното движение на метровлаковете на станция „Лъвов мост“.                                                                                                                                                                                                                                                                                                                       ", "date": "2018.05.31", "title": "Мотрисите на метрото подминаваха \"Лъвов мост\" заради изоставен багаж (Обновена)"}
{"url": "https://www.24chasa.bg/novini/article/6892122", "text": "\"Лукойл\" планира да построи нов комплекс за производство на полипропилен в България. Това съобщава шефът на руската компания Вагит Алекперов,   Алекперов участваше в срещите с българската правителствена делегация, водена от Бойко Борисов, в Москва на 30 май. Той посочва, че комплексът ще бъде \"малък\" и че няма намерения да увеличава доставките на нефт към България. Плановете на \"Лукойл\" са за изграждането на високотехнологични мощности за производство на не по-малко от 150 000 тона полипропилен на година. Комплексът ще бъде изграден в базата на съществуващата рафинерия в Бургас. Няма конкретна яснота за сроковете и финансовите параметри на проекта, посочва Алекперов пред РБК. Евгений Дишлюк, анализатор в \"Газпромбанк\", обаче оценява проекта на 1 милиард евро, а за реализирането му прогнозира срок от 3 години.", "date": "2018.05.31", "title": "\"Лукойл\" ще строи в България производство на полипропилен за 1 млрд. евро"}
{"url": "https://www.24chasa.bg/novini/article/6892135", "text": "Националната лотария прекратява договора си с Нова телевизия, твърди неофициално източник от медията. Официално обаче няма потвърждение какво точно се случва - дали става дума само за предизвестие, или вече е било разтрогнато партньорството и Захари Бахаров няма да раздава милиони от тв екрана. В четвъртък вечер девойките, които партнират на актьора, пак пътуваха из страната, за да показват спечелилите от лотарийните билети. Не е ясно дали отказът от реклама по Нова телевизия, която е основният партньор на Националната лотария, е избраната стратегия след челния сблъсък с единия от вицепремиерите. Новината за сътресенията в сериозния телевизионен рекламен бизнес на стойност между 20 и 30 милиона лева годишно, които според неофициална информация Нова тв получава, се появи около 19 ч и затова хора от мениджмънта в медията, потърсени за коментар, отклоняваха въпроса с обяснението, че нямат официална информация. “Не знам за такова нещо, а и не коментираме взаимоотношенията и договорите си с рекламодателите”, каза главният изпълнителен директор на “Нова Броудкастинг груп” Дидие Щосел пред “24 часа”. От офисите на Националната лотария, в която съдружници са бизнесменът Васил Божков и двамата братя Димитър и Милен Ганеви, също не отговориха до този момент. От 2012 г. досега операторите на Националната лотария са раздали печалби за над 1,25 милиарда лева. Пазарът на лотарийни билети се изчислява на около 300 милиона лева. ", "date": "2018.05.31", "title": "Националната лотария прекратява договора си с Нова телевизия?"}
{"url": "https://www.24chasa.bg/novini/article/6892116", "text": "Публикувани са данните да изпълнението на консолидираната фискална програма към 30 април 2018 г., информираха от пресцентъра на министерството на финансите, цитирани от БТА. По данни от месечните отчети на първостепенните разпоредители с бюджет, салдото по КФП на касова основа към месец април 2018 г. е положително в размер на 1 319,1 млн. лева /1,3 процента от прогнозния БВП/ и се формира от излишък по националния бюджет в размер на 1 528,6 млн. лева и дефицит по европейските средства в размер на 209,5 млн. лева. Месец април традиционно се характеризира с превишение на приходите над разходите по КФП поради спецификата на данъчния календар. Постъпилите приходи и помощи по КФП към април 2018 г. са в размер на 12 970,8 млн. лева или 33,9 процента от годишните разчети. Съпоставени със същия период на предходната година, данъчните и неданъчните приходи нарастват с 1 020,0 млн. лева /8,8 процента/, докато постъпленията от помощи са по-ниски. Общата сума на данъчните постъпления, включително приходите от осигурителни вноски, възлиза на 10 873,8 млн. лева, което представлява 34,9 процента от планираните за годината приходи. Съпоставено с данните към месец април 2017 г. данъчните постъпления нарастват номинално с 8,9 процента /887,0 млн. лева/. Приходите от преки данъци са в размер на 2 332,4 млн. лева или 40,5 процента от предвидените в разчетите за годината, като спрямо същия период на предходната година нарастват с 302,3 млн. лева /14,9 процента/. Приходите от косвени данъци са в размер на 4 996,5 млн. лева, което е 33,0 процента от разчетите за годината. Съпоставено с данните към април 2017 г., постъпленията в групата нарастват със 165,2 млн. лева /3,4 процента/. Постъпленията от ДДС са в размер на 3 378,9 млн. лева или 34,5 процента от планираните. Размерът на невъзстановения ДДС към 30 април 2018 г. е 69,3 млн. лева. Приходите от акцизи възлизат на 1 523,2 млн. лева /29,6 процента от разчетените за годината/. Постъпленията от мита са 79,9 млн. лева или 42,1 процента от разчета за годината. Постъпленията от други данъци /включително имуществени данъци и др. данъци по ЗКПО/ са в размер на 539,1 млн. лева или 49,1 процента изпълнение на годишните разчети. Приходите от социално и здравноосигурителни вноски са 3 005,9 млн. лева, което представлява 32,9 процента от разчетените за годината. Съпоставено със същия период на предходната година, приходите от осигурителни вноски нарастват номинално с 14,2 процента /374,8 млн. лева/. Неданъчните приходи са в размер на 1 719,5 млн. лева, което представлява 36,6 процента изпълнение на годишните разчети. Приходите от помощи са в размер на 377,4 млн. лева. Разходите по КФП /включително вноската на Република България в бюджета на ЕС/ към април 2018 г. възлизат на 11 651,7 млн. лева, което е 29,6 процента от годишните разчети. За сравнение разходите за същия период на предходната година са в размер на 10 426,1 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средствата от Европейския съюз, се посочва в съобщението. Ръстът на разходите спрямо същия период на 2017 г. е основно поради по-високия размер на здравноосигурителните и социалните плащания /базов ефект при разходите за пенсии от увеличението им от юли 2017 г. и увеличението на две стъпки през 2017 г. на размера на минималната пенсия от юли и октомври/, по-високи разходи за персонал /основно поради увеличението на възнагражденията на педагогическия персонал в системата на средното образование/ и нарастването на капиталовите разходи /основно по сметките за средства от ЕС/. Нелихвените разходи са в размер на 10 871,3 млн. лева, което представлява 29,2 процента от годишните разчети. Текущите нелихвени разходи към април 2018 г. са в размер на 10 132,2 млн. лева /32,6 процента от разчета за годината/, капиталовите разходи /вкл. нетния прираст на държавния резерв/ възлизат на 728,7 млн. лева /11,8 процента от разчетите към ЗДБРБ за 2018 г./. Предоставените текущи и капиталови трансфери за чужбина са в размер на 10,5 млн. лева. Лихвените плащания са в размер на 390,1 млн. лева или 54,0 процента от планираните за 2018 година. Частта от вноската на Република България в бюджета на ЕС, изплатена към 30 април 2018 г. от централния бюджет възлиза на 390,2 млн. лева, което е в изпълнение на действащото към момента законодателство в областта на собствените ресурси на ЕС - Решение на Съвета 2014/335/ЕС, Евратом относно системата на собствените ресурси на Европейския съюз, Регламент /ЕС, Евратом/ номер 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент /EС, Евратом/ номер 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент /EС, Евратом/ 2016/804 на Съвета от 17 май 2016 година. Размерът на фискалния резерв към 30 април 2018 г. е 10,7 млрд. лева, в т.ч. 9,9 млрд. лева депозити на фискалния резерв в БНБ и банки и 0,8 млрд. лева вземания от фондовете на Европейския съюз за сертифицирани разходи, аванси и други. Данните за изпълнението на консолидираната фискална програма към 30 април 2018 г. са публикувани на интернет страницата на Министерството на финансите, в категория \"Статистика\". Освен статистическите данни е публикуван и Информационен бюлетин за изпълнението на държавния бюджет и основните показатели на консолидираната фискална програма, който представлява кратък анализ на изпълнението на основните бюджетни параметри на консолидирано ниво и по съставни бюджети.", "date": "2018.05.31", "title": "Публикуваха данните за изпълнението на консолидираната фискална програма към 30 април"}
{"url": "https://www.24chasa.bg/novini/article/6892143", "text": "Европейската комисия заяви, че не коментира решения на националните съдебни инстанции, след като румънският Конституционен съд постанови, че президентът трябва да отстрани от длъжност ръководителката на антикорупционната агенция, но напомни, че наблюдава борбата срещу корупцията в страната, съобщава Медиафакс. \"Не коментираме решения на националните инстанции. Както знаете, борбата срещу корупцията е област, която Комисията оценява периодично в докладите си по Механизма за сътрудничество и проверка\", заяви говорител на ЕК, цитиран от БТА. Конституционният съд установи вчера, че съществува институционален конфликт между правителството и президентството заради отказа на президента Клаус Йоханис да отстрани от длъжност главния прокурор на Националната дирекция за борба с корупцията (НДБК) Лаура Кодруца Кьовеши, което беше поискано от министъра на правосъдието. Посолствата на САЩ и Германия в Букурещ също отказаха да коментират решението на съда, но заявиха, че \"следят внимателно събитията\".", "date": "2018.05.31", "title": "ЕК: Наблюдаваме борбата срещу корупцията\nв Румъния"}
{"url": "https://www.24chasa.bg/novini/article/6892155", "text": "Руският журналист и писател Аркадий Бабченко, чието инсценирано убийство предизвика множество критики, обясни днес, че целта на постановката с убийството му била да остане жив, тъй като имало заплаха за живота му, предаде Франс прес, цитирана от БТА.  \"Целта ми беше да остана жив и да гарантирам сигурността на семейството си. Това беше първата ми мисъл. Журналистическите норми бяха последното, за което мислех в този момент\", каза Бабченко на пресконференция в Киев. Журналистът заяви също, че изпитва ненавист към руския президент Владимир Путин. \"Този човек е отговорен за много войни и за хиляди мъртви. Погребах свои близки, колеги, приятели и се уморих да го правя\", каза той. Бабченко потвърди, че операцията на украинските специални служби е била подготвяна от месец и заяви, че сега иска да си изгради нов живот. След първоначалното облекчение при вестта, че опитният репортер и остър критик на Кремъл е жив инсценираното му убийство породи въпроси и скептицизъм у колегите му журналисти и сред медийните организации. Украинските служби оправдаха избраната стратегия с необходимостта да се предотврати съвсем реален опит за убийство, организиран според Киев от руските тайни служби, като се разкрие цялата верига - от изпълнителя до поръчителите. Вчера ръководителят на Службата за сигурност на Украйна (ССУ) Васил Грицак съобщи, че предполагаемият организатор на покушението е задържан, че самоличността му е установена, а поръчителите се намират в Русия. Грицак каза също, че организаторът на престъплението е поръчал отстраняването на 30 души на територията на Украйна, като убийството на Бабченко \"било пробно\", посочва ТАСС.", "date": "2018.05.31", "title": "Бабченко: Инсценирахме убийството ми, за да остана жив"}
{"url": "https://www.24chasa.bg/novini/article/6892141", "text": "САЩ налагат мита върху вноса на алуминий и стомана от Европейския съюз, Канада и Мексико, считано от полунощ в петък, заяви министърът на търговията Уилбър Рос. Това ще запали търговска война, съобщиха агенциите. Рос допълни, чe пpeгoвopитe cъс засегнатите страни щe пpoдължaт, но нe пocoчи какво тpябвa дa нaпpaвят те, зa дa yдoвлeтвopят иcкaниятa нa CAЩ. ЕС ще предприеме ответни мерки срещу решението на САЩ, обяви веднага шефът на Европейската комисия Жан-Клод Юнкер, цитиран от Ройтерс. “Това е лош ден за световната търговия. Напълно неприемливо е една страна да налага едностранни мерки, когато става въпрос за световна търговия”, каза още Юнкер. Еврокомисарката по търговията Сесилия Малмстрьом обяви, че ЕС ще започне дело в Световната търговска организация срещу действията на САЩ. Германската канцлерка Ангела Меркел заяви, че Европа ще бъде “твърда и единна” в отговор на митата на САЩ. Мексико се зарече да удари вноса на САЩ с еквивалентни контрамерки, налагайги мита върху свинско месо, грозде, ябълки и гладка стомана. На 23 март президентът на САЩ Доналд Тръмп обяви 25% мито върху вносната стомана и 10% върху вносния алуминий, но направи временни изключения за ЕС, Канада, Мексико, Бразилия, Австралия и Аржентина. ", "date": "2018.05.31", "title": "САЩ удариха с мита ЕС"}
{"url": "https://www.24chasa.bg/novini/article/6892157", "text": "Сръбските митничари на ГКПП Връшка Чука предотвратиха опит за контрабанда на над 15 кг кристали Сваровски, открити в багажа на 42-годишна българка, предаде Танюг, цитирана от БТА. Българката пристигнала на пункта вчера следобед с мерцедес с български регистрационен номер. Тя пътувала от Австрия за България. На въпрос има ли нещо за деклариране тя отговорила, че носи само личен багаж. Когато били открити кристалите пътничката казала, че работи като помощница в компанията Свароски в Австрия и фирмата й подарила кристалите. Кристалите с различни форми, размери и цветове са задържани до края на процедурата, а българката може да бъде наказана с парична глоба и трайно отнемане на стоката.", "date": "2018.05.31", "title": "Сръбски митничари откриха над 15 кг кристали \"Сваровски\" в багажа на българка"}
{"url": "https://www.24chasa.bg/novini/article/6892176", "text": "Сръбските митничари предотвратиха вчера и днес опити на 17 мигранти да преминат незаконно границата, съобщи Танюг, цитирана от БТА. В камион с български регистрационен номер, пътуващ от България за Испания и превозващ пясък с чували, бяха открити четирима афганистанци, качили се в камиона без знанието на шофьора. Още петима афганистанци бяха открити днес при преглед на ремаркета - трима в камион с български регистрационен номер, превозващ фолио на рула за Италия, и двама в камион с македонски регистрационен номер. Празен товарен влак с 23 вагона, пътуващ от Македония, бил спрян в Ристовац, на около 40 км след сръбската граница и след като митничарите отворили вратата на един вагон, шестима младежи \"изпаднали\" бързо оттам, опитвайки се да избягат. След като били заловени, шестимата палестинци без никакви документи казали на митничарите, че са искали да се прехвърлят на територията на Босна и Херцеговина.", "date": "2018.05.31", "title": "Откриха нелегални мигранти в камиони и в празен товарен влак в Сърбия"}
{"url": "https://www.24chasa.bg/novini/article/6892177", "text": "Парламентарната асамблея на Съвета на Европа /ПАСЕ/ ще изпрати делегация от 33 наблюдатели на предсрочните президентски и парламентарни избори в Турция, които ще се състоят следващия месец, предаде ТАСС, цитирана от БТА.  \"Парламентарната асамблея ще изпрати делегация от 33 участници, които ще наблюдават хода на предсрочните президентски и парламентарни избори на 24 юни 2018 г.\", се посочва в съобщение на ПАСЕ. Делегация на асамблеята беше на предварително посещение в Анкара тази седмица, по време на което проведе редица срещи с представители на турските политически партии, с работещи в Турция дипломати, с местни и чуждестранни журналисти и с представители на неправителствени организации. \"Всички събеседници подчертаха ключовото значение на предстоящата изборна надпревара, която ще укрепи в институционално отношение прехода от парламентарна към президентска система\", посочва ПАСЕ.", "date": "2018.05.31", "title": "Изпращат 33-ма наблюдатели  от Съвета на Европа на изборите в Турция"}
{"url": "https://www.24chasa.bg/novini/article/6890821", "text": "23-годишният Виктор Василев, който на 25 февруари уби собствения си баща Иван Христов, по-известен като Царя на халвите и локумите, след убийството се прибрал вкъщи, за да се изкъпе. Младежът го застрелял с ловна пушка в главата и побързал до отиде до дома си, но не за да се скрие там. Направил го, за да хвърли в коша за пране изцапаните си дрехи и да изчисти обувките си. След това си взел душ и отишъл на кафе. Ден след това Виктор беше заловен, а пред разследващите призна за извършеното злодеяние. Запознати твърдят, че причината, която подтикнала Виктор към престъплението, била извънбрачна връзка на баща му с руса красавица. Заради нея той се отдръпнал от семейството си и дори се изнесъл от дома си, за да живеят заедно в съседна на неговата къща. В Ябланица близки до фамилията споделят, че не било изчключено агресията да е предадена по наследство на Виктор. Местни твърдят, че преди много години неговата баба от страната на майка му искала да убие двете си дъщери.", "date": "2018.05.31", "title": "\"168 часа\": Синът на Царя на халвата убил баща си, изкъпал се и отишъл на кафе"}
{"url": "https://www.24chasa.bg/novini/article/6887981", "text": "След повече от 40 дни засушаване в района на Североизточна България и то в най-важния период за развитието на житните растения, стопаните, третирали своите площи с Панамин Агро могат да бъдат спокойни, уверяват от компанията вносител у нас. Разликата между пожълтялата пшеница и тъмно зелените полета, третирани с иновативния австрийски продукт, е видна с просто око, казват агрономите. Изкласяването започнало във възможно най-подходящият момент, при първите дъждове, докато при нетретираните площи то е подранило и е застрашило качеството на крайната продукция.  Това е така, защото сушата пречи на растението да усвои хранителните вещества от почвата в количествата, които са му необходими. Тъй като дори да са налични, поради състоянието на стрес, те са трудно подвижни. Ето защо, листното торене с Панамин Агро е показало, че осигурява необходимите микро и макроелементи. Панамин Агро има 100% естествен произход и запасява растението с естествено свързан въглероден диоксид, като по този начин ускорява фотосинтезата и намалява изпаряването на влага,. По този начин посевите стават толерантни на суша, слани, измръзване и имат удължен период на фотосинтеза. Това е особено важно за лятото, тъй като през горещите периоди, когато температурите надхвърлят 28 градуса, обикновено растенията спират да фотосинтезират. А третираните с Панамин Агро имат запас от естествено свързан въглероден диоксид.", "date": "2018.05.31", "title": "Как 40 дни суша не повлия на посевите"}
{"url": "https://www.24chasa.bg/novini/article/6892071", "text": "Турският външен министър заяви, че Анкара не води преговори със САЩ за възможна размяна на задържания в Турция американски пастор Андрю Брънсън срещу лидера на Фетхуллахистката терористична организация /ФЕТО/ Фетхуллах Гюлен, съобщава ТАСС, като се позовава на Анадолската агенция. Твърденията за готовност на Анкара да предприеме сделка с Вашингтон по въпроса за размяна на Брънсън срещу Гюлен са безпочвени. Турция никога не е обсъждала подобна размяна на престъпници с нито една страна в света, каза турският външен министър Мевлют Чавушоглу, цитиран от БТА. Той подчерта, че \"има случаи, когато спецслужбите на страните предприемат съвместни усилия по отношение на редица опасни престъпници\". Американският евангелистки пастор Андрю Брънсън, живеещ в района на Измир, беше арестуван през декември 2016 г. за предполагаеми връзки с обявената извън закона Кюрдска работническа партия /ПКК/ и с движението на живеещия в САЩ ислямски проповедник Фетхуллах Гюлен, смятано от Анкара за главен вдъхновител на опита за преврат в Турция през 2016 г. Брънсън е заплашен от 35 години затвор в Турция, ако бъде признат за виновен по обвиненията за подпомагане на терористични групи и шпионаж. На 7 май пасторът отхвърли пред съда всички обвинения.", "date": "2018.05.31", "title": "Чавушоглу: Не обсъждаме със САЩ опция за размяна на пастор Брънсън  срещу Гюлен"}
{"url": "https://www.24chasa.bg/novini/article/6892019", "text": "В активния летен сезон - от 1 юни до 15 септември 2018 г., в дните петък, събота и неделя, в часовете с най-интензивен трафик ще се спира движението на камионите над 12 т по автомагистралите и най-натоварените пътни направления. Целта е повишаване на безопасността, увеличаване на пропускателната способност на инфраструктурата и по-спокойно пътуване за шофьорите на леки автомобили. Това съобщиха от пресцентъра на АПИ.  Заповедта за временната организация на движение на МПС над 12 т през 2018 г. е регламентирано в Заповед РД-11-1159 от 17.11.2017 г. По АМ „Тракия“ ограничението в движението на МПС над 12 т е както следва: в петък от 18 ч. до 20 ч. в посока София - Пловдив; в неделя от 16 ч. до 20 ч. в посока Бургас - София. По АМ „Струма“: в събота от 10 ч. до 14 ч. в посока п. в. „Даскалово“ - ГКПП „Кулата“. По АМ „Марица“: в неделя от 16 ч. до 20 ч. в посока Свиленград - АМ „Тракия“. От 1 юни до 15 септември всеки петък от 17 ч. до 20 ч. и всяка неделя от 14 ч. до 20 ч. ще се ограничава движението на тежкотоварните камиони над 12 т и по следните участъци от пътната мрежа: път I-1 с. Ребърково - Ботевград, като движението се пренасочва по път II-16 Ребърково - Своге - София; път I-1 - етапна връзка на лот 2 на АМ „Струма“ при Благоевград - ГКПП „Кулата“; път I-5 Русе - Велико Търново; път I-9 Варна - Бургас; път II-99 Бургас - Царево.", "date": "2018.05.31", "title": "От утре спират движението на тирове в пиковите часове по натоварените пътища"}
{"url": "https://www.24chasa.bg/novini/article/6891825", "text": "„България е сред най-засегнатите страни при автомобили с манипулиран километраж. Проучвания сочат, че до 80% от автомобилите в моята страна са с фалшиви данни за изминатите километри. Това е измама на потребителите, бизнесите и проблем за пътната безопасност в България като цяло. Разходите за решаване на този проблем възлизат на 1 евро на автомобил, както посочихме днес в доклада на Европейския парламент.“, заяви българският евродепутат Ева Майдел (ГЕРБ/ЕНП) по случай приетия днес доклад на Европарламента срещу манипулиране на одометрите на автомобилите. това съобщиха от пресцентъра на ПП ГЕРБ. Парламентът призовава за редица мерки за справяне с манипулирането на километражните данни за новите превозни средства, пуснати на пазара, и за тези, които вече са на пътя. Европарламентът посочва технически решения по отношение, както на хардуера така и на софтуера, които могат да бъдат вградени в превозните средства от производителя. „Манипулациите могат да бъдат спрени: практиката показа, че събирането и обменът на данни за километража, каквото има в Белгия и Холандия, например, е довело до край на фалшифициране на данни от километража на автомобилите. Нужна е законодателна инициатива, която да спре различното третиране на потребителите на автомобили и която да гарантира функционирането на единния пазар на ЕС. Призовавам Еврокомисията да предложи проектозакон, който да отрази нашите искания и предложени мерки.“, добави евродепутатът от ГЕРБ/ЕНП Ева Майдел.", "date": "2018.05.31", "title": "Майдел: Само срещу 1 евро на кола може да се спре манипулирането на километража"}
{"url": "https://www.24chasa.bg/novini/article/6891828", "text": "На 31 май завърши плановият годишен ремонт на пети блок на АЕЦ \"Козлодуй\" за 2018 г. В 14 ч. и 26 мин. 1000-мегаватовата мощност бе включена в електроенергийната система на страната, след направена проверка и получено одобрение от Агенцията за ядрено регулиране, съобщиха от пресцентъра на атомната централа. По време на плановия престой, започнал на 21 април, е извършено презареждане на реактора със свежо ядрено гориво за следващата 25-та поред горивна кампания. Всички ремонтни дейности, както и необходимата профилактика на системите и оборудването на блока, са изпълнени съгласно утвърдения график. Другият 1000-мегаватов енергиен блок на АЕЦ \"Козлодуй\" - шести, работи с натоварване от 104 процента, се посочва в съобщението.", "date": "2018.05.31", "title": "Завърши плановият годишен ремонт на пети блок на АЕЦ \"Козлодуй\""}
{"url": "https://www.24chasa.bg/novini/article/6891850", "text": "На площад \"Майка Тереза\" в центъра на Прищина днес бе поставена плоча в памет на членовете на мисията на НАТО КейФОР, които са загинали в Косово от идването на алианса през юли 1999 г., съобщи агенция МИА, цитирана от БТА. Около 160 войници от страните членки на НАТО и от страни нечленуващи в алианса изгубиха живота си в Косово през изминалите 19 години, предимно в пътни катастрофи, съобщи неотдавна косовското правителство, оповестявайки решението за поставяне на паметната плоча. Тя има за цел да се отдаде почит и да се изрази благодарност от косовското правителство за НАТО и всяка държава поотделно, които са допринесли за постигането и укрепването на сигурността в Косово през изминалите почти две десетилетия. През 1999 г., когато завърши войната, НАТО имаше около 55 хиляди умиротворители в Косово, а днес те са около 4500. Тържественото откриване на паметната плоча ще бъде на 12 юни.", "date": "2018.05.31", "title": "В Прищина бе поставена паметна плоча за загиналите войници от КейФОР"}
{"url": "https://www.24chasa.bg/novini/article/6891838", "text": "Младеж на 26 г. и спътничката му-девойка на 19 г., и двамата от Благоевград са с леки наранявания, след като лек автомобил излетя от пътя и падна по таван в 20-метрова пропаст, предаде  . Пътният инцидент стана към 14.30 ч. на пътя Благоевград-парк Бачиново. На излизане от остър десен завой срещу Аква-парка автомобилът се отклонява наляво, качва се върху тротоара и излита от него. Лекият автомобил се блъска в клоните на орехово дърво, след което започва да се преобръща по стръмния скат. След което пада върху таван на нивото на река Бистрица. Водачът и спътничката му са приети в Спешно-приемно отделение на МБАЛ-Благоевград с леки наранявания, младежът по главата и тялото. След час и половина престой са освободени за домашно лечение. На 26-годишния водач е съставен акт за движение с несъобразена с пътните условия скорост, пробата му за алкохол е отрицателна.", "date": "2018.05.31", "title": "Младеж и девойка се преобърнаха с кола в 20-метрова пропаст, оцеляха по чудо"}
{"url": "https://www.24chasa.bg/novini/article/6891867", "text": "Вицепремиерът Валери Симеонов, министърът на транспорта, информационните технологии и съобщенията Ивайло Московски, кметът на Бургас Димитър Николов, областният управител Вълчо Чолаков и генералният директор на държавно предприятие \"Пристанищна инфраструктура\" Ангел Забутов направиха първа копка на Конгресен научно-изследователски център за контрол и изследване на Черно море на територията на Пристанище - Бургас. Обектът ще се намира в северната част на източния вълнолом на пристанището между 2-ро и 3-то корабни места. Стойността на проекта е малко над 13 600 000 лева и ще бъде финансиран със средства на Държавно предприятие \"Пристанищна инфраструктура\", съобщи Московски. Проектът ще продължи реализирането на концепцията, заложена в Общия устройствен план на Бургас в посока отваряне на града към морето, изнасяне на промишлените дейности и преструктуриране на крайбрежните промишлени зони. В плана се предвижда възможност за създаване на модерно яхтено пристанище и на вторичен градски обслужващ център с озеленяване. Ще бъдат определени нови терени за обществено обслужване с предлагане на услуги от различен характер, обособяване на зони за отдих и риболов, детски и спортни площадки. Конгресният център може да се използва целогодишно като място за провеждане на изложби, концерти, атракциони, образователни събития с офиси и кабинети за извършване на научно-изследователска дейност за контрол и изследване на Черно море. Сградата се състои от шест нива, многофункционална зала за 500 човека, офисни площи, административни помещения и такива за преводачи и видео/аудио към многофункционална зала, кабинети за научно-изследователска дейност и др.", "date": "2018.05.31", "title": "Направиха първа копка на център за контрол и изследване на Черно море в Бургас"}
{"url": "https://www.24chasa.bg/novini/article/6891868", "text": "Германският канцлер Ангела Меркел обсъди с лидерите на Португалия по-съществено сближаване между страните им на фона на кризите в Италия, където популистки партии спорят с президента заради коалиционно правителство, и Испания, чийто премиер Мариано Рахой е изправен пред вот на недоверие, предаде ДПА, цитирана от БТА. Във втория, последен ден от посещението си в Португалия Меркел разговаря с президента Марселу Ребелу де Соуза и премиера Антониу Коща. И двамата португалски ръководители искаха да се обсъди целостта на икономическия и валутния съюз, бюджета на Европейския съюз за следващите няколко години, както и ситуацията с бежанците в Европа. Петдесет и шест годишният социалист Коща е един от най-ревностните застъпници за реформи с цел укрепване на паричния съюз и подобно на френския президент Еманюел Макрон иска по-дълбоко преустройство в ЕС, отколкото желае консерваторката Меркел, отбелязва агенцията. Лисабон се надяваше да използва визитата на канцлерката за сближаване на позициите на Берлин и Париж, каза португалският външен министър Аугущу Сантуш Силва пред в. \"Жорнал де негосиуш\".Той отбеляза, че при формирането на бъдещето на Европа са нужни както амбицията на Франция, така и прагматизмът на Германия. Посещението на Меркел е първото в Португалия от есента на 2012 г. (разгара на финансовата криза), когато срещу нея имаше протести, тъй като португалците обвиняваха твърдата линия на Германия в ЕС за строгите икономии, повишаването на данъците и съкращаването на работни места в страната им, наложени от предишното консервативно правителство. След посрещането й с военни почести вчера в град Порту, Меркел беше придружена от премиера Коща на откриването на развоен и технологичен център на германската компания \"Бош\" (Bosch) в северния град Брага. \"Знаем, че просперитетът ни зависи от това доколко сме иновативни\", заяви Меркел на церемонията по откриването и похвали сътрудничеството между Германия и Португалия в областта на технологиите. По-късно вчера канцлерката, която е дипломиран физик, разговаря със студенти в университета в Порту. Тя помоли студентите да не й задават въпроси от областта на физиката, тъй като твърде дълго се занимава с политиката, а изследванията във физиката са напреднали значително, откакто тя не работи в тази сфера.", "date": "2018.05.31", "title": "Меркел \"ухажва\" Португалия на фона на политическите кризи в Италия и Испания"}
{"url": "https://www.24chasa.bg/novini/article/6891885", "text": "С министерска декларация за сътрудничество, подписана в Бургас, е направена първата стъпка за развитие на синята икономика в Черноморския регион. Това заяви министърът на транспорта, информационните технологии и съобщенията Ивайло Московски. Той участва в Европейския морски ден, който бе открит в Бургас, предаде БТА. Документът бе приветстван и от комисаря по околната среда, морско дело и рибарство Кармену Вела. Той бе сред гостите на форума. Министър Московски поясни, че с подписването на тази декларация, държавите с излаз на Черно море се ангажират да прилагат общ подход и да имат синергия между проектите, които реализират в области като екология, икономика, туризъм. По думите му с декларацията е изразена волята на страните от региона да изпълняват проектите съгласувано, за да се постигне по-голяма добавена стойност и растеж. Декларацията препоръчва също да се търси финансиране от различни източници за изпълнението на проектите, каза още Московски. Според него, Черноморският регион има огромен потенциал, който предстои да бъде развиван занапред. Министърът допълни още, че всяка държава залага в своето законодателство необходимите мерки, които гарантират развитието на синята икономика в Черно море. Участниците в днешния Европейски морски ден очертаха няколко области за сътрудничество, които ще бъдат основа за постигане на висок икономически растеж - транспортна свързаност, опазване на околната среда, научна дейност и иновации в Черноморския басейн. Растежът на синята икономика изисква постигането на ефективна координация между политиките в отделните сектори, имащи отношение към морето, отбеляза министър Московски. Един от приоритетите на Българското председателство е интегриран макрорегионален подход в Черноморския регион, като това включва подобряване на неговата транспортна, комуникационна и инфраструктурна свързаност, каза министърът. България е първата черноморска държава - домакин на съвместната инициатива между Европейската комисия, Европейския парламент и Съвета на Европа. Създадено преди 10 години, това е водещото ежегодно събитие в сектора за развитието на синята икономика, морския туризъм и опазването на околната среда. Европейският морски ден е част от програмата на Българското председателство на Съвета на ЕС и тази година в него се включват над 1200 експерти от целия свят.", "date": "2018.05.31", "title": "Московски: Черноморският регион има огромен потенциал, който ще бъде развиван"}
{"url": "https://www.24chasa.bg/novini/article/6891896", "text": "Гръцкото финансово министерство взе решение за допълнително облекчаване на капиталовия контрол в Гърция, като вдигна лимита за теглене в брой до 5000 евро на месец от 2300 евро досега, предаде АНА-МПА, цитирана от БТА. Решението, подписано от финансовия министър Евклидис Цакалотос, също така улеснява трансакциите в чужбина от страна на юридически лица или предприемачи в рамките на техните бизнес дейности. Сумата в брой, която може да бъде изнасяна от страната от едно лице при едно пътуване в чужбина, беше увеличена на 3000 евро, а максималният месечен лимит за банкови преводи в чужбина се увеличава до 4000 евро за всеки клиент от 1 юли. За бизнеса сумата, която може да бъде изпращана в чужбина, нараства до 40 000 евро за всяка трансакция на клиент в рамките на един ден. Финансовото министерство заяви, че гръцките власти целят пълно премахване на капиталовия контрол възможно най-скоро, отбелязва агенцията.", "date": "2018.05.31", "title": "Гърция разреши теглене в брой до 5000 евро на месец"}
{"url": "https://www.24chasa.bg/novini/article/6891881", "text": "Конституционният съд в Турция отхвърли днес искането на основната опозиционна Народнорепубликанска партия за отмяна на някои членове от закона за изборите, предаде турският телевизионен канал НТВ. Партията внесе това искане в Конституционния съд в средата на май. Тя поиска по-специално отмяна на положения от закона за изборите, предвиждащи да се приемат за действителни бюлетини и пликове без печат от избирателната комисия; да се преместват и обединяват избирателни секции, а също положения, отнасящи се до начина на избиране на председател на избирателната комисия и други, предава БТА.  Нов закон, внасящ промени в изборните правила, бе приет от парламента през март въпреки острата съпротива на депутати от опозицията. Опозиционните формации обявиха, че промените ще направят процеса по преброяване на гласовете на изборите по-малко прозрачен. ", "date": "2018.05.31", "title": "Конституционният съд отхвърли искането за отмяна на членове от закона за изборите в Турция"}
{"url": "https://www.24chasa.bg/novini/article/6891941", "text": "\"Ако трябва да бъдем коректни, трябва да направим референдум и да попитаме българските граждани съгласни ли са с техните данъци да плащаме дълговете на БДЖ\". Това заяви в Бургас министърът на транспорта по повод  . Той обвини БСП за сключения заем от 250 млн. през 2007 г., в който според него не било посочено как ще се връща. \"Никой от управляващите тогава не е питал българските граждани дали да се тегли заем и да се правят дългове за близо 1 млрд. лв., после пак да вземат заеми и да погасяват. Сега казват: Бойко Борисов да ги плати. Откъде да ги извади освен от бюджета, от българските данъкоплатци. Даже се учудвам на наглостта на БСП да коментират темата\", заяви Московски. Но увери, че държавата ще намери начин да излезе от ситуацията. Според най-него най-вероятно щял да се мине към вариант за отпускане на държавен безлихвен заем, който после да се връща от сектор транспорт под различни форми. \"Преди два дни съм говорил с Горанов да активира държавна помощ, но дали ще стане, не мога да кажа\", заяви Московски. Той призна, че ако започнат да се разпродават локомитиви, ще спре дейността на БДЖ, но при всички случаи щял да се намери изход от ситуацията. Но изрази учудване на банките кредитори как са отпуснали заема през 2007г. , когато дружеството е било технически във фалит. \"Давали са го, защото са знаели, че е държавно и защото накрая държавата ще плати сметките\", заяви Московски. И разкри, че единствено Световната банка била склонна тогава да даде заема, но при държавни гаранции. Според Московски сега дружеството било в \"нормална кондиция и може да си управлява дълговете и активите\".", "date": "2018.05.31", "title": "Московски: Дълговете на БДЖ - платени с безлихвен заем, откъде Борисов да извади пари"}
{"url": "https://www.24chasa.bg/novini/article/6891940", "text": "Да падне таванът на пенсиите за всички пенсионери, а не само за онези, които се пенсионират от догодина. Това поиска инициативен комитет, обединяващ пенсионерски и граждански организации, съобщи  . Юристът Светла Георгиева обясни: \"Трудно обяснимо е как тези, които от години наред са били лишавани от дължимото им, ще продължават да дотират държавата, а тези, пенсионирани само един ден по-късно, в началото на 2019 година, ще получават пълния размер на определената им пенсия\". Инициативният комитет настоява от догодина минималната пенсия за стаж и възраст да бъде 55 процента от минималната работна заплата.", "date": "2018.05.31", "title": "Инициативен комитет иска падането на тавана за всички пенсии"}
{"url": "https://www.24chasa.bg/novini/article/6891939", "text": "Влак в Англия откара пътниците си вместо в Рединг, на около 60 километра от Лондон, до град Понтефракт в Западен Йоркшир, на около 250 км северно от обявената крайна точка, съобщават британски медии. Влакът тръгнал от Нюкасъл ъпон Тайн, на 446 км от британската столица, но заради инцидент в Донкастър бил отклонен по обходен маршрут. При маневрата обаче потеглил не на юг, а на запад и така стигнал до Понтефракт, предава Там грешката била установена и след дълъг престоя влакът бил върнат обратно, до мястото, където объркал посоките. В Шефилд, Южен Йоркшир, пътниците били свалени от влака, където им било предложено да бъдат превозени до Бирмингам, а оттам с друг влак, за около час и 40 минути – до Рединг.", "date": "2018.05.31", "title": "Влак се изгуби в Англия, закара пътниците на 250 км от желаната спирка"}
{"url": "https://www.24chasa.bg/novini/article/6891953", "text": "Завърши ремонтът в платното за Бургас на 22 км от АМ „Тракия“ в участъка между Пловдив и Стара Загора. Движението между 134-ти и 156-ти километър на автомагистралата се прехвърля двупосочно в ремонтираното платно за Бургас и веднага започва работата в посока София. Целта е строителните дейности да завършат колкото се може по-скоро, преди началото на активния туритически сезон, и по АМ „Тракия“ да се пътува удобно и безопасно. Това съобщиха от пресцентъра на АПИ.  Средно на денонищие в участъка между Пловдив и Стара Загора преминават по 23 952 моторни превозни средства. От тях 18 370 са леките автомобили, 5 209 са товарните камиони, а 210 са автобусите. 22-километровата отсечка не е ремонтирана от въвеждането й в експлоатация през 1995 г. Строителните работи предвиждат ремонт на настилката, отводнителни дейности, нова хоризонтална маркировка, ограничителни системи, възстановяване на пътни знаци и др. В момента движението на леките автомобили в ремонтирания участък е прехвърлено двупосочно в платното в Бургас, а тежкотоварните превозни средства преминават по обходен маршрут: от пътен възел „Пловдив Изток“ при 133-ти км на АМ „Тракия“ по път I-8 и II-66 до пътен възел „Плодовитово“ при 165-ти км и обратно.", "date": "2018.05.31", "title": "Завърши ремонтът на 22 км участък от АМ „Тракия“ в платното за Бургас"}
{"url": "https://www.24chasa.bg/novini/article/6891972", "text": "Партията Независими гърци, коалиционен партньор в гръцкото правителство, не отстъпва от твърдата си позиция против съставно име с включен термин Македония в името на Република Македония. Тази позиция още веднъж бе потвърдена от членове на партията за гръцките медии, предаде агенция МИА, цитирана от БТА. Един от заместник председателите на гръцкия парламент, Димитрис Каменос от Независими гърци каза, че ако в парламента бъде внесено име без термина Македония, биха гласували \"за\", но в противен случай остават на позицията си. \"Ако го няма името Македония, ако се нарича например Централна Балканска Република, естествено, ще гласуваме\", каза Димитрис Каменос за гръцката телевизия Скай. Той разкри, че има съмнения, че в парламентарната група на Независими гърци може би има депутати, които биха подкрепили съставно име, но в този случай те би трябвало да напуснат партията.", "date": "2018.05.31", "title": "Партия от управляващата коалиция в Гърция е против в името да се съдържа Македония"}
{"url": "https://www.24chasa.bg/novini/article/6891981", "text": "Кандидатът за президент на Турция Мухаррем Индже пристигна в Кърджали в четвъртък следобяд. Номинираният за държавен глава е от Републиканската народна партия и дойде в родопския град, за да участва в ифтар /благотворителна религиозна вечеря/, даван от община Кърджали и побратимените й турски общини Одрин и Силиври по случай свещения за мюсюлманите месец Рамазан. Индже беше посрещнат от кмета на Кърджали и заместник председател на ДПС Хасан Азис, който му подари картина, изработена от полускъпоценни камъни. Часове по-рано кандидат-президентът беше в гръцкия град Комотини, където се срещна с тамошната мюсюлманска общност. Според запознати целта на двете визити е Индже да спечели подкрепата на българските и гръцките изселници в Турция за предстоящите избори.", "date": "2018.05.31", "title": "Кандидат-президент на Турция пристигна на посещение в Кърджали"}
{"url": "https://www.24chasa.bg/novini/article/6892002", "text": "\"Европейският съюз би искал да модернизира своите отношения с Африка, Карибите и Тихоокеанския басейн в новото споразумение след 2020 г. Бихме желали да изработим документ, който да залага на принципите на устойчивото развитие, и да дава възможност за реакция на новите глобални реалности.\" С тези думи вицепремиерът и министър на външните работи Екатерина Захариева откри Съвместния министерски съвет на ЕС и Групата страни от Африка, Карибите и Тихоокеанския басейн (АКТБ), който се провежда в Ломе, столицата на Тогоанската република, съобщиха от МВнР, цитирани от БТА. На церемонията говориха още премиерът на страната-домакин - Коми Селом Класу, както и външният министър на Ямайка сенатор Камина Джонсън-Смит, съпредседател на форума. Като Председател на Съвета на ЕС Екатерина Захариева е съпредседател на срещата, която събра делегации от 79 държави от АКТБ и от 28-те държави членки на ЕС. В рамките на Съвета министрите ще обсъдят отношенията между ЕС и страните от АКТБ по бъдещото Споразумение за партньорство след 2020 г.- т.нар. \"Пост-Котону\". \"Предложението на ЕС е да се засили регионалното сътрудничество. Надявам се да обсъдим конкретни идеи по всички общи теми. По отношение на климатичните промени до момента ЕС и АКТБ са показали, че могат да си сътрудничат успешно, като ЕС остава решен да прилага Парижкото споразумение. В рамките на дискусиите ще повдигнем и темата за миграцията - ще направим преглед на постигнатото до момента и как да приспособим своите политика съобразно нуждите на терен. В сферата на търговията прилагаме няколко споразумения за икономически партньорства и приветствам желанието на още държави да се включат в тях. Ще обсъдим и Европейския план за външни инвестиции, важен инструмент за борба с бедността и първопричините за миграцията\", изтъкна Захариева. \"Аз съм родена през 1975 г., когато е приета първата конвенция от Ломе - първият документ между Европейската икономическа общност и 71 държави от Африка, Карибите и Тихоокеанския басейн. Горда съм, че днес ще обсъдим как да подобрим това партньорство в следващите десетилетия\", каза Екатерина Захариева. Съветът на министрите АКТБ-ЕС е върховната институция на партньорството между двете организации. Той заседава веднъж годишно, последователно в Брюксел и в държава от АКТБ, и се състои от членовете на Съвета на ЕС, член на Европейската комисия и по един член на правителството на всяка държава от АКТБ. Бъдещето на отношенията между държавите от АКТБ и ЕС са основна тема на съвета в Ломе, тъй като текущото споразумение за партньорство АКТБ-ЕС т.нар. Споразумение от Котону, изтича през 2020 г. Очаква се през есента да запознат преговори по новото споразумение, известно като Пост-Котону. Споразумението от Котону в момента задава общата рамка на отношенията на ЕС с държавите от Африка, Карибите и Тихоокеанския басейн (АКТБ). То беше прието през 2000 г., за да замени Конвенцията от Ломе от 1975 г. Негова цел е намаляването и в крайна сметка изкореняването на бедността, както и оказването на принос за постепенното интегриране на държавите от АКТБ в световната икономика. В основата на споразумението стоят 3 стълба: * сътрудничеството за развитие * икономическото и търговското сътрудничество * политическото измерение Действието на споразумението от Котону ще изтече през февруари 2020 г. От страна на ЕС в рамките на Българското председателство на Съвета на ЕС активно се работи по преговорния мандат на ЕС за бъдещото партньорство с държавите от АКТБ, като се очаква новото споразумение да бъде сключено за срок от 20 години. ЕС подпомага програми и инициативи, които осигуряват ползи на много държави от групата на държавите от АКТБ. Съюзът има и програми за регионален икономически растеж и развитие за конкретни региони в АКТБ. Повечето проекти се финансират чрез Европейския фонд за развитие (ЕФР). Тези средства не са част от общия бюджет на ЕС. Те се управляват чрез вътрешно споразумение между държавите членки, заседаващи в рамките на Съвета. Единадесетият ЕФР, приет през 2013 г., обхваща периода от 2014 г. до 2020 г. и включва общо 30,5 милиарда евро. Миграцията е важен аспект на отношенията между ЕС и АКТБ. Рамката за сътрудничество в тази област е установена в член 13 от Споразумението от Котону. Този член включва разпоредби, свързани с подобряването на условията в страните на произход и на транзитно преминаване, законната миграция и връщането на незаконни имигранти.", "date": "2018.05.31", "title": "Захариева откри годишната среща на министрите от ЕС, Африка, Карибите и Тихоокеанския басейн"}
{"url": "https://www.24chasa.bg/novini/article/6891616", "text": "Министърът на културата Боил Банов, който бе в състава на водената от министър-председателя Бойко Борисов делегация в Москва, проведе работна среща с руския си колега Владимир Мединский. По време на срещата българският министър на културата подчерта, че страната ни цени високо развитието на културното сътрудничество между България и Русия, като посочи, че в двустранното партньорство има още потенциал за разширяване. Министрите обсъдиха и по-нататъшното сътрудничество в сферата на културата и културния туризъм. На срещата присъства и министърът на туризма Николина Ангелкова. Министър Банов участва в срещата, на която премиерите Бойко Борисов и Дмитрий Медведев обсъдиха възможностите за задълбочаване на икономическите отношения между България и Русия. На нея присъстваха още заместник министър-председателят Томислав Дончев, министърът на финансите Владислав Горанов, министърът на енергетиката Теменужка Петкова и министърът на туризма Николина Ангелкова, които са в официалната делегация, водена от премиера Борисов в Москва.", "date": "2018.05.31", "title": "Боил Банов: Ценим високо развитието на културното сътрудничество с Русия"}
{"url": "https://www.24chasa.bg/novini/article/6891613", "text": "Мъж, заловен да шофира след употреба на алкохол, ще бъде съден в Русе. От областната дирекция на МВР съобщиха, че 44-годишният водач на автомобил бил засечен преди два дни от екип на полицията на паркинг пред жилищен блок в крайдунавския град. При проверката за алкохол дрегерът отчел 3,20 промила. За нарушението му е съставен акт. По случая е образувано и бързо производство за престъпление по чл. 343б, ал. 1 от Наказателния кодекс, който предвижда от една до три години затвор и глоба от 200 до 1000 лева.", "date": "2018.05.31", "title": "Съдят 44-годишен шофьор, хванат с 3,20 промила в Русе"}
{"url": "https://www.24chasa.bg/novini/article/6891623", "text": "Българският еврокомисар по цифровата икономика и общество Мария Габриел беше ключов оратор във Форума за сътрудничество на Балканите и Черноморския регион, който се проведе в гръцката столица Атина. Форумът обедини представители на политиката, вкл.министри от Западните Балкани, дипломацията, бизнеса и научните среди за дебат как да се подобрят икономическото сътрудничество и бизнес отношенията за устойчив растеж на регионите, в това число цифров растеж, предаде БТА. При откриването Мария Габриел подчерта, че цифровизацията е възможност, но от съвместните усилия зависи как ще се оползотворят тези възможности. По отношение специално на Западните Балкани тя очерта приоритетите в Цифровата програма за региона, която представи през февруари. Вече са изпълнени няколко конкретни стъпки от програмата, като министерската среща в Скопие, изявлението за подкрепа от лидерите на шестте държави от Западните Балкани по време на Срещата на върха в София, пътната карта за намаляване на таксите за роуминг. Цифровата програма за Западните Балкани ще бъде и в центъра на Дигиталната Асамблея, която българският еврокомисар организира през юни в София. Мария Габриел привлече вниманието върху няколко ключови теми, които предоставят широко поле за сътрудничество с Балканите и Черноморския регион в областта на цифровите технологии. Тя изведе като решаващи цифровите умения на хората, защото каквито и стратегии да се изготвят, са нужни добре подготвени с умения и знания хора за тяхното реализиране. В този контекст еврокомисарят сподели амбицията си до 2020 г. в Европейската седмица на програмирането да обхване 50% от европейските училища, като насърчи държавите от Западните Балкани също да бъдат активни и привлекат училищата си към специализираната седмица. По отношение на свързаността, Мария Габриел очерта необходимостта от бърз и ефективен отговор на голямото предизвикателство, каквото е разделението между селските и градските райони. \"Инвестициите в инфраструктура са много важни както за градските, така и за селските райони. Липсата на свързаност означава всъщност липса на достъп до възможности за обучение, за бизнес, за развитие. Не трябва да допускаме да се увеличава пропастта между районите\", заяви еврокомисарят. Цифровите иновационни хъбове в подкрепа на малките и средни предприятия и свързването в мрежа е друг приоритет, който отбеляза Мария Габриел. Според нея това е изключително важно, за да се задържат младите хора в Западните Балкани и Черноморския регион, като им се даде бизнес перспектива. \"В този контекст за мен най-важен е въпроса за цените на роуминга. Няма как да се разгръщат фирмите, да създават партньорства, хората да общуват свободно и лесно, ако са възпрепятствани от високи цени. Намаляването на таксите за роуминг би имало много голям положителен икономически ефект. Затова предложих пътната карта за роуминга за Западните Балкани и разчитам на подкрепа да я реализираме\", посочи Мария Габриел. Не на последно място тя изтъкна киберсигурността като ключова предпоставка за реализирането на Цифровата програма. Тя отбеляза добрата работа на европейската агенция за киберсигурност ENISA, чието седалище е в Гърция, и новите мерки, предложени от Европейската комисия за засилване на борбата с кибер заплахите. Водещите сред тях са предложения европейски механизъм за координация в случай на мащабна кибер атака, центровете за компетентност в областта на киберсигурността, система за сертифициране на продуктите, което ще увеличи доверието на хората в продуктите и ще намали административната тежест за индустрията. Българският еврокомисар открои и предложението страните от Западните Балкани да засилят сътрудничеството с ENISA и да придобият статут на наблюдатели. \"Декларациите не са достатъчни. Имаме нужда от конкретни действия. Пътят на цифровата промяна можем да извървим успешно, само ако го вървим заедно. Отстоявайки в центъра на цифровата политика човека и запазването му като управляващ процесите, въз основа на споделени ценности и принципи, можем да изпълним стратегиите със съдържание. Цифровизацията е възможност да имаме общо цифрово бъдеще със Западните Балкани и Черноморския регион, която не трябва да пропускаме\", заключи българският еврокомисар по цифровата икономика и общество Мария Габриел.", "date": "2018.05.31", "title": "Габриел: Цифровизацията има водеща роля в бъдещето със Западните Балкани и Черноморския регион"}
{"url": "https://www.24chasa.bg/novini/article/6891622", "text": "Председателят на най-голямата опозиционна партия в Румъния критикува днес остро решение на Конституционния съд, който постанови вчера, че държавният глава трябва да отстрани от длъжност главния прокурор на Националната дирекция за борба с корупцията (НДБК) Лаура Кодруца Кьовеши, както поиска правосъдният министър, съобщава информационният сайт Зиаре. Лудовик Орбан, лидер на Национално-либералната партия, заяви, че съдиите от Конституционния съд са нарушили конституцията, като са допуснали, че съществува институционален конфликт между правителството и президентството заради отказа на президента Клаус Йоханис да отстрани от длъжност Кьовеши. \"Шестима румънски граждани, които временно изпълняват пълномощията на съдии от Конституционния съд, приеха решение, което има характер на държавен преврат, поставя в опасност демокрацията в Румъния и засяга конституцията\", заяви днес в парламента Орбан. Вчерашното решение на Конституционния съд, което е окончателно и има задължителен характер, беше взето с 6 гласа \"за\" и 3 \"против\". Същевременно прокурорите от НДБК публикуваха днес съобщение, в което изразиха загриженост във връзка с \"възможността да бъде засегнат независимия статут на прокурорите, който е важна предпоставка за борбата срещу корупцията\" \"Без съществуващите в момента законови гаранции борбата срещу корупцията не би била възможна, а загубата на тези гаранции рискува да засегне сериозно разследванията, водени от антикорупционните прокурори\", алармира НДБК.", "date": "2018.05.31", "title": "Лидерът на най-голямата опозиционна\nпартия в Румъния критикува решението\nза Кьовеши"}
{"url": "https://www.24chasa.bg/novini/article/6891630", "text": "Китай заяви, че се надява диалогът с американските военни да продължи, въпреки че поканата към Пекин да участва във военноморски учения под егидата на САЩ това лято беше оттеглена, предаде Асошиейтед прес, цитирана от БТА. Говорител на китайското министерство на отбраната каза, че двете страни остават във връзка за възможна визита в Китай на министъра на отбраната на САЩ Джеймс Матис на все още необявена дата. Миналата седмица Пентагонът оттегли поканата към Пекин да участва в многонационални военноморски учения. Министерството на отбраната на САЩ определи действието си като \"първоначален отговор\" на милитаризацията от Китай на Южнокитайско море. Според Пентагона има категорични доказателства, че Пекин е разположил на спорните острови Спратли противокорабни ракети, ракетни системи земя-въздух и станции за радиоелектронно заглушаване. Министерството на отбраната на САЩ призова Пекин да премахне тези системи. Китайското министерство на външните работи определи като \"смехотворни\" твърденията на Вашингтон, че Китай милитаризира Южнокитайско море, предаде Ройтерс. Виетнам осъди военната активност на Китай и Тайван в спорните води в Южнокитайско море и заяви, че това \"представлява сериозно нарушение на виетнамския суверенитет\", съобщи ДПА.", "date": "2018.05.31", "title": "Китай се обяви за продължаване на контактите с американските военни"}
{"url": "https://www.24chasa.bg/novini/article/6891632", "text": "12 г. затвор и 375 000 лева глоба е присъдата на Мартин Филипов-Дебелия, която преди минути произнесе Районен съд-Благоевград. Той бе обвинен, че принуждавал да проституират за него 7 жени, като им прибирал половината от заработеното. На 5 от тях той ще трябва да плати общо 75 000 лева обезщетение за нанесените им морални щети. Двамата полицаи Петър Кънев и Стефан Филипов, които бяха обвинени, че са опитали да осуетят наказателното преследване срещу сводника, получиха условни присъди. Стефан Филипов е с наказание 2 години лишаване от свобода с 5-годишен изпитателен срок, а бопаджията Петър Кънев получи 1 година с 3-годишен изпитателен срок.", "date": "2018.05.31", "title": "12 г. затвор и 375 000 лева глоба за сводника Марто Дебелия"}
{"url": "https://www.24chasa.bg/novini/article/6891636", "text": "Найма Сюлейман Хасан е отчаяна. Шестдесет и петгодишната жена, облечена в кафява роба и бяла забрадка, стои пред палатката си и непрестанно удря главата си с ръце. \"Загубихме всичко\", повтаря тя, молейки се на Бог. Зад нея до ръба на палатката стои мокър шкаф. Предишния ден е валяло в бежанския лагер Кабарто в контролирания от кюрдите Северен Ирак и цялата покъщнина на семейството й е наводнена. Вътре те метат водата от бетонния под. Тя казва, че това се случва за трети път. В лагера няма нито работа, нито пари. Тя получава само 15 долара на месец. \"Дори не мога да си купя килограм домати\", казва Найма и добавя, че скоро настъпва рамазанът. Войната срещу терористичната организация \"Ислямска държава\" опустоши големи части от Ирак, а особено силно засегнати са северът и западът на страната. Възстановяването е внушителна задача. Общо 2,2 милиона вътрешно разселени хора, основно от районите Синджар и Мосул, водят мизерно съществуване далеч от дома. Въпреки че иракската армия като цяло прогони \"Ислямска държава\" от териториите контролирани от нея през 2017 г., включително град Мосул, групировката все още държи отделни анклави в пустинните райони на Западен Ирак. Бежанските лагери са подложени на екстремни климатични условия. През зимата вали много и температурите падат почти до нулата, а през лятото могат да скочат до 50 градуса по Целзий. В лагера Кабарто близо до град Дохук 26 хиляди бежанци са приютени в палатки от по 24 квадратни метра. Те са избягали от домовете си, за да се спасят от \"Ислямска държава\". Повечето са язиди и около половината са деца. Според ООН от 2016 г. етническото малцинство е станало жертва на геноцид, извършван от \"Ислямска държава\". Много от тези разселени хора живеят в бежанския лагер с години. Построяването на пречиствателна станция за вода бе завършено едва неотдавна. Преди това отпадните води и екскрементите се оттичаха в открити канали. И при все че имат електричество, питейна вода и училища, перспективите някога да успеят да се върнат по домовете си са малки. Найма Сюлейман Хасан и семейството й живеят тук от четири години. Те спят върху рогозки, които разстилат на пода всяка вечер. Тя и нейното семейство са мюсюлмани сунити и идват от планината Синджар. Хасан неотдавна се пререгистрира в лагера за още три години. Тя би желала да се върне у дома, но се плаши. \"Страхувам се от геноцид\", казва тя. Когато произнася думите \"Ислямска държава\", тя изведнъж притихва и може само да шепне. Тя и семейството й се страхуват, че бившите й съседи язиди и шиити ще й потърсят възмездие, ако се върне у дома. Военните успехи на \"Ислямска държава\" през 2014 г. бяха възможни единствено с подкрепата на сунитите, мнозина от които все още симпатизират на групировката. Язидите, от друга страна, продължават да се страхуват от омразата на сунитите, казва Идо Баба Шейх. \"Проблемът е, че идеологията на \"Ислямска държава\" е все още в главите им\", казва шестдесет и тригодишният Идо в главния язидски храм в Лалиш, където брат му е религиозен лидер на общността, брутално преследвана от \"Ислямска държава\". Много иракчани са далеч от връщане към нормалния живот; тиранията на \"Ислямска държава\" не само разруши сгради и инфраструктура, а също остави след себе си много пострадали хора. \"Травмата е много дълбока\", казва германският министър на развитието Герд Мюлер. При неотдавнашно пътуване из Ирак Мюлер беше основно загрижен за връщането на иракските бежанци, които сега живеят в Германия. Според Идо Баба Шейх обаче е твърде рано да се мисли за връщане у дома. Всъщност страхът на християните и язидите от бившите им съседи е толкова голям, казва той, че мнозина все още напускат Ирак. /БТА/", "date": "2018.05.31", "title": "Раните от господството на\"ИД\" все още са дълбоки в бежанските лагери в Ирак"}
{"url": "https://www.24chasa.bg/novini/article/6891646", "text": "Косовската полиция е задържала 41 кг наркотици в прищинския квартал \"Калабрия\" в операция под кодовото наименование \"Посредник\", съобщи МИА. В съобщение на полицията се посочва, че е арестуван един човек, който е заподозрян в нелегална търговия с наркотици, но не се уточнява какъв вид наркотици са заловени, предаде БТА. Освен наркотиците са конфискувани три автомобила \"голф 5\" с прищински регистрационни номера, пистолет ТТ югославско производство с шест патрона и шест мобилни телефона. След разпит с решение на прокуратурата задържаният е изпратен в ареста.", "date": "2018.05.31", "title": "Конфискуваха 41 кг наркотици в Прищина"}
{"url": "https://www.24chasa.bg/novini/article/6891645", "text": "Окръжна прокуратура - Хасково привлече като обвиняем и задържа за срок до 72 часа български гражданин за убийство на две лица, съобщи пресцентърът на Пловдивската апелативна прокуратура.  с ловна пушка 45-годишна жена, с която живеел на семейни начала, и свой 48-годишен съсед. Сигналът за инцидента е бил получен в 9,30 часа сутринта. Престъплението е било извършено след възникнал битов скандал, провокиран от ревност, уточняват от държавното обвинение. В хода на образуваното досъдебно производство досега са били извършени оглед на местопроизшествие, иззети са били веществени доказателства, разпитани са свидетели. Назначени са били назначени и съдебномедицински, химическа и съдебнопсихиатрична експертизи. Предстои Окръжна прокуратура-Хасково да внесе искане в съда за вземане на мярка за неотклонение \"задържане под стража\" спрямо обвиняемия.", "date": "2018.05.31", "title": "Повдигнато е обвинение за убийството\nот ревност в село Козлец"}
{"url": "https://www.24chasa.bg/novini/article/6891661", "text": "Утре, 1 юни 2018 г., по повод Международния ден на детето, омбудсманът Мая Манолова ще даде старт на националната кампания „Без такса в детските градини“, съобщиха от пресцентъра на омбудсмана. Събитието ще се състои от 11.00 часа в институцията на обществения защитник - София, ул. „Георг Вашингтон“ № 22. Целта на инициативата е да осигури равен достъп до качествено предучилищно образование на децата в България чрез отпадане на таксите за детските градини. Манолова ще представи законодателно предложение за промяна в Закона за предучилищното и училищно образование за премахване изискването родителите да заплащат такса храна за задължителното предучилищното обучение, която да бъде за сметка на държавния бюджет. Статистиката показва, че децата между 3 и 6 години у нас за учебната 2017/2018 г. са 220 887, от тях между 5 и 6 години са 112 615 малчугани. Според социологическо изследване 73% от анкетираните родители са на мнение, че детската градина трябва да бъде безплатна. На събитието ще бъде направена оценка на въздействието, изготвена от Световната банка и Тръста за социална алтернатива. Общественият посредник на гр. Шумен Иван Капралов ще представи своята практика по темата. Ученици от столичната професионална гимназия „Ломоносов“ ще прожектират два няколкоминутни техни филма – „София – дом на бездомници“ и „Момичето зад бутилката“ и ще разкажат за работата си в сферата на ученическото самоуправление, подкрепа на семейството и бездомните хора. Участие при старта на инициативата ще вземат още представители на институции, родители, неправителствени организации и др.", "date": "2018.05.31", "title": "Мая Манолова стартира утре кампанията\n„Без такса в детските градини“"}
{"url": "https://www.24chasa.bg/novini/article/6891659", "text": "Девет души бяха ранени, когато хърватската полиция откри огън по ван, превозващ 29 мигранти, предимно от Афганистан и Ирак, който се опитал да премине през заграждение след като влязъл в ЕС през Босна, съобщи днес хърватската полиция, предаде Ройтерс. Две деца са в тежко, но стабилно състояние, а останалите са по-леко ранени в инцидента, която станал тази нощ близо до югоизточния хърватски град Задар. Полицията преградила пътя, за да спре вана след като той влязъл в страната нелегално. Шофьорът, за който се смята, че е от Босна, избягал от мястото на инцидента и се издирва, предава БТА. Шофьорът не спря след няколко предупреждения. Накрая ванът премина през заграждението на пътя и подкара към полицията. Реакцията на полицията бе оправдана. Те бяха принудени да открият огън, защото животът им бе застрашен, каза шефът на полицията в Задар Ранко Дразина. Полицията е открила 29 чуждестранни граждани от различни страни в превозното средство, включително две деца с огнестрелни рани, както и няколко други, които пострадали при безразсъдното шофиране. Ранените деца са откарани в болница и са в стабилно състояние. Останалите пострадали също са получили лекарска помощ. Главният балкански маршрут, по който над милион мигранти влязоха в Европейския съюз през 2015 г., бе затворен през 2016 г. след споразумението между ЕС и Турция. Хиляди мигранти обаче влязоха тези години през нов път, открит от контрабандисти, преминаващ от Гърция през Албания, Черна гора, Сърбия и Босна към Хърватия. Босненската и хърватската полиция арестуваха десетки контрабандисти в няколко операции през последните месеци. Служители в Босна заявиха тази седмица, че около 5000 мигранти са влезли в страната тази година. Гранична полиция увеличи контрола по хиляда километровата граница.", "date": "2018.05.31", "title": "9-има ранени, 2 деца в тежко състояние след стрелбата по ван с мигранти в Хърватия"}
{"url": "https://www.24chasa.bg/novini/article/6891695", "text": "Над 10 инвеститори до момента са проявили интерес към Индустриална зона \"Загоре\", която ще се изгражда край Стара Загора. Това заяви кметът Живко Тодоров на редовната сесия на Общинския съвет в Стара Загора, цитиран от БТА. На заседанието съветниците подкрепиха предложението за възмездно прехвърляне на 2 429 148 броя акции от капитала на Индустриална зона \"Загоре\" ЕАД, на Национална компания индустриални зони ЕАД. Държавното предприятие има готовност да извърши дейностите по изграждане на инфраструктурата, а през следващата седмица предстои среща с Министерството на икономиката и Национална компания индустриални зони, за да се финализира процесът по прехвърляне на акциите на Общинското дружество на държавата, заяви кметът. Тодоров уточни, че получената от държавата сума от над 2,4 млн. лв. ще влезе в капитала на общинското дружество и ще бъде използвана за изграждане на инфраструктурата. Общината участва с апортна вноска - терен от 115 дка в кв. \"Зора\", като според оценката цената му е около 5 млн. лв. \"Има готовност за съдействие от икономическото ведомство това да се случи по най- бързия начин и зоната да бъде готова за нови инвеститори възможно най-скоро\", уточни Тодоров.", "date": "2018.05.31", "title": "Над 10 компании с интерес към \nИндустриална зона \"Загоре\""}
{"url": "https://www.24chasa.bg/novini/article/6891714", "text": "Внезапна проверка в столичния КАТ направи министърът на вътрешните работи Валентин Радев, съобщават от МВР. Поводът за посещението беше сигнал на гражданин във фейсбук за бавно административно обслужване. \"КАТ - София, е тотална щета. Има стотици автомобили, опашката стига почти до бул. \"Г. М. Димитров. През задната улица няма минаване. Чаках 30 минути блокиран там\", написал столичанинът. \"Това ми преля чашата\", каза Валентин Радев на месечния брифинг в МВР.  При посещението си в КАТ Радев се запознал с организацията на работа на гишетата на Столичната пътна полиция. По техни данни, през последните дни се е увеличил броят на моторните превозни средства, за които се изисква регистрация. Приблизително на ден са около 1200-1400, което създава струпване на повече автомобили и отделяне на повече време те да бъдат регистрирани. Вътрешният министър и неговият заместник Балабанов обиколили сградата и салоните за обслужване, говорили с редовите служители. Открили много проблеми, з акоито ще се търсят решения. ", "date": "2018.05.31", "title": "Вътрешният министър на внезапна проверка в КАТ заради сигнал на гражданин във фейсбук"}
{"url": "https://www.24chasa.bg/novini/article/6891698", "text": "Международната общност трябва да отделя голямо внимание на преговорния процес в Женева за уреждане на сирийския проблем в името на успех на политическо решение на кризата в Сирия, посочи турският външен министър Мевлют Чавушоглу в интервю днес за Дойче веле, цитирано от ТАСС. Преговорите в Астана и Сочи внесоха съществен принос за решение в контекста на установяване на примирие, създаване на зони за сигурност. Но никой не отделя нужното внимание на преговорите в Женева, отбелязва Чавушоглу. Той добави, че е трудно \"да има увереност в политическо решение в Сирия без да се направят стъпки по посока на развитие на женевските преговори\", предава БТА.  По въпроса за отношенията с Русия и Иран в контекста на намиране на решение в Сирия, Чавушоглу напомни, че \"Турция работи заедно с Русия по тази тема\". \"И за това не е задължително да имаме общи гледни точки по всички аспекти на проблема. По-късно към процеса бе включен Иран. Независимо дали ви харесва или не, но Иран е също важен участник\", каза Чавушоглу, като отбеляза, че Анкара има разногласия с Иран по въпроса за сирийския президент Башар Асад. Чавушоглу потвърди, че няма промяна в позицията на Турция за президента Асад. Ние сме убедени, че той повече не може да управлява страната, отбеляза Чавушоглу. От 2012 г. в Женева се състояха осем кръга междусирийски преговори, след които страните не успяха да достигнат конкретен пробив. Появи се необходимост от нови формати за политическо уреждане на кризата и в края на 2016 г. Русия, Турция и Иран станаха инициатори на преговорите в Астана. Паралелно с процеса от Астана се състояха срещи при закрити врата между президентите на Русия, Турция и Иран, като първата подобна среща на върха бе през ноември 2017 г. в Сочи, припомня ТАСС.", "date": "2018.05.31", "title": "Чавушоглу: Трябва да се отделя голямо внимание на преговорите в Женева за Сирия"}
{"url": "https://www.24chasa.bg/novini/article/6891723", "text": "Има ясна заявка природният газ от \"Турски поток\", предназначен за Европа, да преминава през България, договореностите предстоят. Това коментира министърът на енергетиката Теменужка Петкова пред журналисти в парламента след вчерашната среща на премиера Бойко Борисов и руския президент Владимир Путин в Москва, предаде БТА. Според нея няма нищо притеснително в това, което каза говорителят на Кремъл Дмитрий Песков, и никаква разлика с обявеното на пресконференцията от президента Путин и премиера Борисов. \"Всички чухте ясната заявка на президента Путин, той обяви, че предишния ден е имал разговор с президента Ердоган по отношение на тази възможност природният газ от \"Турски поток\", предназначен за Европа, да преминава през България, така че аз по-сериозна и по-ясна заявка от това не виждам да има. Оттук нататък договореностите ще се постигнат в следващите месеци\", каза министър Петкова. Сами разбирате, че няма как в рамките на една такава среща, на такова ниво президентът Путин и премиерът Борисов да извадят по един бял лист и да започнат да чертаят трасета, количества, това е работа на експертите, коментира тя. Оттук нататък предстои много сериозна работа на експертно ниво, пред нас, министрите, беше поставена подобна задача, така че започваме работа по конкретните детайли от възможността да се реализира този проект, разбира се, при спазване на всички европейски изисквания, добави министърът. \"За нас е изключително важно да запазим своето стратегическо място на газовата карта на Европа\", коментира Петкова. Входната точка би могла да бъде на Малкочлар и първият етап е Малкочлар - съответно компресорна станция \"Странджа\", това са приблизително 10 км инфраструктура, която е липсваща и съответно трябва да се изгради, след което има инфраструктура, която е налична, обясни енергийният министър. Според нея финансовото състояние на българската енергетика е добро и би могла да поеме толкова ресурсоемък проект. Нашият оператор \"Булгартрансгаз\" е в много добро финансово състояние, БЕХ също е в много добро финансово състояние - отчетната 2017 г. ще реализираме печалба малко над сто милиона, посочи Теменужка Петкова. Тя потвърди, че се работи и за това транзитният газопровод за Турция да бъде въведен предсрочно. По думите й тази връзка е изключително важна и от гледна точка на енергийната ни сигурност. Построихме компресорна станция там, която ще ни даде възможност за реверсивен поток на природен газ и в двете посоки, освен това увеличихме и капацитета, отбеляза Петкова. Енергийният министър посочи още, че Русия е готова да се върне в проекта за реализацията на АЕЦ \"Белене\", ако България вземе такова решение. Надявам се, че ако се вземе решение и успеем да оползотворим активите за този проект, ще имаме съответно и подкрепата на колегите от \"Росатом\", добави тя.", "date": "2018.05.31", "title": "Теменужка Петкова: Няма как Борисов и Путин да чертаят газови трасета на бял лист"}
{"url": "https://www.24chasa.bg/novini/article/6891728", "text": "Испанските социалисти опитаха да убедят по-малки партии да подкрепят предложението им за отстраняване от власт на консервативното правителство на Мариано Рахой, съобщи Асошиейтед прес. Лидерът на социалистите Педро Санчес обеща да запази договорения неотдавна национален бюджет, който включва значителни облаги за баските националисти и обеща да започне диалог със сепаратистите в новото каталунско правителство. Гласовете на националистите ще са достатъчни за Испанската социалистическа работническа партия да свали Рахой, предаде БТА. Санчес призова премиера да подаде оставка, след като неговата Народна партия бе глобена миналата седмица, защото се е облагодетелствала от голяма корупционна схема. Четиридесет и шест годишният социалист каза пред парламента, че съдебното решение е поставило под съмнение твърденията на Рахой, че той и други ръководни кадри не са знаели за двойното счетоводство на партията. \"Всички знаят, че Педро Санчес никога няма да спечели избори. Това е причината за неговото бързане да организира вот\" на недоверие, каза Рахой пред депутати. Той припомни, че социалистите са загубили два пъти парламентарни избори под ръководството на Санчес и предупреди, че негово правителство би застрашило финансовата стабилност. Днешните парламентарни дебати се очаква да бъдат последвани утре от гласуване. Докато двете основни партии си разменят обвинения в прикриване на случаи на корупция, всички погледи са насочени към Баската националистическа партия, която може да наклони везните и в двете посоки. Санчес се нуждае от абсолютно мнозинство в Конгреса на депутатите - 176 от 350 места - за да отстрани Рахой. Крайнолявата партия \"Подемос\" се очаква да подкрепи вота на недоверие, но Санчес ще се нуждае и от гласовете на петимата баски депутати. Пробизнес партията \"Сиудаданос\", чийто лидер Алберт Ривера се радва на голяма популярност, след като притисна Рахой за по-агресивен подход в смазването на каталунския сепаратизъм, отказва да подкрепи Санчес, защото иска възможно по-скоро да има предсрочни избори. Перспективата за избори, спечелени от \"Сиудаданос\", която иска повече контрол от центъра върху самоуправляващите се области, представлява дилема за регионалната баска партия. Националистите казаха, че приоритет ще им бъде запазването на над 500 милиона евро допълнителни инвестиции и други облаги, получени от правителството на Рахой в преговорите за тазгодишния национален бюджет. Санчес обяви днес, че няма да пипа бюджета на Рахой, ако бъде избран на премиерския пост. Ако баските подкрепят Рахой, вероятно ще има още опити за сваляне на правителството или от \"Сиудаданос\", или от \"Подемос\", за да бъдат предизвикани нови парламентарни избори, по възможност през есента, отбеляза АП. Ако националистите подкрепят социалистическия вот на недоверие, Санчес може да стане премиер още следващата седмица и ще има за задача да свика избори до края на годината. Управляващият от декември 2011 г. Рахой изведе Испания от най-тежката икономическа криза от години, въпреки че опонентите му се оплакват, че възстановяването дойде с цената на мерки за икономии, висока безработица и растящо неравенство, отбеляза АП.", "date": "2018.05.31", "title": "От малките партии в Испания ще зависи дали ще падне правителството на Мариано Рахой"}
{"url": "https://www.24chasa.bg/novini/article/6891256", "text": "Страната ни се нарежда на шеста позиция в ЕС по производство на цигари, показват данни от анализ на Евростат за производството на цигари в Евросъюза през 2016 г. Анализът е по повод днешния 31 май, който се отбелязва като Световен ден без тютюнев дим. Страната ни е произвела около 21 милиарда къса цигари като пред нас са страни като Португалия /27 милиарда или пета позиция/ и Гърция /31 милиарда или четвърта позиция/, като тези три страни формират общо около 5 на сто от производството на цигари в ЕС, информира БТА. В анализа се посочва, че тютюнопушенето е основна причина за рак на белите дробове, като у нас са констатирани над 3 400 смъртни случая от рак на белите дробове, което е около 3 процента от общия брой на смъртните случаи през въпросния период. Броят на мъжете, починали от рак на белите дробове е бил почти четири пъти по-висок от този на жените - около 2 700 фатални изхода при мъжете, при 740 - при жените. ЛИДЕР В ПРОИЗВОДСТВОТО НА ЦИГАРИ В ЕС Е ГЕРМАНИЯ В ЕС през 2016 г. са произведени над 527 милиарда цигари, като еквивалентът е в размер на 1000 цигари или приблизително 50 пакета с по 20 цигари на жител. Производствената стойност на произведените цигари възлиза на около 6,2 милиарда евро, отчитат данните на Евростат. Безспорен лидер в производството на цигари в ЕС е Германия с произведени над 168 милиарда къса цигари или около 32 на сто от общия обем на производство на цигари в ЕС. На втора позиция е Полша - 99 милиарда или около 19 на сто от общия обем, а на трета позиция е Румъния - 77 милиарда или 15 на сто от общия обем производство на цигари в ЕС. През въпросния период в ЕС са били констатирани над 270 хиляди смъртни случая от рак на белите дробове, което го нарежда като основен тип фатален рак в ЕС, който представлява над една пета /20 процента/ от всички смъртни случаи, свързани с рака. Мъжете в ЕС са били два пъти по-засегнати от жените: 184 600 мъже са умрели от рак на белия дроб, в сравнение с 88 800 жени. В страните от ЕС делът на рака на белия дроб сред всички фатални ракови заболявания е най-висок в Унгария - 27 процента, следвана от Гърция, Дания, Полша и Холандия - всички по 24 процента, Белгия - 23 процента и Великобритания - 22 процента. Най-ниски проценти на смъртни случаи от рак на белите дробове са регистрирани в Португалия и Латвия - по 15 на сто, Литва, Швеция и Словакия - всички по 16 на сто, отчита Евростат.", "date": "2018.05.31", "title": "Евростат: България на шеста позиция в ЕС по производство на цигари"}
{"url": "https://www.24chasa.bg/novini/article/6891279", "text": "Посещението на премиера Бойко Борисов в Москва беше полезно за България. Това коментира пред журналисти в парламента председателят на ПГ на Обединените патриоти Волен Сидеров, цитиран от БТА. \"Преди това президентът Радев беше, но той има други правомощия. Борисов като шеф на изпълнителната власт може да придвижи въпроси и теми, които бяха поставени на тази среща\", каза Сидеров. Според него важната тема е била възможността България да бъде страна, през която да минава газопровод от Русия. Мисля, че това е възможно да стане, каза той. \"Това е нов момент в нашите отношения с Русия, защото имаше един срив в тях, особено с прекратяването на \"Южен поток\". Сега се възстановява възможността през България да мине част от газопровода, който в момента се строи за Турция. Това няма как да не е положителен резултат за България, защото ние ще печелим от това\", коментира Сидеров. Според Сидеров това, че Борисов е бил приет от руския президент Владимир Путин, е стъпка напред. Особено след като премиерът Борисов показа, че не винаги се съобразява с натиска отвън да се поддържат враждебни отношения с Русия, говоря за случая \"Скрипал\", допълни Сидеров. Попитан дали трябва да се свали мораториумът за проекта \"Белене\" Сидеров заяви, че даже сме закъснели. \"Много време изгубихме, това са загуби, които заради вътрешно политически интриги и борби България претърпя. Мисля, че може да бъде построена тази централа, имаме нужда от нея, от електричество ще има нужда, ще бъдем продавачи, а не купувачи на ток и това ще бъде изгодно за България\", отбеляза той. Според Волен Сидеров започва нова фаза на развитие на ЕС. Нещо, за което аз говорих отдавна, че е нужно - едно еманципиране на ЕС от политиката на Вашингтон, която не винаги се покрива с европейските интереси, коментира той. Не съм антиамериканист, всеки си гледа неговите интереси, каза Сидеров и допълни, че българският интерес е да имаме добри икономически отношения с големи държави като Русия, Китай, европейските страни. Попитан дали според него руският президент Владимир Путин е злопаметен, Волен Сидеров заяви: \"Не мисля, че на позицията, на която стои, може да бъде толкова дребнав, че да е злопаметен. Това е държавник, който гледа стратегически на нещата. Като опитен политик и държавник за него е ясно, че има конюнктура, че има обстоятелства, които понякога принуждават държава като България да се снишава\". \"Просто иска да има гаранции, защото видяхме как нещо уговаряно, договаряно, тогава той беше в България на посещение, уж трябваше да тръгне \"Южен поток\", изведнъж дойдоха едни сенатори от САЩ и казаха \"Стоп\", допълни депутатът. Попитан за позиция по искания от Веселин Марешки мораториум върху проектите за купуване на нова бойна техника Волен Сидеров отговори: \"Нужно ми е повече време да коментирам думите на г-н Марешки, поне един час медитация преди това\".", "date": "2018.05.31", "title": "Сидеров: Посещението на Бойко Борисов в Москва беше полезно за България"}
{"url": "https://www.24chasa.bg/novini/article/6891274", "text": "„Вярвам, че предложените стъпки в доклада за националните власти за защита на конкуренцията на ЕП ще помогнат на тези органи да разкриват картели от трансграничен характер по-ефективно. Хармонизирането на техните правомощия е важно, за да имаме еднакво прилагане на правилата навсякъде в ЕС.“ заяви българският евродепутата Ева Майдел по време на пленарна сесия на ЕП в Страсбург, предават от пресцентъра на ГЕРБ.  На 30 май в Страсбург, Европейският парламент постигна предварително съгласие със Съвета на министрите по законодателен доклад, защитаващ вътрешния пазар от картели и нарушения на правото на конкуренция. Водеща за досието е комисията за Икономически и парични въпроси на ЕП, а Българският евродепутат Ева Майдел е докладчик по темата в комисията по Вътрешен пазар и защита на потребителите. Ева Майдел изложи своите предложения по темата още през ноември 2017, когато нейният доклад бе одобрени с пълно мнозинство. След постигането на съгласие със Съвета Ева Майдел коментира: „Благодаря на моите колеги за подкрепата за този доклад както и на колегите от Българското председателство за постигнатия консенсус. Радвам се, че много от оригиналните предложения от моя доклад намериха място в постигнатото споразумение. В частност това са разширените възможности на компетентните органи да управляват бюджетите си, осигуряването на повече независимост от политически или бизнес интереси, както и хармонизирането на нивата на глобите, които те налагат.“ Докладчикът по досието за комисията по Икономически и парични въпроси, Андреас Шваб (ЕНП/Германия) също изрази задоволството си, че с предложенията на ЕП националните органи за защита на конкуренцията ще осигурят по-добро прилагане на Европейското право на конкуренция, но и компаниите ще имат правна сигурност и възможности да възразят при евентуални обвинения и глоби. Постигнатата предварителна договореност предстои да бъде одобрена от постоянните представителите на държавите членки в Съвета и гласувана в комисията по Икономически и парични въпроси на ЕП. Преди да влезе в сила, финалният текст на директивата трябва да бъде формално приет в пленарна зала на Европейския парламента, както и в Съвета.", "date": "2018.05.31", "title": "Майдел: Скоро ЕС ще има по-ефективна защитата от нелоялна конкуренция"}
{"url": "https://www.24chasa.bg/novini/article/6891270", "text": "Окръжен съд - Добрич отложи наказателно дело заради неявяване на един от тримата подсъдими. Отложени бяха насрочените в 2 поредни заседания за изслушване на заключителните пледоарии на страните по делото, водено срещу бившия областен управител на Добрич Динчер Хаджиев, бившия директор на дирекция \"Административен контрол, регионално развитие и държавна собственост” в областната управа Пламен Ганев и Костадин Костадинов - бивш началник отдел „Създаване и поддържане на кадастър” в Службата по кадастър в Добрич. Срещу тримата са повдигнати обвинения за престъпления по служба с цел облага. Обвинението твърди, че нарушенията са извършени при сделки с недвижими имоти, които са довели до неправомерно придобиване на имущество от държавата и от Специализираната болница за рехабилитация \"Тузлата\"ЕООД, от което са настъпили значителни имуществени вреди за държавата и за дружеството. Според обвинителния акт деянията са извършени от края на 2006г. до началото на 2008г. при условията на продължавано престъпление. Причина за отлагане на делото стана подсъдимият Костадинов, който не се яви в съдебната зала. Неговият адвокат обясни, че отсъствието се дължи на влошеното здравословно състояние на мъжа и представи медицински документи, според които той е лекуван в болнично заведение, след което му е предписано 30-дневно домашно лечение. Съдебният състав установи, че в представената медицинска документация не е отбелязано, че заболяването на лицето не позволява явяването му пред органите на съдебната власт, каквото е задължителното изискване. Съдът прие, че подсъдимият става причина за отлагане на заседанието, без да са налице уважителни причини за това и му наложи глоба от 200 лева. Със същата сума беше санкциониран и адвокат по делото, който също без уважителни причини не се яви в съдебната зала. Наказателното производство ще продължи на 17 и 18 септември.", "date": "2018.05.31", "title": "Неявяване на подсъдим отложи дело срещу 3-ма, обвинени за престъпления по служба"}
{"url": "https://www.24chasa.bg/novini/article/6891277", "text": "Турските власти днес издадоха заповеди за арестите на 14 души - настоящи и бивши служители в турското министерство на здравеопазването, заподозрени във връзки с Фетхуллахистката терористична организация (ФЕТО), съобщи Анадолската агенция, цитирана от БТА. Главната прокуратура в Анкара тази сутрин издаде заповеди за арестите. Четирима от заподозрените във връзки с ФЕТО в момента са служители в министерството на здравеопазването, двама са пенсионирани служители, а останалите осем са били уволнени. Досега са задържани 7 заподозрени. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в Турция през 2016 г.", "date": "2018.05.31", "title": "Турция издаде заповед за арест на 14 души, заподозрени във връзки с ФЕТО"}
{"url": "https://www.24chasa.bg/novini/article/6891296", "text": "По Националния иновационен фонд /НИФ/ са инвестирани над 48 млн. лв. в повече от 450 технологични проекта за последните години. Това е съобщил заместник-министърът на икономиката Александър Манолев при представянето на правилата за кандидатстване за Деветата сесия на фонда, която ще започне през следващия месец, съобщиха от министерството. По думите му Деветата конкурсна сесия ще е по нова, детайлизирана методология, която е била предварително обсъдена с бизнеса и с научните среди. По новата процедура бизнесът и науката ще могат да се възползват от близо 5 млн. лв. финансиране, като максималната безвъзмездна помощ за един проект ще бъде до 500 хил. лв., е уточнил икономическият заместник-министър. Той е акцентирал, че основната цел е процедурата да обхване максимално широк кръг от заинтересовани и е представил някои от основните изменения в правилата за кандидатстване. В приетите правила за управление на средствата по НИФ се оптимизират сроковете и начинът на последваща оценка. Предвижда се и намаляване на разходите за дълготрайни материални активи по проектите от 60 на 50 на сто. Целта е насърчаване на интелектуалния труд, а не на инвестициите в готово оборудване. В същата логика са направени и промени, които предвиждат до 10 на сто от средствата да се ползват за външни услуги /досега този процент е бил 25/. За да се повиши качеството на проектите, които се финансират, се увеличава нужният брой точки за класирането им - от 60 на 70. Разписват се и подробни правила за действия при хипотеза двама кандидати да са получили равни оценки. Ще се създаде и списък с резервни проекти, които са получили между 60 и 70 точки, като те ще бъдат финансирани, ако остане наличен финансов ресурс или някой от спечелилите кандидати се откаже. Мотивирани сме да проведем по най-добрия начин конкурсната сесия и да не повтаряме допуснати грешки през миналите години, е посочила изпълнителният директор на Агенцията за малките и средните предприятия Габриела Козарева. Тя е призовала бизнеса и представителите на научните среди отсега да изпращат предложения, които да бъдат взети предвид при следващата процедура, която ще се състои догодина. От днес започва информационната кампания за Деветата конкурсна сесия на Националния иновационен фонд, която ще обхване редица градове в България. Проектните предложения ще бъдат набирани от 25 юни до 25 юли.", "date": "2018.05.31", "title": "До 500 хил. лв. финансиране ще могат да ползват технологични проекти по Националния иновационен фонд"}
{"url": "https://www.24chasa.bg/novini/article/6891301", "text": "Всеки път, щом геополитическата обстановка очертае възможно или дори вероятно сближаване на Русия със \"стара Европа\", опитваща се да отхвърли оковите на американското влияние, в руското информационно поле, социалните мрежи и даже сред част от експертната общност се пробуждат антиевропейски чувства. От гледище на общественото възприятие в Русия Европа, образно казано, е натрупала през последните години такава негативна карма, че мнозина не виждат защо изобщо понечваме да градим позитивни отношения с европейските страни. И най-горещите глави предлагат незабавно да отмъстим, като изключим газа на европейските потребители заради участието на европейски политици в украинската криза. А всяка форма на руско-европейско коопериране често се разглежда като безсмислена слабост, от която трябва начаса да се отървем. Фактически част от обществото задава, често пъти доста емоционално, следния въпрос: защо да не скъсаме с Европа и да не се самоотстраним от всякакви проекти за европейско икономическо пространство и европейско пространство за сигурност? Погледнем ли нещата прагматично, отговорът звучи така: Русия не бива сама да прави онова, заради което е била създадена НАТО. Един от архитектите на алианса - британският политик и генерал Хастингс Лайънъл Исмей, описва в обемна формулировка основната цел на Северноатлантическия пакт: \"Да не допуска Русия в Европа, да осигурява американско присъствие в Европа и да държи Германия в подчинено положение\". Нека видим какво ще стане, ако руското ръководство последва псевдопатриотичните призиви - скъса или замрази отношенията с ЕС или дори спусне по европейските ни граници политическа, икономическа, културна и информационна желязна завеса. Тогава в Европа със сигурност няма да има руско влияние, ще има максимално влияние на САЩ, а Германия ще изгуби всякакви шансове да се изплъзне от подчиненото положение спрямо Вашингтон. Излиза, че радетелите за максимално твърда и безкомпромисна политика към ЕС преследват на практика същите цели, заради които враговете ни са създали НАТО. През 2015 г., в разгара на украинската криза и в момент на крайно трудни отношения между Русия и Европа, авторът на тези редове вкара в информационния оборот формулировка, която възмути мнозина - \"Трябва ни Берлин, а не Киев\". Навремето само най-отявлен оптимист би предположил, че след три години президентът на Франция ще се кае в Петербург пред Путин за разширяването на НАТО в източна посока и ще се оплаква на руския президент, че Европа не е имала \"достатъчен суверенитет\" - но точно това стана. Един от ключовите аргументи срещу всички опити да се установят равноправни и продуктивни отношения се свежда до тезата: \"Европейците няма никога да се откажат от американските пазари заради Русия, следователно няма и смисъл от опити да откъснем Европа от САЩ\". Твърде късогледа позиция, наивна до смехотворност. Никой изобщо не чака Европа да се откаже от нещо заради Русия или сътрудничеството с нас. Очаква се друго - ако европейските елити не са изгубили още инстинкта за самосъхранение, заради оцеляването на самата Европа или на \"Европейския цивилизационен проект\" ще се наложи да откъснат Европа от САЩ, възползвайки се от всички възможности на сътрудничеството с Русия. Какъв ти важен достъп до американските пазари, ако европейското законодателство бъде подчинено на американските корпоративни съдилища, както предвиждаше проектът за Трансатлантическо партньорство? Какъв ти важен достъп до американските пазари, ако сложат на Европа данъчен \"хомот\", за да плаща стотици милиарди долари годишна издръжка на американския военнопромишлен комплекс и армията, както настоява днес Доналд Тръмп? Какво ти икономическо развитие изобщо, ако американците натрапят насила на европейската промишленост друго гориво - свръхскъпия американски втечнен природен газ? Дори Джордж Сорос вече заяви, че се \"унищожава\" трансатлантическият съюз между САЩ и Европа, предричайки нова икономическа криза, дължаща се и на това крайно важно геополитическо събитие. Непростима глупост би било да не се възползваме от този шанс. Може до безкрай да изреждаме проблемите и уязвимите места на европейския проект - твърде интересно, дори полезно занимание, но трябва да знаем, че европейската слабост означава допълнителни възможности за Русия. Днес виждаме Евросъюза отслабващ, децентрализиран, наплашен от вечната финансова криза (надигаща впрочем отново глава в Италия) и дълбоко травмиран от Брекзита - договарянето с него е по-лесно от когато и да било. Това също е уникален шанс да изградим отношения при нови, изгодни за Русия условия, и фактът, че сближаването на Русия с ЕС хвърля в такава паника американските медии и експертни среди, доказва най-добре, че този подход е правилен. Въпреки всички проблеми ЕС все още е твърде платежоспособен пазар, а също и един от планетарните лидери в развитието на науката, техниката и високите технологии. С оглед на суровата глобална конкуренция ще е неразумно да се откажем от перспективите за синергична дейност пред руската наука и бизнеса, ако руско-европейското сътрудничество стане деполитизирано и независимо от токсичните предразсъдъци на задокеанските политици. Мнозина у нас обичат да се присмиват на европейците, изглеждащи днес мекушави, изгубили войнствения дух на предците си. Но първо, практиката сочи, че никоя цивилизация не е статична и всяка може да поднесе изненади. В загниващата, морално разложена Русия от 90-те малцина биха могли да прозрат днешния потенциал на страната. И второ, не бива да проявяваме презрение към отслабнала Европа. Обратното: днешна Европа е отвикнала от мириса на барут, но много се бои от външния свят и трябва да се отнасяме към нея с уважение - с уважението на добър бизнесмен към много платежоспособен клиент. Европейската алергия към барута е чудесен повод за доходоносен бизнес. Ненапразно Владимир Путин предложи на Еманюел Макрон услугите на Русия за гарантиране на сигурност в Европа. Нагледната демонстрация на руските възможности в Сирия вече е отлична реклама за подобни оферти. Ако перифразираме генерал Исмей, общото пространство за сигурност, за което Макрон и Путин говориха на петербургския форум, може да се гради според формулата: \"Да не допуска САЩ в Европа, да осигурява руските интереси в Европа и да подкрепя европейската независимост\". Ако европейският политически елит приеме такава схема, най-страшният кошмар на американските стратези мигом ще стане геполитическа реалност. /БТА/", "date": "2018.05.31", "title": "Налага се да щурмуваме Берлин и Париж (За мястото на Европа в бъдещето на Русия)"}
{"url": "https://www.24chasa.bg/novini/article/6891343", "text": "Имунизацията срещу бяс в столицата се извършва само в Александрвска болница. Това казаха за БТА от Министерството на здравеопазването /МЗ/. Ваксината срещу бяс е целева, тя се закупува от МЗ, предоставя се на регионалните здравни инспекции /РЗИ/, откъдето определените лечебни заведения я получават. В столичната РЗИ има на разположение 640 дози противобясна ваксина. Ваксината е налична и в склада за биопродукти при МЗ. Противозмийски серум има в центровете за спешна медицинска помощ, както и в болниците със спешно приемно отделение.", "date": "2018.05.31", "title": "Имунизацията срещу бяс в София се извършва само в Александровска болница"}
{"url": "https://www.24chasa.bg/novini/article/6891135", "text": "Увеличение на цената на тока с 1,89% планира КЕВР от 1 юли. Това стана ясно след открито заседание на Комисията за енергийно и водно регулиране.  За абонатите на ЧЕЗ увеличението ще е с 1,7%, за тези на ЕВН - 1,8%, а за клиентите на \"Енерго Про\" с 2,6%. Това увеличение е много по-малко в сравнение с исканията на електроразпределителните дружества.\"ЧЕЗ Електро България\" направи предложение за увеличаване на нощната тарифа с 51% за киловатчас и на дневната - с 5%. Предложението на ЕВН е с 6,19% на дневната тарифа, а на нощната - с 21,6%, а \"Енерго–про” поиска 1,69% за дневната тарифа и 2,95% за нощната. Председателят на КЕВР беше казал пред \"24 часа\", че ако вземат предвид предложенията на енергийните компнаии, увеличението на цената на тока ще е в пъти. Минималното поскъпване, което предлагат експертите на комисията обаче, не е окончателно, тъй като е пресметнато при сегашната цена на природния газ. \"Булгаргаз\" все още не е внесла своите искания за поскъпване на цената на газа. Това ще стане на 11 юни. Според публикуваната на 11 май официална прогноза увеличението към тази дата беше 15,69%. Тъй като цените на горивата продължават да се качват, е възможно процентът да бъде още по-голям. Това евентуално ще доведе до поскъпване на тока, който произвеждат топлофикациите и заводските централи, а това ще се отрази и на цената за домакинствата.  В още по-голяма степен увеличението на цената на природния газ засяга парното и топлата вода, тъй като делът на газа в цената на парното е между 60 и 70% за различните топлофикации. На този етап и при сегашната цена на газа предложенията на КЕВР са за поскъпване на парното и топлата вода в София с 1,44% до 79,98 лв. за мвтч без ДДС. В Пловдив парното ще поевтинее с над 4 на сто, в Плевен ще поскъпне с 6,12% , а в Бургас - с 9%. Минимални увеличения на цената на топлинната енергия се предвиждат за Варна и Враца - под един процент, а за топлофикацията във Велико Търново - поевтиняване с 0,29%. За Разград поскъпването е с 1,35 на сто, а за Русе с 3,33%. В Перник, Сливен и Габрово топлинната енергия ще поскъпне съответно с 4,16, 2,77 и с 0,1%. \"Цените бяха определени в съответствие в закона и с нормативните уредби. Комисията продължава по отношение на цените на електрическата и топлинната енергия да провежда консервативна политика и да не допуска сериозни промени в цените. Единственият фактор, който към момента не можем да отчетем, е цената на природния газ\", заяви председателят на КЕВР Иван Иванов след заседанието. Той обясни, че това е цена, която е външна за страната ни и идва фиксирана. \"Естествено ще има отражение първо върху преките потребители на природен газ в страната, най-вече бизнес потребители, защото битовите особено в летния сезон имат нищожно потребление на природен газ. За съжаление, цената на топлинната енергия се влияе сериозно от цената на природния газ, тъй като той е основен ценообразуващ елемент. Ще има такова увеличение, но то ще бъде много по-малко.\" Иванов обаче не се ангажира с прогноза с колко ще поскъпнат тока и топлинната енергия, но беше категоричен, че ще има отражение.  По повод решението на ЕК, което позволява на държавите от Централна и Южна Европа да искат преразглеждане на цените на синьото гориво от \"Газпром\", когато те са по-високи от референтните западноевропейски, Иванов заяви, че България трябва най-скоро да започне преговори с руската компания.  На заседанието дружествата възразиха срещу заложената от КЕВР цена за въглеродните квоти - между 8 и 9 евро на тон. Цената в последните два месеца обаче е двойно по-висока. Председателят на КЕВР обясни, че тази цена е избрана на базата на осреднена стойност за миналата година. Според него цената от последните дни няма да продължи да расте, както прогнозират дружествата. \"Нека не забравяме, че има страни в ЕС, които добиват над 50% от енергията си от топлинните централи. Това ще доведе до срив в икономиката на някои от страните\", коментира Иванов. Някои от енергийните дружества изразиха опасения, че предложените цени ще ги застраши финансово. Според Иванов няма такъв риск: \"Финансовото състояние на енергийните дружества е много по-добре от предишните години, в системата на НЕК всички без ТЕЦ \"Марица Изток 1\" са на печалба. Цената за достъп и пренос няма да попречи на инвестициите на електроразпределителните дружества. Миналата година за първи път, а тази година за втори, ние правим проверка на реално изпълнените инвестиционни програми и коригираме цените на тези дружества и ги намаляваме.\" Промени в правилата за търговия с електрическа енергия ще бъдат предложени след юни, допълни още председателят на КЕВР.", "date": "2018.05.31", "title": "Увеличение на тока с 1,89% от 1 юли, но не окончателно"}
{"url": "https://www.24chasa.bg/novini/article/6891355", "text": "35 безработни се обучават за бизнес и работа в туризма на семинар по проект на националния туристически клъстер ”Български пътеводител” в Добрич. Те от районите на Видин, Добрич, Крайова, Румъния, – откъдето участниците са 10. „Водещ партньор по проекта по програма „Интеррег България-Румъния” – програмата за транстранично сътрудничество, е Трансгранична асоциация за околна среда – Крайова. Другият партньор е Регионален агробизнесцентър-Видин” – съобщи Десислава Йорданова от туристическия клъстер. „Това регионално обучение е трето поред и има за цел да се научат безработните на основните неща в туристическия бизнес – както теория, така и практика. През юли-септември ще проведат и онлайн обучения. Става дума за обучение на над 100 лица. През нормални обучения са преминали още толкова. Акцентът е да се натрупат знания, да са бъдат хората предпочитани при наемане на работа”” – добави Йорданова. „Където има липса на много кадри в туризма, каквато е Добричка област, такива обучения са много полезни” – каза директорът на Бюрото по труда-Добрич, Васил Сивков.Проектът включва още обучения за информационни технологии и селското стопанство.", "date": "2018.05.31", "title": "Обучават безработни за работа в туризма в Добрич"}
{"url": "https://www.24chasa.bg/novini/article/6891354", "text": "Около 1.15 часа вчера, на ул.\"Славянска\" в областния град, за проверка бил спрян лек автомобил, управляван от С.Д. /48 г./ от Благоевград, съобщиха от МВР. В хода на инспекцията в колата е намерено огнестрелно оръжие без документи за притежаване и съхранение. С техническо средство е установено, че С.Д. шофира след употреба на наркотично вещество. Впоследствие криминалисти от ОДМВР предприели претърсване на ползвани от него жилища, откъдето са иззели електронна везна, около 5,6 г кокаин, 0.5 г амфетамин, близо 538 г канабис и 74 засадени в саксии канабисови растения. Случаят е докладван на прокуратурата, от където на С.Д. е наложена мярка за задържане до 72 часа.", "date": "2018.05.31", "title": "Задържаха благоевградчанин, шофирал дрогиран, откриха дрога и в дома му"}
{"url": "https://www.24chasa.bg/novini/article/6891366", "text": "Група сръбски деца били нападнати в село Старо Грацко в Косово, съобщи прищинската телевизия РТК2, позовавайки се на изявления на местни жители, съобщи МИА. Жителите се опитали да защитят децата, при което били ранени две жени и шестмесечно бебе от сръбска националност. След инцидента снощи пристигнала спешна медицинска помощ, която оказала помощ на децата, предава БТА. Сръбската държавна телевизия РТС съобщи същевременно, че три лица от сръбска националност са били ранени в конфликт с албанци след интервенция на полицията в село Старо Грацко в община Липлян в Косово. На ранените, сред които и бебе, била оказана лекарска помощ. Полицията е отвела в полицейския участък един албанец и един сърбин. Инцидентът бе осъден от сръбския министър на отбраната Александър Вулин, който посочи, че в Старо Грацко, където навремето били застреляни сръбски жетвари, албанците сега нападат шестмесечно бебе и арестуват сърби, решили да защитят децата си.", "date": "2018.05.31", "title": "Нападнаха група сръбски деца в Косово"}
{"url": "https://www.24chasa.bg/novini/article/6888009", "text": "Увеличеният инфекциозен фон, породен от сгъстения сеитбооборот при полските култури, в съчетание с неблагоприятни климатични условия, наложи използването на фунгициди в маслодайните култури. Усилията на Синджента – Експерта в слънчогледа, са фокусирани в намерението да отговори на всички нужди на фермерите. Още с пускането си на пазара през 2017 година Амистар Голд зае полагащото му се място поради отличното действие както в борбата срещу основните болести при слънчогледа, така и с биостимулиращия си ефект. Амистар Голд успешно контролира фомоза (черни петна), фомопсис, както и склеротинийно гниене. При силно нападение и несправяне с тези болести загубите могат да достигнат до 50%. Двете активни вещества във фунгицида Амистар Голд действат превантивно срещу проявата на патогените, но имат и лечебно действие при вече настъпила зараза. Интензификацията на слънчогледо-производството е немислима без използването на фунгицид, а когато към защитата срещу патогените имаме и допълнителен биостимулиращ ефект, по-високият добив е подсигурен. Амистар Голд съдържа стробилурин, който е изключително стабилен на слънчева светлина, и в комбинация с подобрената физиология на растението го защитава от стресовите фактори на околната среда. Амистар голд стимулира фотосинтезата и намалява загубата на вода от растението, което от своя страна води до ефективното използване на ограничените в последно време водни запаси в почвата по време на вегитацията на слънчогледа. Маслодайните култури, каквито са слънчоглед и рапица, се харакретизират с изключително голям брой цветчета и сравнително къс период на опрашване. Тези култури имат нужда от ключови хранителни елементи, подадени в усвоима форма в правилния момент. Правилното хранене на растенията е предпоставка както за висок добив, така и за високо маслено съдържание. Синджента – като експерт в разработването и прилагането на технологии за отглеждане на слънчоглед, има ефективно решение за предотвратяване на дефицита на хранителни елементи в най-важните моменти от вегитацията на културата. Вуксал Бор Плюс е новото попълнение в продуктовата листа на Синджента за изключително ефикасно усвояване на бор. Тази висококонцентрирана суспензия за листно приложение обезпечава слънчогледа не само с ключовия за цъфтежа и опрашването микроелемент бор, но подпомага и началното развитие на културата с комбинацията си от микро- и макро-елементи. Това, което различава Вуксал бор плюс от повечето торове за листно приложение е, че този продукт буферира работния разтвор и подобрява ефективността на пестицидите в него. В България на много места производителите имат проблем с твърдостта на водата при изпръскването на ПРЗ. Вуксал Бор Плюс позволява до голяма степен да се неутрализира този проблем и да се повиши ефективността от приложението на продуктите за растителна защита. Българският земеделски производител може да разчита на Експерта в слънчогледа не само заради богатото портфолио от хибриди, препарати за растителна защита и листни торове, но и защото Синджента има адаптирани решения във всички технологии за постигане на по-висока възвръщаемост на инвестицията от единица площ.", "date": "2018.05.31", "title": "До 50% може да стигнат загубите при слънчогледа след силно нападение от болести"}
{"url": "https://www.24chasa.bg/novini/article/6891383", "text": "Киев може да е предотвратил убийство, но следващия път, когато критик на Кремъл бъде убит, първият въпрос ще е: наистина ли е мъртъв? Както става при драматичните сюжетни обрати, това беше върхът: всички ахват от изненада по време на пресконференция за разследване на убийство, когато звездният гост се оказва самата жертва, ухилен самодоволно и съвсем не мъртъв. Смелият, противоречив и настроен за опозиция журналист Аркадий Бабченко не е бил застрелян в гърба от убиец, както украински правителствени служители и изтекли в медиите страховити снимки накараха всички да повярват. Всъщност той е инсценирал смъртта си като част от свръхсекретна операция на украинските служби за сигурност с цел да бъдат заловени евентуалните истински убийци, действащи по нареждане на Москва. В Централния дом на журналиста в Москва бързо беше свалена паметна плоча на Бабченко; некролозите бяха махнати или променени с доста значителна поправка. Недоверчивостта и облекчението сред приятелите и колегите, че скръбта и страданието им са били преждевременни, скоро отстъпиха място на въпроси за това дали измамването на света - и както се твърди, на съпругата на самия Бабченко, в продължение на цял ден наистина е било единственият възможен начин за разиграване на тази тайнствена специална операция. \"От мен се очаква за половин час да изпратя корицата за печат с мъртвия Бабченко и статия вътре. Какво да сложа сега на корицата? Бабченко е жив?\", написа във Фейсбук главният редактор на украинското седмично списание \"Новое время\" Виталий Сич. \"Кой прави това? Добре е, разбира се, че той е жив. Но е малко странно.\" Сагата напомни за криминалните романи на киевския писател Андрей Курков, които често се въртят около поръчкови убийства: в един от тях се разказва за депресиран мъж, който по заобиколен начин поръчва собственото си убийство. Но тази история, въпреки цялата й абсурдност, очевидно не е смешна: Бабченко наистина е избягал от Русия поради страх и е много вероятно да е имало действителен заговор за убийство. Въпросът е дали украинските власти не са причинили повече зло, отколкото добро, предотвратявайки убийство (ако наистина са направили това), и дали не е имало някакъв по-малко провокативен начин за постигане на същите цели. Следващия път, когато критик на Кремъл бъде застрелян или отровен, или мистериозно падне от своя балкон и загине върху бетона долу, първият въпрос винаги ще е: наистина ли е мъртъв? Няма съмнение, че можем да очакваме \"защитата на Бабченко\" да бъде използвана като редовен отговор от Москва на съобщения или дори снимки за различни свързани с Русия зверства в идните години. \"Следващия път, когато ми покажете снимки от Сирия, представени от \"Белите каски\", ще покажа снимка на \"мъртвия Аркадий Бабченко, убит от Путин\", написа проруски потребител на Туитър - малък пример за това, което със сигурност ще последва в големи количества. Разбира се, това, че Кремъл може да използва нещо в своя полза, едва ли е основание за спиране на евентуална животоспасяваща мисия. Но дори да допуснем, че е имало отлична оперативна причина за хитруване, остават въпросите за начина, по който е била изиграна инсценировката. Наистина ли е било необходимо да се обявява, че той е мъртъв, вместо че е тежко ранен, травмирайки по този начин приятелите, роднините и руските журналисти, загубили вече много колеги, които са били застреляни? От по-съществено значение е, че тонът на голямото разкриване изглеждаше забележително недостоен. Вместо сериозно да бъде изтъкната нуждата от подобни извънредни обрати на събитията, Бабченко беше показан на пресконференцията с цел да се предизвика максимален шоков ефект, подобно на фокусник, който се наслаждава на изумлението на публиката, когато неговата разрязана наполовина жена стане отново цяла. Украинският президент Петро Порошенко похвали \"блестящата операция\", а съветникът на вътрешното министерство Антон Герашченко едва можа да сдържи вълнението си от мелодраматичния сюжет: \"Дори Шерлок Холмс успешно е използвал метода на инсцениране на собствената си смърт, така че ефективно да разследва трудни и заплетени престъпления, колкото и болезнено да е било това за роднините му и за д-р Уотсън\", написа той във Фейсбук. Украинският министър-председател Володимир Гройсман каза по-рано вчера, че Бабченко е бил убит от \"руската тоталитарна машина\", и поиска \"убийците да бъдат наказани\". Не беше ясно дали всичко това е било част от плана за заблуждаване на евентуалните убийци или той не е знаел за инсценираната смърт. Сега всичко ще зависи от това какви твърди доказателства за руския заговор може да представи Украйна. Ако Киев разполага със сигурни доказателства, че евентуалните убийци са получили заповеди от Москва, тогава целият епизод може да мине за дързък, макар и противоречив, успех. В противен случай мнозина вероятно ще се съгласят с генералния секретар на \"Репортери без граници\" Кристоф Дьолоар, който каза: \"Жалко и достойно за съжаление е, че украинската полиция си играе с истината, какъвто и да е мотивът й за инсценировката.\" (За вестник \"Гардиън\", от БТА)", "date": "2018.05.31", "title": "Инсценировката с Бабченко може в крайна сметка да подхрани пропагандната машина на Кремъл"}
{"url": "https://www.24chasa.bg/novini/article/6891370", "text": "Руският външен министър Сергей Лавров покани севернокорейския лидер Ким Чен Ун в Русия и му предаде най-добри пожелания от президента Владимир Путин, съобщи днес руското външно министерство, цитирано от БТА. Дипломатическото ведомство разпространи видеозапис и публикува снимки от срещата в Пхенян, на които двамата мъже се ръкуват и разговарят, седнали от двете страни на една маса. \"Елате в Русия, много ще се радваме\", каза Лавров. Той предаде на Ким Чен Ун \"най-топли поздрави\" от президента Путин и \"пожелания за успех във важните инициативи, предприети с ваше участие на Корейския полуостров\". Ким Чен Ун никога не е ходил в Русия, но баща му Ким Чен Ир посети големия си съсед през 2002 и 2011 година. Лавров е първият руснак, който се среща със сегашния лидер на азиатската страна. Лавров отиде в Пхенян по покана на севернокорейския си колега И Йон Хо на фона на дипломатическия кипеж с наближаването на срещата на 12 юни между Ким и американския президент Доналд Тръмп, която, изглежда, отново е на дневен ред, след като бе анулирана миналата седмица от Тръмп. Ким каза, че цени високо курса на руското ръководство, в частност на президента Путин, към противопоставяне на американската доминация. \"Вие посещавате нашата страна в период, когато ситуацията на Корейския полуостров бързо се мени в посока на преговори и съвещания в съответствие с интересите на двата народа\", добави севернокорейският лидер.", "date": "2018.05.31", "title": "Лавров покани Ким Чен Ун в Русия, предаде му поздрави от Путин"}
{"url": "https://www.24chasa.bg/novini/article/6891369", "text": "Десетки полицаи и жандармеристи окупираха  преди час циганската махала във врачанското с. Галиче. Минути преди акцията екип на ЧЕЗ разкрил, че тарторът на махалата и общински лидер на ДПС в Бяла Слатина Касъм Касъмов е прокарал незаконен подземен кабел от близкия трафопост до огромната фамилна къща. От енергоразпределителното дружество отдавна имали съмнение, че ромския бос краде ток, но едва сега разкрили схемата му. Касъмови плащали нищожни сметки за ток и вероятно повече от пет години са се снабдявали с безплатно електричество, подозират от дружеството. По случая веднага е заведено досъдебно производство, уведомена е и прокуратурата.", "date": "2018.05.31", "title": "Хванаха общински лидер на ДПС в Бяла Слатина в кражба на ток"}
{"url": "https://www.24chasa.bg/novini/article/6890285", "text": "\"Обичам те, брат ми. Бог да ни даде сила и кураж!\" Това написа във фейсбук Мариан Башур към брат си Жорж, чийто 19-годишен син Феди почина на 27 май в болница \"Св. Анна\". Младежът бе приет там три дни по-рано заради катастрофа на магистрала \"Тракия\". Причината за трагедията стана аквапланинг, който се получил, след като Феди навлязъл с по-висока скорост от сух на мокър участък точно на 37-ия километър с джип \"Мерцедес Gle 4matic\". В колата бяха баща му Жорж и фолкпевицата Емилия, с която той живее от няколко месеца. Двамата се отърваха само с леки травми и нямаше опасност за живота им. \"Той беше едно много добро и искрено момче - спомня си пред \"168 часа\" бившият му съученик Георги Бъчваров. - Винаги подхождаше с много уважение и разбиране към околните. Около него винаги имаше едно чувство на спокойствие и увереност.\" Всички определят Феди като възпитано и добро момче. Преди точно 33 дни младежът навършил 19 години. На рождения си ден бил много развълнуван и щастлив. Празнувал го в Ню Йорк, където живеел. В тесен кръг само с В София завършил средното си образование миналата година в международното Англо-американско училище, в което учат главно деца на чужденци. \"От разговорите, които съм провеждал с него, се чувстваше присъствието на една много добра и чиста душа - разказва съученикът на момчето. - Като мен нямаше твърде ясен план за бъдещето си, но от това, което знам, искаше да се занимава с бизнес.\" В свободното си време Феди играел на видеоигри и спортувал. Ходел редовно на фитнес, а докато учел бил част от баскетболния отбор, където според близки се изявявал като един от най-добрите играчи. \"Беше много надарен спортист - разказва още Георги. - Изключително координиран и с ясна цел във всяко едно състезание. Отличаваше се във всички спортове, не само в един.\" В момента момчето имало и приятелка. Това е 19-годишната Деспина, която по националност е гъркиня. \"Двамата бяха много близки и постоянно ходеха заедно - разказва друг съученик на Феди. - Миналата година около средата на месец декември момичето дори му беше на гости тук, в София, заедно с родителите си. Често пътуваше с него, когато той си идваше в България. На нея й харесва страната ни и я намира за много красива.\" Близки на момчето и момичето споделят, че миналата година двамата дори взели участие в кратък филм на техен приятел на име Никос Паскалис, който е пуснат онлайн.", "date": "2018.05.31", "title": "\"168 часа\": Феди - арабският принц, който играеше просяк"}
{"url": "https://www.24chasa.bg/novini/article/6891465", "text": "„Вярваме, че вашето посещение ще препотвърди традиционно добрите отношения между България и Китай и нашите две партии. Благодаря за усилията на Китай в издирването на нашия алпинист Боян Петров. Пожелаваме успехи на срещата 16+1 и подкрепяме усилията на всички равнища за засилването на диалога между ЕС и Китай”. Това каза председателят на НС на БСП Корнелия Нинова по време на среща с делегация на ККП, водена от Йу Хунцю – зам.-министър на Организационния департамент на ЦК на ККП, съобщиха от пресцентъра на БСП. Тя добави, че за България е изключително важно като страна – мост между Европа и Китай, заради географското положение, отношенията между двете държави да се развиват в положителна посока. „Важно е идеите и проектите за свързаност в морската, транспортната и енергийната инфраструктура да получат своето практическо развитие. Важно е да се задълбочат нашите отношения в туризма и образованието – размяната на студенти между нашите две страни”, каза още Нинова. По време на срещата бяха дискутирани още отношенията между БСП и ККП, приноса на двете партии за развитието и прогреса на икономиките и обществата на България и Китай, активното участие на България в инициативата „Един пояс, един път” и сътрудничеството „16+1”, както и усилията, които двете страни полагат за борба с корупцията и корупционните практики.", "date": "2018.05.31", "title": "Нинова: Важно е отношенията между България и Китай да се развиват в положителна посока"}
{"url": "https://www.24chasa.bg/novini/article/6891472", "text": "При съвместна акция за противодействие на разпространението на акцизни стоки, проведена от служители на ОДМВР-Кърджали, Зоналното жандармерийско управление и Агенция „Митници\" са задържани 74 440 къса цигари без акцизен бандерол. В хода на операцията на ГКПП „Маказа“ тази сутрин около 4 часа мобилен екип спира за проверка лек автомобил „Фиат“ с чужда регистрация, управляван от 50-годишен български гражданин, съобщават от Агенция \"Митници\". В автомобила са открити 3722 кутии /74 440 къса/ цигари без акцизен бандерол от две марки. Тютюневите изделия са иззети. Образувано е досъдебно производство, което се води от разследващ митнически инспектор от Митница Пловдив под наблюдението на Районна прокуратура Момчилград.", "date": "2018.05.31", "title": "Над 74 000 къса контрабандни цигари иззеха при проверка на кола на ГКПП \"Маказа\""}
{"url": "https://www.24chasa.bg/novini/article/6891503", "text": "Демонстрационни стрелби ще има утре на Централния артилерийски технически изпитателен полигон \"Змейово\", съобщиха от пресцентъра на Министерството на отбраната. Стрелбите са част от програмата на международното изложение на отбранителна техника \"Хемус 2018\", което се провежда от 30 май до 2 юни, и в тях ще участват седем фирми и организации, които ще демонстрират 19 образци въоръжение и боеприпаси на български производители. В демонстрациите ще участва и една чуждестранна фирма.", "date": "2018.05.31", "title": "Демонстрационни стрелби ще има на изпитателния полигон \"Змейово\""}
{"url": "https://www.24chasa.bg/novini/article/6891512", "text": "Война на символи на плажа или в регионалния парламент, вандализъм срещу централите на партиите: напрежението се натрупва в Каталуня, разделена по въпроса за независимостта. \"Съществува тлеещо насилие, което се усеща във въздуха, което не стига до физическо насилие, но върви към \"кресчендо\", смята Соня Андолс, политолог, специалистка по анализ на конфликти в университета на Барселона. \"Тонът се повишава, има спречквания между хора, които се блъскат, обиждат се, става актуален езикът на омраза към другия: с тези, които са за независимост, се отнасят като с \"пучисти\", а с тези които не са - като с \"фашисти\", казва тя. От няколко седмици североизточният регион на Испания със 7,5 милиона население е сцена на битка на символите. Радетелите за независимост слагат жълти ленти навсякъде в знак на протест срещу хвърлянето в затвора на няколко лидери, но опонентите им ги махат. Тупаници и вандализъм В началото на май полицията трябваше да се намеси между две групи в Барселона, за да предотврати сблъсък. Миналата седмица в Канет де Мар, на 40 км на север, трима застъпници на независимостта бяха леко ранени в сбиване с хора, някои от които с качулки, които бяха унищожили символично гробище с жълти кръстове на плажа. Друг пример за това напрежение - демонстранти срещу новия регионален премиер Ким Тора, който е за независимост, в неделя преминаха към физическа саморазправа с полицай в Барселона, от когото искаха да махне жълта лента от фасадата на кметството, след което покриха част от плаж с испански знамена. В регионалния парламент, в петък прекъснаха пленарно заседание, когато Карлос Карисоса, председател на групата на \"Сиудаданос\", основната партия, която е срещу независимостта, махна лента, поставена на една от седалките, за да символизира отсъствието на човек, който е в затвора. Раздразнението е осезаемо в Каталуня от миналата есен след понякога необузданите репресии, последвали незаконния референдум за самоопределение, задържането на открити привърженици на независимостта и неуспешното обявяване на \"каталунска република\", която половината от населението на региона не желаеше. Демонстрациите за и против независимостта оттогава се умножиха, а испанската крайна десница се активизира и нападна радетели на независимостта. Напрежението нарасна и на демонстрациите за независимост. Досега неизменно миролюбиви, през март те завършиха с ожесточени сблъсъци с полицията. Политическите партии, потърсени за коментар от АФП, отчитат също увеличаване на вандализма, графитите и счупените стъкла. Мигел Гарсия, координатор на \"Сиудаданос\" в Оспиталет де Льобрегат, вторият по големина град в Каталуня, твърди, че партийната централа е била обект на нападение 13 пъти от 2015 г. и понякога е цапана с животински изпражнения. \"Има хора, които не понасят нашите идеи\", казва Гарсия, чиято формация е отчела тридесетина акта на вандализъм през 2017 г., както и каталунската Социалистическа партия. Партиите, които са привърженици на независимостта, уверяват, че и те страдат от отмъщения, но отказват да дадат точна бройка. За да не се отдава прекалено значение на \"изолирани\" факти, казват в Републиканската левица на Каталуня. \"Някои хора искат да внушат, че каталунското общество се радикализира и използва насилието, но това не е вярно\", протестира Давид Бонвехи от партията PDECAT (Каталунска европейска демократична партия) на бившия каталунски председател Карлес Пучдемон. Един от нейните офиси в Барселона също е бил омазан с изпражнения. Огънят на разделението В каталунския всекидневник \"Вангуардия\" каталунският писател Антони Пуичверд сравни ситуацията със \"синдром на сварената жаба\". Пусната във вряща вода, тя веднага бяга, но ако я сложат в хладка вода, която постепенно се затопля, тя не изпада в паника и се оставя да бъде сварена и да умре. \"Това насилие с ниска интензивност, тези злонамерени действия (...) са хладката вода, в която се къпе каталунската жаба. Тя се преструва, че не обръща внимание, че огънят на разделението продължава да пламти, а температурата се покачва всеки ден\", написа той. Соня Андолс, която има опит в медиация на Балканите и в Близкия изток, не предвижда разширяване на физическото насилие в Каталуня, но смята ситуацията за \"по-опасна, отколкото изглежда\". \"В крайна сметка, при конфликт физическото насилие е най-лошото, но то най-лесно може да бъде спряно. Културното насилие, омразата, която остава, това трябва да ни тревожи много\", казва тя. (БТА)", "date": "2018.05.31", "title": "\"Франс прес\": Напрежение по улиците на Каталуня, изтерзана от независимостта"}
{"url": "https://www.24chasa.bg/novini/article/6891516", "text": "ООН предупреди днес, че насилието си разраства в либийския град Дерна, чиито жилищни зони са мишена на въздушни удари и артилерийски обстрел, предаде Ройтерс, цитирана от БТА. Има силен недостиг на вода, храна и медикаменти, а 125-те хиляди жители на града нямат електричество и течаща вода, посочи в доклад световната организация. Източният град е обкръжен от юли 2017 г. от Либийската национална армия (ЛНА), чийто лидер Халифа Хафтар се противопоставя на признатото от международната общност правителство в западната част на страната. Разположен на около 270 км от границата с Египет, това е единственият голям град в Източна Либия извън контрола на силите на Хафтар. \"ЛНА обяви, че контролира източния и западния вход на града и околните зони, където има сблъсъци\", се казва в доклада. Силите на Хафтар опитват да превземат града от коалиция местни бойци и ислямисти, известна с името Съвет на муджахидините от Дерна или Сили за защита на Дерна. Хафтар казва, че опитва да изкорени заплахата, която представляват за Либия войнствените ислямистки групировки. Критици го обвиняват, че нарича всички свои опоненти \"терористи\" в опит да разшири властта си. До този месец кампанията на ЛНА се ограничаваше до откъслечни въздушни удари и бомбардировки. От 22 май безразборният артилерийски обстрел отне живота на поне петима цивилни, включително две деца, каза ООН.", "date": "2018.05.31", "title": "ООН: Сраженията в либийския град Дерна стават все по-ожесточени"}
{"url": "https://www.24chasa.bg/novini/article/6891517", "text": "Дания се присъедини към други европейски държави с днешното решение да забрани облекло, което покрива лицето, включително никаб и бурка, предаде Асошиейтед прес, цитирана от БТА. Със 75 гласа за, 30 против и 74 въздържали се, датските законодатели одобриха законопроект, внесен от дясноцентристката управляваща коалиция. Правителството казва, че законът не е насочен срещу никоя религия и не забранява ислямските забрадки, тюрбаните или традиционните еврейски шапчици кипа. Законът придоби известност като \"забраната на бурката\" и се възприема като насочен срещу облеклото, носено от някои изповядващи консервативен ислям жени. Мюсюлманките в Дания, които покриват лицето си, са единици. Министърът на правосъдието Сьорен Папе Поулсен каза, че полицаите ще решават, като използват \"здравия си разум\" как да действат, щом видят хора, нарушаващи закона, който влиза в сила на 1 август. Законът разрешава покриване на лицето, когато има \"видима причина\" като студено време или спазване на други законови изисквания, каквито са каските на мотористите по датския закон за движение по пътищата. При първо нарушение на закона ще бъде налагана глоба до 1000 крони (1600 долара) или до 6 месеца затвор. Всеки, който принуждава със сила и заплахи друго лице да носи такова облекло, може да получи присъда до две години затвор.", "date": "2018.05.31", "title": "Дания забранява със закон бурките"}
{"url": "https://www.24chasa.bg/novini/article/6891538", "text": "Гърция е на път да завърши третата си спасителна програма, но не може да си позволи да направи крачка назад по отношение на приетите реформи след изтичането на програмата през август, заяви ръководителят на мисията на Европейската комисия в Гърция Деклан Костело, цитиран от Ройтерс. Откакто дълговата криза в Гърция избухна преди осем години, страната получи 260 милиарда евро под формата на спасителни заеми от Европейския съюз и Международния валутен фонд в замяна на мерки за икономии и реформи, изисквани от кредиторите, предаде БТА. Сега воденото от левицата правителство се надява да постигне споразумение с европейските кредитори за допълнително дългово облекчение и за условията за излизане от програмата. \"Гърция трябва да гарантира, че реформите са в ход... и трябва да избягва преобръщане на политиката след края на програмата\", заяви на пресконференция Костело, един от представителите на кредиторите, които наблюдават прилагането на спасителната програма. Гърция се върна към растеж миналата година и цели да постигне пълно възстановяване на икономиката през близките години. Но Костело предупреди Атина да не се предоверява на положителните знаци. \"Това не трябва да бъде тълкувано, че всички проблеми са решени... Така че радвайте се на растежа, но не го интерпретирайте погрешно\".", "date": "2018.05.31", "title": "ЕС: Гърция не може да си позволи смяна на политиката след края на спасителната програма"}
{"url": "https://www.24chasa.bg/novini/article/6891579", "text": "Крайнодясна група, водеща кампания за промяна на хърватските изборни закони, заяви, че е събрала достатъчно подписи, за да свика референдум, който ще намали правата на етническите малцинства, съобщи Асошиейтед прес, цитирана от БТА. Групата \"Народът решава\" заяви днес, че е събрала почти 400 000 подписа за плебисцит, който има за цел да намали броя на депутатите в хърватския парламент от 150 на максимум 120, да намали броя на депутатите, които представляват етническите малцинства и да им забрани да гласуват по жизненоважни въпроси като формирането на хърватското правителство и националния бюджет. Потенциалният референдум бе критикуван от правозащитни групи и леви партии, които казват, че ограничаването на правата на депутатите от малцинствата ще бъде в противоречие с конституцията и основните принципи на парламентарната демокрация.", "date": "2018.05.31", "title": "Крайната десница в Хърватия призова за референдум за малцинствените права"}
{"url": "https://www.24chasa.bg/novini/article/6888061", "text": "Ивелина Атанасова е майка на 11–годишния Мартин. Преди 4 г., когато синът ѝ тръгва на училище, се сблъсква пряко с предизвикателствата, които технологиите могат да създадат в класната стая както на възрастните, така и на подрастващите. Затова през 2014 г. тя основава фондация “Дигиталните деца” с целта да обогати дигиталната грамотност на малки и големи. “Към момента създаваме образователни игри и извънкласни обучения за деца, пишем учебници, имаме квалификационна програма за учители и подкрепяме промяната на образователната система в унисон с уменията на XXI век”, казва Ивелина Атанасова. Основното, което обаче се опитва да направи, е чрез фондацията да изгради дигитална хигиена у родителите и децата им. “Типът игри и интернет съдържание, които децата използват на телефоните си, са отговорност на родителя. Налагането на хигиенни навици при използването на телефона се случва не чрез забрани, а с приложения за родителски контрол и осъзнати правила”, разказва председателят на фондацията. В интернет съществуват много приложения за смартфон от този тип както платени, така и безплатни. Тези приложения се инсталират на устройството на детето и на родителя. Така майките и бащите могат да контролират съдържанието и прекараното време пред телефона. Могат да се блокират интернет страници, както и цялостно да се блокира интернет достъпът. “Ако преди години учихме децата, че не трябва да говорят с непознати на улицата, то сега е нужно да ги предупреждаваме за опасностите, които разговорите с непознати в мрежата могат да носят”, добавя още Атанасова. Фондацията в които чрез образователни игри децата се учат да програмират и да използват технологиите разумно. “Всеки работи с индивидуален компютър. Освен програмирането учим приложна наука, като програмират устройства, които измерват магнитното поле например, а лятото включваме много рисуване и спортни дейности на открито. Пред екран при нас прекарват до 2 часа. Програмиране може да се учи и без компютър”, разказва Ивелина Атанасова. “Дигиталните деца” е намерила място и в училищното образование. Фондацията работи съвместно с 15 училища из цяла България по програмата “Училище с отворен код”. Учителите се опитват по нов за българското образование модел да карат децата да учат, като се забавляват с технологиите. “Не трябва 12 години да гледаш гърба на другарчето и като станеш на 18 г., да се иска от теб да можеш да работиш в екип, а ти никога да не си работил в екип. Трябва също да се смени ролята на учителя. Той трябва да е партньор в ученето, а съвремието ни изисква друг тип знания от наученото в училище”, казва Атанасова, която добавя, че щом излезем на пазара на труда, много хора започват да посещават допълнителни квалификационни курсове. Особеност на съвременните деца е това, че около тях постоянно се случва нещо и те са свикнали да събират информация не само зрително, а с цялото си тяло. “Децата са тектилно ориентирани и за да могат да запомнят една информация, те трябва да гледат, да слушат и да направят сами с ръцете си нещо”, разяснява председателката на “Дигиталните деца”. Тя е на мнение, че децата под 12-годишна възраст не би трябвало да игаят компютърни игри, които показват насилие, а голяма част от най-популярните са именно такива. “В това число влизат и игрите, в които се убиват зомбита”, добавя Ивелина Атанасова. От особена важност е изграждането на онлайн идентичността на децата. Всяко нещо, което се качи като информация в интернет, остава завинаги там и впоследствие може да се превърне в причина за подигравки от страна на приятели. Интернет поддържа голям архив, от който “Дори след 10 години, когато започнеш да си търсиш работа, една такава снимка може да ти изиграе много лоша шега”, разяснява Атанасова. Много от децата дори се притесняват да споделят с родителите си, че имат проблем в интернет пространството, като например, че са станали обект на подигравки онлайн. В други случаи подрастващи попадат на уж добронамерени непознати хора, които започват да ги изнудват. “Трябва родителите да говорят на децата си за проблемите в интернет. Нужно е децата да знаят, че трябва да се избягват сайтове с порнографско съдържание”, обяснява основателката на “Дигиталните деца”. В опит да спомогне за по-добрата и правилна комуникация между родители и деца, фондацията организира форуми и семинари, в които промотира интернет хигиената. Освен това има и специални игри, чрез които подобрява общуването за технологиите между членовете на съвременното семейство.", "date": "2018.05.31", "title": "Майка създава фондация за разумно ползване на интернет"}
{"url": "https://www.24chasa.bg/novini/article/6891609", "text": "Днес ГЕРБ капитулираха пред аргументите на разума. Столичният общински съвет взе отговорно решение. Това каза лидерът на БСП – София и председател на групата на социалистите в СОС Калоян Паргов, цитиран от пресцентъра на БСП-София, след избора на арх. Румен Русев за временно изпълняващ длъжността кмет на район „Младост“. Паргов изрази благодарност към тази част от общинските съветници, които са гласували водени от разбирането, че компетентността и експертността трябва да са определящи при избора на временен кмет на „Младост“ и са преценили двамата кандидати според техните представяния. „Станахме свидетели и на радушната подкрепа, която получи арх. Русев от работещи в администрацията на района, отбеляза Калоян Паргов - За нас от БСП най-важното и водещото е да се нормализира работата на районната администрация, която обслужва над 120 000 жители“. „ГЕРБ осъзнаха колко е несъстоятелно да бъдат водени от тънки политически сметки и да оставят „Младост“ на произвола на съдбата. С идеята да накарат хората да осъзнаят каква грешка са направили, избирайки госпожа Иванчева. Но това не е отговорно политическо поведение“, категоричен е лидерът на БСП – София. „Пасивността, която прояви госпожа Фандъкова е типична за нейния стил на работа. Тя е на принципа „Каквото реши СОС, аз съм „за“. Считам, че София има нужда от по-различен кмет и се надявам догодина да го получи“, заяви Калоян Паргов.", "date": "2018.05.31", "title": "Паргов: ГЕРБ капитулираха пред аргументите на разума при избора на и.д. кмет на „Младост“"}
{"url": "https://www.24chasa.bg/novini/article/6891614", "text": "Хамбург въведе забраната за дизелови двигатели от днес. Две улици са забранени за коли, които не изпълняват критериите на стандарт евро 6. Очаква се в най-скоро време забраната да се въведе и в други големи градове на Германия. Германия трябва да вземе спешни мерки за чистотата на въздуха, в противен случай е заплашена от дело за нарушаване на европейските споразумения. Европейската комисия обвини федералната република, че в 66 града се надвишава многократно допустимата норма от азотен оксид във въздуха и настоя за взимане на спешни мерки. В отговор на това Германия реши да въведе забрана за дизелови автомобили, които изхвърлят азотен оксид над нормата, тоест всички под стандарт евро 6. Градовете сами могат да определят обаче кога и по кои улици да влезе тази забрана в сила. Хамбург бе първият, който я наложи. 168 000 дизелови коли в града няма да могат да се движат свободно навсякъде. В първите дни след забраната полицията само ще информира нарушителите, по-късно ще налага глоби. Очаква се след Хамбург следващите градове с подобна забрана да са Берлин, Щутгарт, Мюнхен, Кьолн. Организацията за опазване на околната среда BUND, която инциира забраняването на дизелови коли, обяви, че забраната в Хамбург е добър сигнал, но далеч недостатъчна. Според Европейската комисия годишно в Европа умират 400 000 души заради вредните газове. Затова BUND се стреми към пълна забрана на дизелите без филтър. „Оптималното решение е в големите градове трафикът на автомобили да бъде спрян. И без това навсякъде има нужда от повече площ за обществен транспорт, за пешеходци и за велосипедисти“, заяви експертът по транспортна политика към BUND Йенс Хилгеберг пред „24 часа“. Преди да се стигне до там обаче е необходимо да се направи възможното към момента, посочи той. Задължително е държавата да изиска от амтомобилните производители да монтират пречиствателни устройства на продадените от тях като екологични дизелови автомобили, посочи още той. „Аз съм в постоянна връзка с повечето производители и те казват, че това е възможно. Може и да отнеме 2-3 години повече от планираното, но за мен е по-добре нещо да става по-бавно, отколкото никак да не става“, каза още той. До 2030 година обаче Германия се е ангажирала да намали изхвърлянето на вредни емисии и от СО2 с 40-42 процента, което изглежда, че трудно ще спази без драстични промени и още повече забрани, призна Хилгеберг. Ако производителите не действат и държавата продължава да не оказва натиск върху тях, това ще е бумеранг за всички ни, заяви още екологът. „Вярно е, че германецът обича своя бензинов автомобил. Но електрическият също ще спечели любовта му, а германските производители изостават в производството на добри електромобили. Рискът за всички ни е, че като дойдат китайските електрически автомобили на ниска цена, всички ще се откажат от немските коли и ще се качат на китайски. Ще има масивна загуба на работни места и икономически проблеми“, предупреди той. От BUND обвиняват обаче някои от най-големите автомобилни концерни, че не си взимат бележка от скандалите, от които стана ясно, че манипулират стойностите на изпуснатите газове. „Това от една страна е масивен пропуск на производителя. Но при дизела е и политически провал. Трябваше навреме да се види, че тези коли изхвърлят твърде много азотен оксид и че има огромни разлики между лабораторните резултати и резултатите на улицата. Никой не си взима бележка обаче. Например „Фолксваген“ произвеждат 160 модела и само 4 от тях отговарят наистина на нормите на евро 6. Като дори и стандарт евро 6 могат при определени условия да изхвърлят повече газове от евро 4, например. Затова не вярвам, че концернът е разбрал какъв е проблемът“, посочи той. Хилгеберг приветства забраната в Хамбург, но посочи, че засега тя не върши никаква работа, тъй като автомобилите, които не отговарят на стандаритте, ще заобикалят тези улици, но ще продължат да са в употреба. Така качеството на въздуха няма да се подобри реално, заяви той. Кметствата в Германия обаче не искат да влизат в конфликт с шофьорите, които пътуват с колите си до работа или пък извършват работата си с коли. В момента се експериментира и с различна регулация на движението в някои градове, която да доведе до по-малко трафик в най-замърсените части.", "date": "2018.05.31", "title": "Хамбург със забрана за дизели от днес"}
{"url": "https://www.24chasa.bg/novini/article/6891724", "text": "Докато отзвучаващата субтропическа буря Алберто се разрази над целия район на Големите езера в САЩ, изтощените местни хора продължаваха да наблюдават днес язовирите и склоновете, защото съпътстващите дъждове предизвикаха наводнения и кални свличания в района на Апалачите и американския Югоизток, предаде Асошиейтед прес, цитирана от БТА. В планините на щата Северна Каролина такова свлачище вчера стана причина за изтичане на газ, разруши къща и уби двама души в нея, съобщи сержант Шейн Робинс от полицията в Бун. На други места четири язовира са под постоянно наблюдение от щатски инженерен екип, каза вчера губернаторът на Северна Каролина Рой Купър. Той обяви извънредно положение за най-силно пострадалите планински окръзи и каза, че прогнозата за края на седмицата е за изолирани бури с проливни дъждове. Те може да причинят внезапни наводнения в райони, където за последните 15 дни са паднали до 50 см. дъжд. \"Бурята още не е отминала. Призовавам хората да следят внимателно прогнозата за времето\", каза Купър. Алберто продължава да се движи като класическа тропическа буря и се разпростря от Флорида чак до околностите на Чикаго. Синоптиците казват, че бурята все още може да донесе валежи и поривисти ветрове в района на Големите езера тази седмица.", "date": "2018.05.31", "title": "Кално свлачище, предизвикано от бурята Алберто, уби двама души в САЩ"}
{"url": "https://www.24chasa.bg/novini/article/6891740", "text": "Международната федерация на журналистите (МФЖ) днес окачестви инсценираното убийство на руския журналист и дисидент Бабченко, който изненадващо се появи жив и здрав на следващия ден, като \"нетърпимо\" и \"недопустимо\", предаде Ройтерс. Украинските власти обявиха, че 41-годишният Аркадий Бабченко, критик на президента Владимир Путин и на руската политика в Украйна и Сирия е бил застрелян в дома си завчера. \"Аркадий Бабченко все още е жив и може да продължи работата си на критикуващ журналист: новината е чудесна\", каза в изявление Филип Лерут, председател на МФЖ, и добави: \"Но чрез разпространяването на фалшивата новина за това убийство украинските власти сериозно накърниха достоверността на информацията, а ходът им има риск да бъде възприет като пропагандна акция\".", "date": "2018.05.31", "title": "Международната федерация на журналистите: Инсценираното убийство на Бабченко е недопустимо"}
{"url": "https://www.24chasa.bg/novini/article/6891746", "text": "140 пос терминала ще се поставят в сградите на Пътна полиция за плащане на глоби след уговорка с банките, обяви вътрешният министър Валентин Радев на редовния си месечен брифинг. Така няма да има такса за преводите.  МВР търси варианти системата на пътна полиция да отчита веднага плащанията по банков път, каза още Радев във връзка с оплакванията на граждани, че са платили актовете си, но въпреки това са отбелязани като длъжници. Както \"24 часа\" писа дори премиерът Борисов се оказа с 10 глоби, които са платени, но не са отчетени. Прави се всичко възможно грешката в системата да се поправи. Парите от глобите се събират в републиканския бюджет, в гаранционния фонд, а след като не са платени в срок се търсят от НАП. След срещи на МВР с НАП и фонда се оказало, че системите им са правени от различни фирми в различно време. Така се губи връзката между тях и платените глоби към една от институциите не се отразява в системата на другата, каза директорът на националната полиция Христо Терзийски. В бюджена например постъпили 200 хил. лв. повече от глоби, отколкото са регистрирани в системата на Пътна полиция.", "date": "2018.05.31", "title": "140 пос терминала ще заработят на гишетата на Пътна полиция"}
{"url": "https://www.24chasa.bg/novini/article/6891745", "text": "При констатирана кражба на вода или съмнение за кражба \"Напоителни системи\" ЕАД ще подава сигнал до прокуратурата за всеки отделен случай. Процедурата ще се прилага към всички граждани и ползватели на услугата \"доставка на вода за напояване\" в случаите на установени нарушения, съобщават от земеделското министерство във връзка с началото на активния поливен сезон. Сигнали могат да се подават в съответния клон, на чиято територия е извършена кражбата. Адресите и телефоните на клоновата мрежа са на сайта на \"Напоителни системи\" ЕАД - www.nps.bg. Анонимни сигнали няма да бъдат разглеждани, се посочва в съобщението.", "date": "2018.05.31", "title": "Ще предават на прокурор констатираните кражби на вода за напояване"}
{"url": "https://www.24chasa.bg/novini/article/6891748", "text": "Президентът на САЩ Доналд Тръмп изрази днес надежда, че ще се срещне със севернокорейския лидер Ким Чен Ун на 12 юни, но каза, че е възможно и да няма такава среща, предаде Ройтерс. Тръмп прогнозира, че не всички въпроси ще може да бъдат уредени на еднодневна среща на върха, и допусна, че е възможно да са необходими нови срещи. Досегашните разговори между Съединените щати и Северна Корея са много позитивни, отбеляза американският президент, преди да отпътува за Хюстън, щата Тексас, предаде БТА. Тръмп обяви, че очаква утре във Вашингтон севернокорейска делегация с писмо от Ким. \"Очаквам с нетърпение да видя какво пише в писмото\", каза той. Междувременно държавният секретар на САЩ Майк Помпейо и високопоставен севернокорейски пратеник, Ким Йон Чхол, се срещнаха отново днес в Ню Йорк, за да обсъдят подготовката на евентуалната среща между Тръмп и Ким, предаде Франс прес. Двамата вече разговаряха вчера.                                                                                                                                                                                                                                                             ", "date": "2018.05.31", "title": "Тръмп е обнадежден за среща с Ким Чен Ун на 12 юни, но такава може и да няма"}
{"url": "https://www.24chasa.bg/novini/article/6891762", "text": "Главният изпълнителен директор на Първа инвестиционна банка, г-н Неделчо Неделчев, взе участие в годишната Генерална асамблея на Европейската лига за икономическо сътрудничество (ELEC). Събитието се провежда в момента в София, като ще продължи и в рамките на утрешния ден. В хода на Асамблеята Европейската лига съвместно с Европейския институт за стратегии и анализи (EISA) организираха международна конференция на тема „Новата Европа, между Запада и Изтока – енергетика и инфраструктура като предпоставки за растеж“, съобщиха от банката. По време на конференцията г-н Неделчев представи пред международните гости инвестиционните възможности, които се разкриват в България и страните от Югоизточна Европа. В хода на дискусията г-н Неделчев подчерта сериозното икономическо развитие, което се наблюдава в тези страни през последните години и потенциала за успешно реализиране на бизнес проекти. „Югоизточна Европа е с отлични макроикономически показатели, но има нужда от развитие на инфраструктурата и бизнес компетентността. Потенциал за стабилен ръст отбелязваме не само в потребителското търсене, но и в индустрията, което е предпоставка за повече инвестиции в България и региона“, сподели г-н Неделчев. Участие в конференцията взеха също така г-н Барон Бернард Сноа, президент на Европейската лига, г-жа Меган Ричардс, директор Енергийна политика, Европейска комисия, г-н Жак Андре Трош, президент на ARRI, Франция и др. Събитието бе уважено и от Н.В. Симеон Сакскобургготски. Европейският институт за стратегии и анализи (EISA) е създаден през 2016 г. като съвместна институция между Европейската лига за икономическо сътрудничество (E.L.E.C.) и Българска академия на науките.", "date": "2018.05.31", "title": "Шефът на Фибанк Неделчо Неделчев призова за инвестиции в региона"}
{"url": "https://www.24chasa.bg/novini/article/6891759", "text": "„Говорихме за морето като възможност за туризъм, за почивка, като източник на суровини, като път, който ни свързва. Но за морето трябва да се грижим и да го опазваме, за да можем да използваме всичко това“. С този апел се обърна министърът на околната среда и водите Нено Димов към участниците в конференция в рамките на Европейския морски ден ‘2018, който се провежда днес и утре в Бургас, съобщиха от пресцентъра на Министерството. Министърът посочи, че един от основните проблеми в глобален мащаб е замърсяването на морето са пластмаси. Според проучвания на ЕК около 80% от замърсяването от пластмаса идва брега, от плажовете и от заведенията край морето. „В тази посока са насочени усилията ни в момента. На среща с представители на държавните институции, на местната власт, на бизнеса, включително концесионерите и преработващите организации предложихме на доброволен принцип още през сезон 2018 да се опитаме да събираме разделно пластмасите от българските плажове, да поставим информационни табели, да предпазим доколкото е възможно морето от замърсяването“, съобщи Нено Димов. Целта е на базата на опита от този сезон да се предложи регламент, така че от следващата година това да стане задължение на стопаните на плажовете, за да може да се върви към рециклиране, а не към изхвърляне на пластмасите, обясни министърът. По линия на Европейското икономическо сътрудничество (ЕИП) в периода 2009-2014 г. в страната бяха разработени над 12 проекта, свързани с опазването на Българското Черноморие. Основният и най-важният от тях е приемането на новите индикатори за качество на водата. По този начин България стана една от първите държави в ЕС, която приложи новия подход на ЕК в тази посока, отбеляза министър Димов. „В дейностите, които ще продължим през следващия период в работата на ЕИП Черно море ще бъде наш приоритет“, категоричен беше той. Конференцията в Бургас се организира от Генерална дирекция „Морско дело и рибарство“ на ЕК в партньорство с Министерството на транспорта, информационните технологии и съобщенията и община Бургас. В официалното откриване участваха комисарят по околна среда, морско дело и рибарство Кармену Вела, вицепремиерът Валери Симеонов, министърът на транспорта, информационните технологии и съобщенията Ивайло Московски. Европейският морски ден се организира всяка година в различна европейска държава и на него се обсъждат и инициират съвместни действия в сферата на морското дело. В бургаския форум участваха представители на пристанищната и корабоплавателната индустрия, на местни, регионални, национални и европейски власти, държавни ведомства, НПО, научни и изследователски институции.", "date": "2018.05.31", "title": "Димов: Разработваме регламент за събиране и рециклиране на пластмасите, замърсяващи морските води"}
{"url": "https://www.24chasa.bg/novini/article/6891771", "text": "Президентът на Македония Георге Иванов прие днес външния министър Никола Димитров, който устно го информира за най-новите развития, свързани с разговорите по спора с Гърция за името на Македония, но не представи никакъв писмен документ, съобщи кабинетът на президента, цитиран от агенция МИА и БТА.  Президентът подчерта, че като не се придържа към законовите предписания за сключване на международни договори, целият процес прилича на личен договор между двамата премиери. \"Целият процес прилича на личен договор между премиерите Зоран Заев и Алексис Ципрас, за който няма осигурен национален консенсус в Република Македония. Позицията ми е, че не приемам решение на въпроса за името за всеобща употрбеа или ерга омнес\", каза президентът. Георге Иванов подчерта, че сключването на международен договор трябва да бъде в съответствие с конституцията на Република Македония, а не да предвижда нейната промяна.", "date": "2018.05.31", "title": "Георге Иванов: Преговорите за името приличат на договор между Заев и Ципрас"}
{"url": "https://www.24chasa.bg/novini/article/6891804", "text": "Сливенски шофьор „счупи“ алкохолния рекорд от началото на годината в Русе, след като бе засечен от полицията с концентрация на алкохол в издишания въздух 3.20 на хиляда. Бабаитът бил заловен във вторник вечерта, около 22:20 часа на паркинг на блок „Данц“ в Русе. Тогава екип на сектор „Пътна полиция“- Русе бил извикан за съдействие на колегите си от Второ РУ. Удивените полицаи, установили на мястото лек автомобил „Ситроен“, с водач 44-годишен мъж от гр. Сливен. Служителите на реда забелязали, че шофьорът е неадекватен. При извършената му проверка за алкохол се установило, че сливенският „джигит“ е управлявал МПС-то с концентрация на алкохол в издишания въздух 3.20 на хиляда. Съставен му е акт за установено на административно нарушение. По случая е образувано Бързо производство за престъпление по чл. 343б, ал. 1 от НК, което предвижда присъда от една до три години затвор и глоба до хиляда лева.", "date": "2018.05.31", "title": "Сливенски шофьор с алкохолен рекорд от началото на годината в Русе"}
{"url": "https://www.24chasa.bg/novini/article/6891760", "text": "Японският премиер Шиндзо Абе и виетнамският президент Чан Дай Куанг се споразумяха за засилване на сътрудничеството в сферата на морската безопасност и отбраната. На срещата си те изразиха споделено безпокойство от повишената активност на Китай в Южнокитайско море, предаде Асошиейтед прес, цитирана от БТА. Двамата лидери се договориха да укрепят отбранителното си сътрудничеството в различни области, включително военната подготовка, оборудване и технологии. В изявление след разговорите двамата призоваха да не се допуска милитаризация в Южнокитайско море и предупредиха, че всякакви едностранни действия, променящи статуквото, са нежелателни. Виетнам е особено засегнат от китайските усилия за установяване на суверенитет над острови, за които претендират и двете страни. Шинздо Абе и Чан Дай Куанг се договориха също за засилване на сътрудничеството в икономиката, търговията и енергетиката. Президентът на Виетнам е в Япония на държавно посещение по случай 45-ата годишнина от установяване на дипломатически отношения между двете страни.", "date": "2018.05.31", "title": "Япония и Виетнам засилват сътрудничеството в областта на морската безопасност"}
{"url": "https://www.24chasa.bg/novini/article/6891809", "text": "Българските работодатели ще продължат да търсят средно- и висококвалифициран персонал. Потребности от икономисти, инженери, машинни оператори, продавачи, готвачи ще има през следващите 6 месеца и след 5 години - това е един от резултатите от първото проучване на Агенцията по заетостта /АЗ/ за потребностите от работна сила, осъществено на територията на 28-те области в страната, съобщиха от агенцията. Проучването е започнало през февруари 2018 г. и е било реализирано съвместно с Комисиите по заетост към Областните съвети за развитие съгласно чл. 10 от Закона за насърчаване на заетостта. Участниците са попълнили онлайн анекетен формуляр, публикуван на електронния сайт на АЗ, областните и някои общински администрации, работодателски и синдикални организации. В проучването на доброволен принцип са се включили 5012 работодатели при близо 405 хиляди активни предприятия през 2016 г. по данни на НСИ. Общо 4477 или 89,3 процента са работодателите от частния сектор, а 282 работодатели или 5,6 процента са от публичния. Според икономическата си дейност 20,7 процента от работодателите са в сферата на търговията, 18,5 в индустриални/производствени дейности, в услугите за населението - 12,8 процента, в туризма - 4,7. В анкетата са участвали и учебни, детски и здравни заведения, читалища, както и представители от сферата на социалните, правните и други услуги. Най-много участници в проучването са се включили от областите Кюстендил, София-град и Пловдив, а най-малко от Добрич, Ямбол и Габрово. Преобладаващо анкетираните работодатели са микропредприятия от частния сектор с персонал под 10 наети лица с работническа професия, осъществяващи търговска или индустриална дейност и изпитващи недостиг на персонал. Предвид липсата на кадри с изискваната квалификация или компетенции, работодателите са заявили, че предпочитат да осигурят на новонаетите обучение на работното място и наставник, дори и без да има външна финансова подкрепа. Успоредно с това те не предвиждат през следващите 6 месеца да организират обучение на вече заетия си персонал. Осигуряването на служебен транспорт или частично заплащане на разходите за пътуване на живеещите извън населеното място на работа за тях не е предпочитана форма за привличане на кадри. Към момента на анкетирането 1771 /35.3 процента/ работодатели са заявили, че нямат незаети работни места, а в краткосрочен план, през следващите 6 месеца потребности от нов персонал заявяват 3057 работодатели /61.0 процента от анкетираните/. От специалистите с висше образование най-често ще се търсят завършилите икономика, администрация и управление, машинно инженерство, електротехника, електроника и автоматика, туризъм. Общо 2908 работодатели /58 процента от общия брой анкети/ са посочили потребности от специалисти със средно образование и квалификация, като най-търсените са от сферата на стопанското управление и административните дейности, следвани от тези, необходими за индустриалните дейности, архитектурата и строителството. Туризмът, хотелиерството и ресторантьорството са на 4-то място по заявено търсене на средни специалисти. Специалистите по информатика със средно образование са по-малко предпочитани спрямо тези с висше. Конкретните професии, които работодателите ще търсят през следващите 6 месеца, най-често са машинен оператор /1526 лица/, продавач-консултант /1207/, готвач /870/, сервитьор-барман /811/, строител /781/, шивач /644/, оператор в производството на облекло, електротехник, заварчик, камериер. Търсеният брой кадри по горните 10 професии, заедно със заявения по следващите 5 - икономист, оперативен счетоводител, машинен техник, строител-монтажник, машинен монтьор и озеленител, формира половината от общия брой търсени лица по предложените в анкетата 77 професии. Кръгът от търсена работна сила през следващите месеци се допълва от заявените потребности от работници без специална квалификация. Най-често се търсят общи работници, куриери, носачи и др. /2798 лица/; работници в преработващата промишленост /806 лица/; и помощници при приготвянето на храни /628 лица/. Работодателите предпочитат кандидатите за работа да притежават набор от знания, умения, професионални и лични качества, включващ най-често \"Мотивация и отговорност към работата, независимо от наличието на опит или компетенции\" /97,0 процента/ и \"Позитивни личностни качества\" /96,5 процента/. Най-малко, но повече от половината работодатели /53,4 процента/ смятат, че е важен \"Предходният опит в осъществяваната дейност\". Близо 1/3 от анкетираните представители споделят, че за тях е важно наличието на начални компютърни умения, способности за усвояване и прилагане на нови знания, както и поведение и умения за ефективно общуване, междуличностни отношения и социален живот. Само 32,4 процента от работодателите посочват като необходима дигиталната компетентност. Пилотното проучване на потребностите от работна сила на АЗ е очертала и в средносрочен план /след 3-5 години/ нуждата от продавачи, шивачи, машинни оператори, сервитьори, готвачи, шофьори, техници, както и за висшисти с педагогическа, икономическа, медицинска, административна или IT професия.", "date": "2018.05.31", "title": "И след 5 години работодателите ще търсят средно- и висококвалифициран персонал"}
{"url": "https://www.24chasa.bg/novini/article/6891816", "text": "Швейцарски учени изолираха за първи път две различни форми на водната молекула, съобщи Би Би Си. Известно беше, че съществуват два изомера на водната молекула заради различните им свойства на атомно ниво. Изолирайки ги, учените успяха да покажат, че те се държат различно в химични реакции, предава БТА.  Изомерите могат допълнително да бъдат разграничени на базата на спина на водородните атоми. Това свойство засяга и въртенето на водните молекули. Ако ядреният спин на два водородни атома във водната молекула е в еднаква посока, това е орто-вода. Ако е в различна посока, изомерът се нарича пара-вода. Тъй като двата изомера са много сходни, отделянето им е било голямо предизвикателство. Проф. Щефан Вилитш и колегите му са успели да го постигнат с електрически полета и реакцията на различните форми на водата с друг химикал, който е форма на азот - свръхстудени диазенилиеви йони. Пара-водата е реагирала с тях с 25 процента по-бързо от орто-водата. Учените са потвърдили откритието си и с компютърен модел.", "date": "2018.05.31", "title": "Учени изолираха две различни форми на водата"}
{"url": "https://www.24chasa.bg/novini/article/6892000", "text": "Започват ремонтно-възстановителни работи на общо 10 км от АМ „Хемус“ на територията на област Варна. Ще се работи в два участъка. Първият 6-километров участък е между пътен възел „Невша“ и пътен възел „Млада гвардия“ (от 375-ти до 381-ти км), а вторият - 4 км, е в района на Девня (от 389-ти до 393-ти км). Ремонтните дейности включват цялостно обновяване на асфалтовата настилка, възстановяване на отводняването, нова хоризонтална маркировка, както и ремонт на прилежащите пътни съоръжения. На пътноподдържащото дружество е разпоредено на обекта да се работи с пълна мобилизация, като целта е ремонтните дейности да завършат колкото се може по-бързо предвид предстоящия туристически сезон. Първо ще се ремонтира платното за Варна, а трафикът в двата участъка ще се извършва двупосочно в платното за София. След приключване на ремонтните работи в платното за Варна движението в посока София ще бъде ограничено, а превозните средства ще преминават във вече ремонтираното платно за Варна. В участъка между 375-ти и 381-ви км ще бъде ограничено качването на магистралата при п. в. „Невша“, а пътуващите в посока Варна ще се пренасочват по път I-2 Русе-Варна и ще се включват в АМ „Хемус“ при п. в. „Млада гвардия“. При стартирането на ремонтните дейности в платното за София ще се преустанови слизането от магистралата към Невша и Белоградец на п. в. „Невша“. Излизането от магистралата ще се осъществява на п. в. „Млада гвардия. Ще бъде ограничено включването в АМ „Хемус“ при п. в. „Невша“, а пътуващите за София ще използват път I-2 Русе- Варна до пътен възел „Каспичан“. В участъка между 389-ти и 393-ти км затворен за движение ще бъде п. в. „Неофит Рилски“, а пътуващите ще могат да използват път I-2 Русе-Варна и ще се включват в АМ „Хемус“ на п. в. „Девня“. Изходът от магистралата в посока с. Гъбарница и с. Неофит Рилски ще бъде на п. в. „Ветрино“. При стартиране на ремонтните дейности в платното за София в този участък, слизането към с. Гъбарница и с. Неофит Рилски ще се осъществява на пътен възел „Девня“. Необходимо е шофьорите да карат внимателно, да спазват стриктно поставената сигнализация и въведеното ограничение на скоростта до 90 км/час.", "date": "2018.05.31", "title": "Започва ремонтът на 10 км от АМ „Хемус“ в област Варна"}
{"url": "https://www.24chasa.bg/novini/article/6892008", "text": "Той е шофьор на камион с над 30 години трудов стаж. Цял живот върти кормилото и не очаква да му се случи нещо изключително, което да преобърне ежедневието му. После пуска фиш за играта на Националната лотария и цифрите му излизат една след друга, за да го направят в края на играта с 12 млн. лева по-богат. Така вечно усмихнатият ерген Димитър Митев за няколко часа се превърна в най-известния човек в държавата. Нямаше как да е другояче. Митко изведнъж скъса с напрегнатото ежедневие и дори сам призна пред камерите, че въобще не може да си представи за какво ще харчи парите. Беше застигнат и от любопитно притеснение, след като спечели. Десетки дами на различна възраст го атакуваха с романтични писма, тъй като по-богатият с 12 млн. лева шофьор се оказа заклет ерген. Съдбата сигурно отсега си е избрала следващите щастливци, които ще грабнат огромни печалби от лотарийните игри. Ние обаче може и никога да не разберем за тях, ако бъдат гласувани в парламента предложенията на Валери Симеонов за промени в Закона за хазарта. Най-съществената сред неговите идеи е забрана за рекламиране на лотарийните игри и на изплащаните от тях печалби на граждани. Така следващият бай Митко, който удари джакпота, ще отиде тихомълком да си прибере парите, за да не дразни излишно целокупния български народ. Според лидера на НФСБ в момента българите са силно увлечени от идеята, че могат да спечелят лесни пари с изтъркването на няколко картончета. Симеонов е убеден, че бъдат ли спрени рекламите с щастливите победители, хората ще загубят интерес и ще се излекуват от \"хазартната зависимост\", която според него се е превърнала в епидемия и сред подрастващите. Хората, които организират лотарийните игри в България, отвръщат на удара с изследване, според което на практика няма проучване колко точно са хазартно-зависимите в България. Медицината е установила пет критерия, по които може да се определи дали един човек е хазартно-зависим. В Англия, например, са установили, че броят на хората, които покриват тези 5 критерия, са 0,6% от населението. У нас няма подобно задълбочено проучване. За сметка на това в цяла Европа и САЩ лотарийните игри са обозначени като т.нар. \"мек хазарт\". Служат за развлечение, но не се наблюдава пряка връзка между мащабите на реклама и разпространение на лотарийни билети и процента на страдащите от хазартна зависимост. От компаниите, които участват в бизнеса, напомнят, че дори и сега държавата стриктно следи кой и какво точно прави и дали по някакъв начин не вреди на обществото. Доста преувеличени се оказват твърденията, че хората в България дават едва ли не последните си пари, за да си купят лотариен билет с надеждата да забогатеят бързо. Справка за общите приходи за организаторите от човек от населението в другите страни от Европа показва, че България е на последно място в това отношение. Средно у нас на човек са падат по 50 лева годишно, похарчени за билети за хазартни игри, докато в другите страни сумата е минимум 214 лв. Дори и тази статистика да беше по-различна, нали всеки сам решава как да харчи парите си. В тази връзка новите предложения за промени в Закона за хазарта сякаш искат да подскажат, че българите не могат сами да се грижат за себе си. Някой трябва да им забрани да гледат нещо по телевизията, защото те очевидно са неспособни да преценят кое е полезно и кое вредно за тях. Иначе ограничаването на лотарийните игри няма да е полезно за държавния бюджет и за българския спорт. Организаторите на лотариите твърдят, че през миналата година са налели 200 млн. в държавната хазна. Стабилни пари бяха платени и на някои от големите ни футболни клубове, които също протестираха бурно срещу готвените промени. Стигна се до прецедента \"Левски\" и ЦСКА да се обединят и да пуснат почти сходни декларации, в които твърдят, че влязат ли в сила рестрикциите срещу лотарийните игри, това може да доведе до физическата смърт на българския футбол. \"Имайки предвид, че само много малка част от приходите на професионалните футболни клубове идва от разпределението на продадени телевизионни права, ние виждаме в ограничаването на рекламирането на дейности, традиционно асоциирани със спорта, сериозна заплаха за дейността и съществуването не само на професионалния футбол, но и на спорта като цяло\", обявиха чрез декларация шефовете на \"Левски\". Остра реакция имаше от българския бизнес чрез неговата организация КРИБ. От Конфедерацията на работодателите и индустриалците в България предупреждават, че готвените промени ще обслужат черния сектор. \"Ако бъде приет новият законопроект за промени в Закона за хазарта, внесен от депутати от НФСБ, ще бъде нанесен тежък удар на лицензираните хазартни оператори в България за сметка на нелицензираните такива\", предупреждават от КРИБ. Предупрежденията от футболисти, бизнесмени и хора от културата, където също отиват пари от лотарийните игри, не впечатлиха вицепремиера и той настоя за увеличение на данъчната тежест върху този тип хазартни игри, тъй като в момента те \"плащали твърде малко\". \"Това категорично не отговаря на истината\", моментално отвръщат от фирмите, които участват в бизнеса. Според тяхното проучване в цяла Европа организаторите на лотарии в България плащат едни от най-високите данъци както спрямо останалите стопански субекти в страната, така и спрямо другите европейски държави. Само три са държавите от Европейския съюз, в които лотарийните игри са облагани с по-високи данъци в сравнение с България - Австрия (16 % от оборота), Германия (20 %) и Естония (18 %). Не бива да бъде пропускан и фактът, че у нас лотарийните компании имат и допълнителни ангажименти към държавната хазна във вид на отчисления за социална отговорност. По-детайлен анализ показва, че у нас фирмите се облагат по Закона за корпоративното подоходно облагане (ЗКПО) с 10 % корпоративен данък върху печалбата. Докато организаторите на лотарийни игри са обложени с 15 % от общия размер на приходите от продажба на лотарийни билети. Както вече стана дума, това е донесло около 200 млн. за държавния бюджет, без да се смятат постъпленията за спорта и културата. Тези цифри обаче драстично ще се променят, ако бъде приета като закон идеята на вицепремиера Симеонов лотарийните талони да бъдат продавани само в специализирани обекти. Успехът на подобни игри зависи от количеството продадени билети, което ще падне драстично, ако се забрани рекламата им и се ограничат местата, откъдето можеш да си ги купиш. За част от игрите например билетите са с тираж от 10 милиона бройки. Но ако се продадат половината и в тях се паднат големите печалби, операторът ще е на загуба. И понеже стана дума за числа, операторите на този тип игри се хвалят, че от 2012 г. досега са раздадени печалби за над 1,25 млрд. лева. Пазарът само на лотарийни билети се оценява на близо 350 млн. лв. годишно. От тази сума в организаторите на игрите остават не повече от 10%. Останалата част от сумата са разходи - поне 50% от приходите отиват за изплащане на печалби, към това се добавят комисионите за дистрибуторите, разходите за отпечатване на билетите и други. Тоест към съпътстващия лотарийните игри бизнес се връщат годишно към 300 млн. лева, които могат да бъдат загубени, ако се забрани изцяло рекламата. Дали това ще се случи, зависи от хората в Народното събрание.", "date": "2018.05.31", "title": "200 млн. печели държавата от игрите с търкането на талончета"}
{"url": "https://www.24chasa.bg/novini/article/6892026", "text": "Британският принц Чарлз пристигна в трансилванското село Вискри, където притежава къща, и се срещна с производители на мед и сладка, на които даде съвети как да продават стоките си, предаде Асошиейтед прес, цитирана от БТА. Чарлз, който навършва 70 години тази година, харесва автентичните селски райони на Румъния и посещава страната ежегодно. Десетки местни жители и туристи се събраха днес в село Вискри, за да видят принца, който е популярен в Румъния. Той прекара час и половина в разговори с производители на пушена риба и други продукти в небесносиня реставрирана къща от 17 век, където се помещава неговата благотворителна фондация. Директорът на фондацията Аура Удуард заяви, че \"той показва на производителите как да продават и им помага да видят потенциала на земеделието\". Фондацията подкрепя съхраняването на културното наследство, селския бит и поминък и устойчивото развитие в Румъния.", "date": "2018.05.31", "title": "Принц Чарлз се срещна с производители на мед и сладко в румънско село"}
{"url": "https://www.24chasa.bg/novini/article/6892030", "text": "Два австралийски района спорят за това чии крокодили са по-големи, съобщи ДПА. \"Хората в Кеърнс пощуряха по пълнолуние заради твърденията на учени от Северен Куинсланд, че техните крокодили може да са по-големи от тези в Северната територия\", пише местният вестник Ен Ти Нюз, цитиран от БТА. Ден по-рано \"Кеърнс пост\" написа, че крокодилите в Северен Куинсланд \"може да са по-големи от братовчедите си в Северната територия, но едва ли някога ще ги открием\". Ен Ти Нюз е вестник от Северната територия, а \"Кеърнс пост\" се издава в Северен Куинсланд. И двете медии са собственост на Рупърт Мърдок. Туроператор от Североизточен Куинсланд предложи в началото на седмицата 200 австралийски долара (150 щатски долара) на онзи, който заснеме най-големия крокодил. Крокодилите са защитени животни в Австралия. Най-големите от тях, които са по-дълги от 5 метра, имат \"свещен\" статут. Убийството на някое от най-дългите влечуги се наказва с максимална глоба от 28 383 австралийски долара. Най-големият крокодил, живеещ в плен, е Касиус Клей. Той е дълъг 5,48 метра, тежи 968 килограма и живее в зоологическа градина в Куинсланд. Крокодилът обаче е \"роден и отгледан\" в река Финис в Северната територия, където е и уловен през 1984 г. Северната територия е известна с това, че има най-много от най-дългите крокодили в Австралия. През 1971 в. заради намаляващия им брой, властите наложиха забрана за лова им. Популация на крокодилите се увеличи и сега те са 100 000. Поява на 7-метров крокодил в Северен Куинсланд наложи затваряне на плажове миналия ноември.", "date": "2018.05.31", "title": "2 района в Австралия спорят къде крокодилите са по-големи"}
{"url": "https://www.24chasa.bg/novini/article/6892040", "text": "Декларация за развитието на \"синя икономика\" на Черно море подписаха в Бургас държавите с излаз на него. Важният документ бе приет на Европейския ден на морето, на който Бургас е домакин тази година в рамките на европредседателството ни. От българска страна параф положи министърът на транспорта Ивайло Московски. 700 гости пристигнаха в града за откриването на двудневна конференция по морските въпроси, организирана от Европейската комисия, като акцентът бе поставен върху Черно море. Декларацията за \"синя икономика\" предвижда координирани действия на държавите във всички аспекти за използването и опазванетона морските ресурси. \"Изключително съм щастлив, че тази година сме домакини на Европейския морски ден, защото сме град, за който морето е отговорност и потенциал, ежедневие и вдъхновение. Трябва да признаем, че Бургас се готви за това събитие повече от половин година. Възприехме Европейския морски ден като предизвикателство и възможност. Предизвикателството да бъде платформа за дискусии по една от основните политики на Европейския съюз и да остави свой отпечатък върху вече десетилетната история на инициативата Европейски морски ден. Възможност да посрещнем над 700 участника от различни държави, институции, организации, бизнес, да демонстрираме отговорно отношение и постижение в политиките, свързани с морето и устойчивото използване на неговите ресурси, да дадем своя градски принос към провеждането на българското председателство на Съвета на ЕС\", заяви кметът на Бургас Димитър Николов в своето привествие към гостите. С \"Добре дошли\" на български поздрави участниците във форума еврокомисарят по морските въпроси и рибарството Кармену Вела и цитира Йоан Екзарх, който преди повече от 1000 години е казал, че \"морето сближава всичко далечно\". \"Черно море е готово за своя \"Big Bang\" по отношение на интелигентния икономически \"син\" растеж. Важно условие това да се случи е подписаната днес обща декларация между крайбрежните държави\", заяви Вела. И съобщи, че през следващите години ще може да се кандидатства с проекти в тази посока чрез нова европейска финансова платформа.", "date": "2018.05.31", "title": "В Бургас подписаха декларация за \"синя икономика\" на Черно море"}
{"url": "https://www.24chasa.bg/novini/article/6892041", "text": "Нивото на безработица в Сърбия през първото тримесечие на тази година е било 14,8 процента - 14,1 процента сред мъжете и 15,8 процента сред жените, съобщи днес Републиканският статистически институт, предаде агенция Бета, цитирана от БТА.  Нивото на заетост на хората над 15-годишна възраст в страната възлиза на 45,1 процента, при което при мъжете тя е 52,7 процента, а при жените 37,9 процента, отбелязва белградската агенция.", "date": "2018.05.31", "title": "Безработицата в Сърбия през първото\nтримесечие на 2018 г. е била 14,8%"}
{"url": "https://www.24chasa.bg/novini/article/6892050", "text": "България е на второ място в Европа в лошата класация по пътнотранспортни произшествия (ПТП). Пред нас са само румънците. За мен все пак има светлина в тунела – от началото на годината загиналите са с 37 души по-малко спрямо миналата година. Това каза в предаването „Лице в лице“ по  председателят на Съюза на българските автомобилисти (СБА) инж. Емил Панчев. Наистина напоследък бяхме свидетели на силна поредица от тежки ПТП с тежки машини – тирове, автобуси, но статистиката говори, че от началото на годината убитите са с 37 по-малко, повтори той. Средно в европейските страни се отчитат 49 – 50 убити на 1 млн., а при нас са 95 – 98 – двойно. Факторите са много. Например чуждите водачи – през миналата година са станали 217 тежки ПТП с 27 убити от чужди водачи, повечето са турски (над 60) и румънски (47) водачи. Често те заспиват, затова от СБА призовахме да се засили контролът над тях и над тези, които ги контролират. За да може да спрат поне те да ни убиват в нашата страна, каза Панчев. Той изтъкна, че тези водачи са по-дисциплинирани в другите държави. Най-честата причина за ПТП са превишената и несъобразена скорост, отчете гостът, позовавайки се на статистиката на Пътната полиция. Много ПТП се причиняват и от т. нар. служебни шофьори – на служебни автомобили. Затова в новия проектозакон за движение по пътищата се предлага допълнително периодично обучение, предвид че в момента шефът не е задължен да предприема никакви проверки – за алкохол, чисто минало и пр., обясни Панчев.", "date": "2018.05.31", "title": "България е на второ място в Европа в черната класация по катастрофи"}
{"url": "https://www.24chasa.bg/novini/article/6892055", "text": "Баска политическа партия ще подкрепи вота на недоверие срещу премиера Марано Рахой, поискан от социалистите заради корупционен скандал, проправяйки пътя на лидера на социалистите Педро Санчес да поеме властта, предаде Ройтерс, като се позова на испански медии. Радио \"Кадена СЕР\" и телевизия \"Ла Секста\" съобщиха днес, че Баската националистическа партия ще гласува против Рахой, осигурявайки на неговите опоненти достатъчно гласове, за да го отстранят, предава БТА. Санчес изглежда си е осигурил 180 гласа, за да стане премиер - повече от абсолютното мнозинство от 176 гласа, необходими, за да поеме властта веднага, ако вотът бъде гласуван утре, както е планирано. Рахой би могъл да забави прехода, ако подаде оставка преди гласуването. Той не присъстваше на следобедната сесия на дебатите в парламента днес. Ако се оттегли, правителството на неговата Народна партия ще продължи да изпълнява функциите си като служебен кабинет докато нов министър-председател положи клетва, което може да отнеме няколко седмици или месеци. Ако вотът се състои и Рахой загуби, Санчес ще заеме мястото му незабавно.", "date": "2018.05.31", "title": "Баска партия ще гласува против Рахой при вота на недоверие"}
