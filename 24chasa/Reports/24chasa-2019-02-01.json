{"url": "https://www.24chasa.bg/novini/article/7277015", "text": "Между 2012 до 2017 г. Живко Мартинов се изживява като едноличен собственик на Добрич, от когото зависи съдбата на всеки бизнесмен. Нарежда как и срещу кого да се задейства полицията. Държи сметка и на окръжния прокурор. Такъв е профилът на Живко Мартинов, съобщи прокуратурата на 21 юли 2017 г. Тогава той е депутат от ГЕРБ. На 29 февруари т.г. Мартинов ще влезе в Специализирания наказателен съд като подсъдим по обвинение, че е изнудвал бизнесмен да му даде 4 тона суров суджук и деликатеси, които били уж за премиера Бойко Борисов. Обвинението му донесе прякора - Живко Суджука. Сега бившият вече депутат се препитава като зърнопроизводител в родния Добрич. За свободата си брои 20 хил. лв. гаранция. Има забрана да не излиза от България, не може и да се разпорежда със сметките си - голяма част от тях под възбрана, наложена от съда. Той не е участвал в писането на нито един закон, казаха неговите колеги от парламентарната група на ГЕРБ пред “24 часа”. За малко повече от 3-те си години битие като народен представител не се е изказал нито веднъж от парламентарната трибуна. Членувал е в парламентарните комисии по земеделието и храните, и по околната среда и водите. За сметка на това бил доста активен в Добрич, където оглавявал общинската организация на партията. След като миналата година ръководството на ГЕРБ прати на мястото му депутата и бивш кандидат за вицепрезидент адм. Пламен Манушев, Мартинов започнал на настройва хората срещу адмирала. “Още съм член на ГЕРБ, извинявам се на премиера Бойко Борисов”, заяви през декември в тв ефира бившия депутат. Проверка на “24 часа” в ГЕРБ - Добрич, обаче показа, че Мартинов не се вясва в партийния офис, нито общува с когото и да е от членовете. Преди Нова година Мартинов сподели, че вследствие на скандалите и двамата с баща му са получили инсулт, като при татко му ударът бил фатален, докато той се възстановява. Откъде тръгва възходът на 55-годишния днес Мартинов в политиката, който бе внезапно посечен през лятото на 2017 г.? Преди да стане народен представител през 2014 г., той е общински съветник в родния си град. Завършил е Бургаския свободен университет. В сайта на 43-ото и 44-ото НС фигурира като икономист и инженер. През 2010 г. лидерът на партия РЗС Яне Янев, тогава депутат, нарече Мартинов и негови близки “добруджански шейхове”. Говори се, че с членове на семейството си държи бизнес с ветрогенератори край Генерал Тошево, а също - и хотел в Албена. В медиите излезе информация, че на покойния му вече баща е било дадено стопанисването на плаж в Кранево. Суджука започва като сервитьор, а след това държи бара на кино “Родина” в центъра на Добрич. Как стана обвиняем? До проверката на прокуратурата се стигна, след като през април 2017 г. бивш служител на МВР и бизнесмен подал сигнал до главния прокурор. От него станало ясно, че от 2012 г. бизнесменът Антон Проданов, който има месопреработвателен цех и магазин, е рекетиран от Мартинов. Депутатът всичко, което бизнесменът предоставя. Според прокуратурата в продължение на 1 година до януари 2013 г. на четири пъти е изнудвал бизнесмена да му даде общо 4 тона суджук, 30 кг филе “Елена” и 30 кг телешка пастърма на стойност над 36 хил. лева. При първата поръчка за тон суджук Мартинов казал на Проданов, че е за “високи хора” в ГЕРБ и ако не я изпълни, ще му съсипе бизнеса, защото вече бил вкаран в списъка на бизнесмените, които трябва да дават. Мартинов уверил, че нямало нищо по-лесно от това да изпрати данъчните да му разбият бизнеса и че когато реши, може да го вкара и в ареста. Втория път поискал нова доставка на тон суров суджук – безплатен и приготвен по същия начин. “Акъли не искам, действай по-бързо, че съм ти вдигнал мерника и гледай суджука да е пак хубав като предишния”, казал Мартинов на Проданов и пак го заплашил: “Ако не ми доставиш суджукът, ще те съсипя. Айде давай, мятам те, няма да те чакам много, че си на ръба”. На третата поръчка бившият депутат мотивирал бизнесмена с думите: “Нали знаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник”. При четвъртото искане Иначе мачът е свирен за тебе. Гледай да не стане грешка със суджука, защото, ако не му хареса, си свършил”. Пред съда Мартинов ще бъде защитаван от столичните адвокати Христо Ботев и Виктор Михайлов - бивш вътрешен министър в правителството на Любен Беров. През последните месеци на Мартинов лекари открили сърдечен проблем - аритмия, казаха негови близки. “Прескачането” на сърцето се появило след смъртта на баща му, който починал преди 2 месеца. но за съжаление, и болести го настигнаха, каза негов познат. Мартинов живее в Добрич. Разведен е. Има дъщеря. След политическата кариера сега дълбоко съжалил пред близките си, че бил в политиката. “Миналата седмица ми се обади непознат мъж на мобилния телефон и ми каза, че много хора от Добрич и района съчувствали на Мартинов от това, което му сторил Проданов. Същият Проданов - основен свидетел по делото, бил наричан Страшилището на Североизтока, посочи човекът”, разказа пред “24 часа” адвокатът на Мартинов Христо Ботев. Ако бъде доказана вината му за изнудването, Мартинов може да получи 5 до 15 г. затвор, глоба от 5000 до 10 000 лв. и конфискация на до 1/2 от имуществото.", "date": "2019.02.01", "title": "Живко Суджука не написал нито един закон като депутат"}
{"url": "https://www.24chasa.bg/novini/article/7276977", "text": "Голяма група за незаконна търговия с оръжие и боеприпаси е била разбита след акция на ГДБОП под ръководството на специализираната прокуратура в сряда и четвъртък във Врачанско. Тарторът на бандата Тихомир Н. от Козлодуй и поне още трима души са били задържани в ареста, научи „24 часа”. При извършените обиски в Козлодуй, Бяла Слатина и селата Хърлец, Гложене, Бутан и Търнава са открити голямо количество пистолети, автомати „Калашников“, картечни пистолети и муниции за тях. Претърсвания били проведени и в Монтанско. Тарторът на групата, който доскоро е бил в затвора, е бил контролиран и наблюдаван от ГДБОП през последните два месеца. Подставени лица дори са му изпращали клиенти, които са купували от него оръжие. Освен това Тихомир Н. ще се сдобие и с обвинение за лихварство, след като при обиските у него са намерени голямо количество пари и списъци с длъжници.", "date": "2019.02.01", "title": "Банда за търговия с оръжие и лихварство разбиха във Врачанско"}
{"url": "https://www.24chasa.bg/novini/article/7276987", "text": "Експерти от РИОСВ-Шумен, Басейнова дирекция \"Черноморски район\" и Регионалната лаборатория към ИАОС провериха сигнал за оцветяване на водите на река Поройна ,след пивоварна в Шумен. Това съобщиха от пресцентъра на екоинспекцията, цитирани от БТА. При проверката е установено, че след точка на заустване на дъждовни и дренажни води на обект на пивоварната има наличие на плаващи леки фракции, отличаващи се видимо като нефтопродукти или мазнини. Извършено е двукратно пробонабиране от точката на заустване на отпадъчните води в реката и на приблизително 100 метра след нея. Водната проба предстои да се изследва. Дадено е предписание на фирмата да се прекрати заустването на замърсени отпадъчни води, посредством канализационна система за дъждовни и дренажни води, заустяващи се в реката.", "date": "2019.02.01", "title": "Екоексперти провериха сигнал за замърсяване на река Поройна в Шумен"}
{"url": "https://www.24chasa.bg/novini/article/7276988", "text": "Стайко Стайков, който беше обвинен в участие в организирана престъпна група заедно с баща си - алкохолният бос Миню Стайков, вече е под домашен арест. Младият мъж беше освободен от ареста след твърдения, че е в лошо здравословно състояние. Днес адвокатът му коментира, че състоянието му е силно влошено и се търси болница, в която да го приемат. Разследващите все още не дават отговор на въпроса бил ли е отвлечен Стайко Стайков, както твърди, или не, предаде NOVA. ", "date": "2019.02.01", "title": "Състоянието на Стайко Стайков е силно влошено, твърди адвокатът му"}
{"url": "https://www.24chasa.bg/novini/article/7276996", "text": "Държави членки на Европейския съюз ще започнат да признават Хуан Гуайдо за временен президент на Венецуела от следващата седмица, предаде Ройтерс, цитирана от БТА. Агенцията се позовава на двама дипломати от ЕС, според които при признаването на Гуайдо европейските държави ще използват предпазливи формулировки, за да не създадат политически прецедент. Опасявайки се решението на Гуайдо да се обяви за президент да не послужи за пример на други опозиционни лидери по света, външните министри на страните членки на ЕС постигнаха съгласие тази седмица в Брюксел да подкрепят Гуайдо само до произвеждането на нови избори във Венецуела. Вместо блокът да направи общо изявление, всяко от 28-те правителства ще изрази своята позиция за това дали подкрепя председателя на венецуелското Национално събрание. Очаква се Великобритания, Франция, Германия и Испания да обявят, че признават Гуайдо в понеделник или през следващите дни,, ако осемдневният срок, който те дадоха на Мадуро миналата събота да насрочи нови избори, изтече, без това да стане. Повечето от останалите по-малки държави членки на ЕС също ще подкрепят Гуайдо, но са се договорили да избягват използването на думите \"признаване\" и \"признава\". \"Много страни ще подчертаят временния характер на това де факто признаване\", посочи единият от дипломатите. Въпреки натиска от Европейския парламент, който официално призна вчера Гуайдо с гласуване, и признаването на опозиционния лидер за президент от САЩ, Канада и няколко държави от Латинска Америка, Европейският съюз засега не е изразил ясна позиция по въпроса, отбелязва Ройтерс.", "date": "2019.02.01", "title": "Държави от ЕС признават Гуайдо за президент на Венецуела от следващата седмица"}
{"url": "https://www.24chasa.bg/novini/article/7277031", "text": "Изказване на председателя на НФСБ Валери Симеонов в отговор на декларация на БСП, с което разобличава така наречените обвинения на Елена Йончева и Корнелия Нинова по случая с министър Банов. Ето цялото изказване на Валери Симеонов:  Повод за нашата декларация е доста грозното изявление на председателя на БСП, поднесено под някаква форма на декларация. Повече от ясно е, че е написано тази сутрин. Изпълнено с клевети, изпълнено с квалификации, изпълнено с патетични лозунги тип дружество за просветни знания „Георги Кирков“ отпреди 1989 година. Това ниво е унизително, това ниво цапа българския парламент, това ниво цапа не само четящата декларацията, не само нейните съпартийци, цапа всички останали, цапа и мен, едно такова изявление, от тази трибуна. По тази причина искаме да заявим нашата категорична позиция, ч е на такъв тип документи би било добре да не се дава гласност. Обръщам се и към медиите, защото те не носят абсолютно нищо в посока единението на нацията и в посока разкриване на истината. Конкретно по реда на твърденията в тази декларация, тъй като разбирате, че и нашата също е създадена сега. Вчера държавата била буквално разтърсена от скандала. Какъв скандал, какво разтърсване? Вие наистина ли живеете в реалния свят, или във вашата си паралелна държава? Къде виждате такъв скандал въобще. Още вчера, същия ден, беше изнесена информация, че по въпросното забавяне на строителното изпълнение е сезиран съдът, който се очаква да се произнесе на втора инстанция. Какъв е скандалът? Изваден е един запис. Абсолютно тенденциозно, в записа, аз като човек, който се занимава с журналистика от 1992 година не видях началото на записа. Не видях началото на записа. Не коментирам дали той е автентичен или не, това ще го установят съответните служби, най-вероятно е автентичен. Но тук въобще не става и въпрос за това, което се разбира от изнесената информация, както и от допълнително дадените сведения от тогавашния министър Вежди Рашидов, че е ставало въпрос за едно закъснение на изпълнението, което не е било по вина на фирмата. И това най-вероятно трябваше в началото на записа да се покаже, да се чуе, но той е изрязан, пак е пусната само част от съответния разговор. Така че не мога по никакъв начин да си изградя такова становище, че става въпрос за някакъв скандал, а не за поредната манипулация. Продължаваме нататък. Въпросната журналистка, която действително е спорно доколко е журналистка, също и аз го потвърждавам това, и аз смятам така, по никакъв начин не може да бъде приемана като човек, който изнася истински и достоверни факти и мисля, че в досегашните й действия на всички им стана ясно това. Мога да Ви припомня, че на 13.11.2017г. тя изнесе, публично прожектира или представи своя филм за оградата, за нарушенията, „огромната“ корупция, наречена оградата, в който не присъстваха никакви истини, по-скоро там присъстваха само лъжи и внушения, както и доказателства не в полза на основната теза. Там нито информацията, която беше изнесена беше истина, нито имаше и факти, напротив, там имаше едно преследване тип „копърка след линейка“ на автомобила на госпожа Йончева след автомобила на Гранична полиция при констатирането на съответна група и залавянето й. С това ли се доказва корупцията? С кое? Или с другата група, защото там бяха представени кадри за две групи. Или с другата група, която беше следена, контролирана в момента и трябваше да бъдат заловени българските трафиканти при поемането на тази група и това беше провалено, точно от тези прибързани снимки, които бяха представени като разкрития. Да не говорим, че зад кадър остана кой е бил шофьорът на госпожа Йончева, уволнен за корупция бивш граничен полицай. Това са фактите по този филм. Извинявайте, на тази журналистка ли да вярваме? 10 дни по-късно, на 23.11.2017г. същата тя в студиото на една национална, бих казал не българска телевизия представи една фалшива снимка за разрушено оградно съоръжение до един мост, черно-бяла, която представи, че е била направена едва ли не същия ден. Говорим за 23 ноември. Същият ден изпратих хора и заснехме същото място, установихме къде се намира, въпреки че то умишлено не беше оповестено къде е. И на тази снимка се виждаше, че оградата съществува, как да си го обясним тогава. Приех, че тя може да се е заблудила или нещо такова, но след това съобразих, че не случайно снимката, която беше показана по тази телевизия беше черно-бяла, а просто защото имаше огромна листна маса по дърветата и тя не трябваше да се вижда. Щеше да направи впечатление, че снимката не е от същия ден. Защото на другата снимка от 23.11 естествено характерното състояние на дърветата беше без никакви листа. И на тази ли да вярвам? На тази журналистка да вярваме, така ли? Да не говорим за останалите клевети, внушения, обиди хвърлени прибързано и умишлено. Знаете ли, госпожо Нинова, това, което Вие определихте за вчерашната реакция на големия скандал, аз бих го прехвърлил към Вашата журналистка разследваща, ударна, разобличаваща. Точно тези епитети, които Вие отправихте към реакциите на тогавашния министър на културата с документи, както и на сегашния министър Банов, аз Ви ги отправям към Вашата журналистка – объркана, противоречива и изпълнена с лъжи. Цитирам Ви, въпреки че Ви няма тук. Знаете ли в случая всички ние средно интелигентни хора смятаме, че Вие сте хванали един човек, който не особено добре разбира точно какво прави, по очите му, по изображението му личи, но който амбициозно се втурва да изпълни всяка поредна поръчка. Не злоупотребявайте с нея, накрая ще я пратите в затвора, това Ви препоръчвам. По отношение на подадените сигнали до Прокуратурата. Да, няма нито един сигнал подаден до Прокуратурата, вероятно е въпрос на редакция, смислен и основателен. Сигналът на Йончева, който е бил по време на 09.06. за оградата, аз си спомням за какво беше, че оградата от два реда станала един ред и това било голямата манипулация, тъй като по проект била двойна. Още тогава обяснихме, че преминаването от двуредова към едноредова ограда е с промяна на строителното задание, с нови проекти и съответно с намалено плащане за това. Има всички документи за това. Ето защо по този сигнал, естествено, че нищо няма да излезе. Също така, госпожо Нинова, която Ви няма в залата, пропуснахте още един сигнал, не знам защо го пропуснахте. На 13, когато излъчихте филма Вие заявихте, че на другия ден ще подадете, така беше отразено по медиите, че подадохте като сигнал до Прокуратурата филма на Елена Йончева. Човек да се смее ли, да плаче ли. Този сигнал пропуснахте. В крайна сметка от това дали прокуратурата се е сезирала, дали се е самосезирала както вчера, не могат да се правят някакви обобщени изводи за истинността на сигнала. Извинявайте на мен ми се вижда прекалено прибързано и оперетно това втурване на Прокуратурата още същия ден в Министерството на културата. Кой знае какво ще намери в Министерството на културата Прокуратурата. Естествено, че и тя се грижи за своя собствен имидж. И за съжаление вчера пресоли манджата Прокуратурата, това мога да Ви кажа. Защото не е въпросът да се броят втурванията на Прокуратурата в едно или друго учреждение, а добре е да се броят ефективните присъди и резултатите от нейната работа. И сега ще кажа нещо, което ще подразни и нашите колеги, от нашата страна донякъде. Искам да попитам, я кажете какво стана след като преди 3 месеца Прокуратурата се втурна в Държавната агенция за българите в чужбина. Лепнахте на един човек епитета, че злоупотребявал, че прибирал пари за издаване на паспорти и този човек 3 месеца стои в ареста, нали. 3 месеца. Някой да е чул някакви допълнителни резултати да има, някаква допълнителна фактология? Няма. По-добре Прокуратурата вместо да се втурва да влиза тук и там, за да угоди на общественото очакване за бърза реакция, по-добре да си посвърши работата и да си поразгледа забатачените разследвания и проверки. Защото това не е човешко. Да държиш ти 3 месеца един човек в условия на затвор, лишен от абсолютно всички свободи и права и да не можеш да изкараш никакви доказателства за това, че той продава български паспорти. Нещо повече, Вие и мисля, че Вие господин Стойнев, даже съвсем така отгоре ангро от тази трибуна го използвахте едва ли не като факт, доказан факт. Ама не е доказан. Утре може с Вас да се случи, може с някой друг да се случи. Толкова за Прокуратурата, за разпореждането на господин Дончев няма да коментирам, но в крайна сметка не е добре да се правят от тази трибуна прибързани пресилени обобщения без факти, да се изнасят твърдения, характерни за фалшив сайт, защото това е жалко, неморално, унизително. И в крайна сметка, от всичките тия прения може да излезе така, че да се докараме до такова състояние, че да връщаме тези 53 милиона европейски пари, което няма да е добре за България.", "date": "2019.02.01", "title": "Валери Симеонов: БСП, Вие в реалния свят ли живеете, или във вашата паралелна държава?"}
{"url": "https://www.24chasa.bg/novini/article/7277035", "text": "Венецуелският опозиционен лидер Хуан Гуайдо заяви, че отхвърля предложенията на президентите на Мексико и Уругвай да преговарят с президента Николас Мадуро, предаде Асошиейтед прес, цитирана от БТА.  Гуайдо посочи, че е готов да участва в евентуални преговори, но само ако те са за оттеглянето на Мадуро от властта. \"Проявяваме интерес към преговори, но само с цел определяне на условията за прекратяване на узурпирането на властта\", заявява Гуайдо в писмо, което, както съобщи, е изпратил до уругвайския държавен глава Табаре Васкес и мексиканския президент Андрес Мануел Лопес Обрадор. Според Гуайдо фактът, че те не взимат страна в кризата във Венецуела ги прави съюзници на Мадуро. Мексико и Уругвай обявиха, че ще проведат на 7 февруари в Монтевидео конференция на страните, запазили неутралитет по отношение на събитията във Венецуела. Хуан Гуайдо се обяви миналата седмица за временно изпълняващ длъжността президент на Венецуела, изрази решимостта си да свали правителството на Николас Мадуро и получи подкрепата на Съединените щати и други държави. Опозиционното движение на Венецуела определи за своя цел произвеждането на демократични избори. Съединените щати също отхвърлиха предложенията на Мексико, Уругвай и Ватикана за посредничество между правителството и опозицията на Венецуела.", "date": "2019.02.01", "title": "Гуайдо отхвърли предложенията на Мексико и Уругвай за посредничество"}
{"url": "https://www.24chasa.bg/novini/article/7277018", "text": "74-годишният мъж, който получи сериозни изгаряния при инцидент в гробищния парк във Велико Търново, е транспортиран в Клиниката по изгаряния в \"Пирогов\", съобщиха от областната болница. Възрастният търновец пострадал в петък следобед, след като в нетрезво състояние е подпалил брадата си с цигара.  Човекът бе откаран в спешното отделение във Велико Търново, откъдето са преценили, че състоянието му налага високоспециализирана помощ.  Инцидентът се изяснява и от полицята във Велико Търново.", "date": "2019.02.01", "title": "Транспортираха в \"Пирогов\" мъжа, който се подпали с цигара във Велико Търново"}
{"url": "https://www.24chasa.bg/novini/article/7277065", "text": "Удължава се срокът за подаване на заявления за концесията на Летище София, предаде  Това съобщиха от Министерството на транспорта. Причината е искане на икономически оператори за удължаване на срока. Промяната е съгласувана и със Световната банка, която е консултант по сделката.                                                                                                                                                                                                                                                                                                                       ", "date": "2019.02.01", "title": "Удължава се срокът за подаване на заявления за концесията на Летище София"}
{"url": "https://www.24chasa.bg/novini/article/7276931", "text": "Създаване на център за трансплантации на бял дроб във ВМА и “Света Екатерина” с екип от специалисти на двете болници залага проектът на Национална програма по донорство и трансплантации. Той все още се подготвя от здравното министерство, агенцията по трансплантации и координаторите по донорство. Екипите ще включват пулмолози, сърдечни хирурзи, реаниматори. Предвидено е специалното им обучение, а програмен директор извършва мониторинг на целия процес на работа. Очаква се програмата да се финализира до края на февруари, обяви министър Кирил Ананиев в парламентарния контрол в петък. Той припомни и договорката отпреди седмица с болницата във Виена, според която годишно до 5-има наши пациенти ще могат да бъдат трансплантирани там, както и че ще се обучават български лекари. “Основната ни цел е в края на 2019 г. или най-късно в началото на 2020 г. в България да може да се проведе първата белодробна трансплантация”, каза Ананиев. БСП свика дебат по темата, който ще се проведе следващия петък. Доклад за състоянието на психиатричните болници у нас ще представи министърът в сряда на заседание на Министерския съвет, стана още ясно по време на контрола. Той е възложен от премиера Бойко Борисов.", "date": "2019.02.01", "title": "До 1 година първа трансплантация на бял дроб в България"}
{"url": "https://www.24chasa.bg/novini/article/7277088", "text": "Окръжният съд в Ловеч остави в ареста и задържания Валентин Йотов от луковитското село Дерманци, един от посредниците в даването на суми към служители на ТЕЛК - Ловеч, за издаване на решения за инвалидност. Той бе арестуван вчера заедно с председателя на Комисията д-р Донка Минкова, която е привлечена като обвиняема за вземане на подкуп. Мотивите на съда са, че са налице доказателства, според които може да се направи основателно предположение, че е извършил тежко престъпление, както и да извърши друго престъпление. Според обвинението Валентин Йотов многократно е водил телефонни разговори с другата обвиняема - д-р Минкова. Той е свидетелствал, че е дал 1500 лева за издаване на ТЕЛК решение за негово внуче и е съдействал за такова на дете на брат си за същата сума. В съдебната зала стана ясно още, че обвиняемият е осъждан и неграмотен. Решението на съда може да се обжалва в тридневен срок пред Апелативния съд във Велико Търново.", "date": "2019.02.01", "title": "Окръжният съд остави в ареста и задържания посредник за подкуп в ТЕЛК - Ловеч"}
{"url": "https://www.24chasa.bg/novini/article/7276856", "text": "В непосредствено бъдеще не предстои военна интервенция във Венецуела, заяви днес съветникът на Белия дом по въпросите на националната сигурност Джон Болтън, цитиран от Ройтерс и БТА.  В интервю за популярно американско радиопредаване Болтън още веднъж каза, че са възможни всякакви опции за решаване на венецуелската политическа криза. На въпрос дали в непосредствено бъдеще във Венецуела предстои военна интервенция на САЩ, Бразилия или Колумбия или съвместна операция на трите държави Болтън отговори отрицателно. \"Президентът каза, че са възможни всякакви опции. Нашата цел обаче е мирна смяна на властта\", изтъкна той. Правителството на Доналд Тръмп цели да отстрани Николас Мадуро от президентския пост и изрази подкрепата си за опозиционния лидер Хуан Гуайдо, който се обяви за президент на Венецуела. САЩ наложиха санкции на венецуелската държавна петролна компания \"Петролеос де Венесуела\", а Джон Болтън предупреди другите страни да не извършват сделки с правителството на Мадуро по отношение на други венецуелски активи (като например злато). Високопоставен служител каза пред Ройтерс, че Венецуела планира скоро да продаде 15 тона злато на Обединените арабски емирства от резервите на централната си банка. Болтън реагира днес на тази информация с поредица от публикации в Туитър, в които обвини Мадуро, че извозва със самолет венецуелски активи. \"Дали той (Мадуро) краде ресурси от народа, за да плати за руска интервенция?\", написа Болтън в профила си в социалната мрежа.", "date": "2019.02.01", "title": "Джон Болтън: Не предстои военна интервенция във Венецуела"}
{"url": "https://www.24chasa.bg/novini/article/7276861", "text": "Екипажът на Международната космическа станция (МКС) вчера изведе в орбита 5 малки спътника, предаде ТАСС, позовавайки се на страницата на Роскосмос в Туитър. За целта беше използвана японската система за дистанционно манипулиране JEM RMS и пусковата система NanoRacks. Космическите апарати Sat-1, Sat-2, Delphini-1, UNITE и TechEdSat-8 ще имат за цел да изпълнят научни и комуникационни задачи, предаде БТА.  Екипажът на МКС сега се състои от трима души - руския космонавт Олег Кононенко, астронавтите Ан Макклейн от НАСА и Давид Сен-Жак от Канадската космическа агенция.", "date": "2019.02.01", "title": "Пет малки спътника бяха изведени в орбита \nот МКС"}
{"url": "https://www.24chasa.bg/novini/article/7276873", "text": "Съдът постанови мярка за неотклонение \"задържане под стража\" на председателя на ТЕЛК - Ловеч, д-р Донка Минкова, която бе задържана вчера /31 януари/ и привлечена като обвиняема за вземане на подкуп, предаде БТА.  Мотивите на съда са, че според събраните доказателства и свидетелските показания може да се направи основателно предположение, че обвиняемата е извършила престъпление, за което се предвижда до 6 години лишаване от свобода. Според съдия Васил Анастасов налице е реална опасност д-р Минкова да извърши други престъпления. Решението на съда може да се обжалва в тридневен срок в Апелативен съд - Велико Търново. В началото на съдебното заседание защитата на Донка Минкова - адвокат Стефан Гецов, поиска отвод на съдебния докладчик. Мотивът бе, че от арестуването й до днес в съдебната зала, без да е призната за виновна, е обект на изключителен медиен интерес. Журналистическото нашествие, както се изрази адвокат Гецов, било обстоятелството, което влияело на докладчика по делото. Съдия Васил Анастасов отхвърли искането му, като изтъкна, че присъствието на медиите не може да повлияе на обективността му. Съдът не прие и постъпилото искане от защитата за съдебно-медицинска експертиза, която да даде заключение за характера и вида на заболяванията, от които д-р Минкова страда, както и дали могат да й бъдат създадени необходимите условия, от които тя се нуждае, в следствения арест и евентуално в болницата към Затвора в Ловеч. Съдът обаче прие като доказателства медицинските документи, според които обвиняемата страда от заболявания на гръбначния стълб и черния дроб. По време на съдебното заседание бе посочено, че на 28 януари т.г. свидетелят Иван Колев от Ловеч, в лична среща с Минкова, й е дал 200 лева и медицински документи за определяне процент за нетрудоспособност и такова решение е било издадено. В съдебната зала стана ясно още, че при претърсване на жилището на Минкова е била намерена голяма сума пари, както и три папки с медицински документи, необходими за издаване на ТЕЛК решения. Във всяка папка е имало по 500 лева. При разследването е установено, че д-р Минкова е провела множество разговори с другия обвиняем - Валентин Йотов. От неговите обяснения е станало ясно, че е дал 1500 лева за издаване на ТЕЛК решение за негова внучка и е съдействал за такова на детето на брат си за същата сума. Адвокат Гецов зави, че ще обжалват решението. Според него съдът е взел едно изключително погрешно решение и добави, че д-р Минкова е с 95 процента инвалидност, затова е трябвало да постанови \"домашен арест\". Предстои Окръжният съд да се произнесе по мярката за неотклонение и на другия обвиняем по делото - Валентин Йотов.", "date": "2019.02.01", "title": "Съдът остави в ареста председателя на ТЕЛК - Ловеч, обвинена в подкуп"}
{"url": "https://www.24chasa.bg/novini/article/7276872", "text": "От ГДБОП и \"Икономическа полиция\" са извършили проверки за неправомерен достъп до деловодната система на община Ловеч, съхраняваща лични данни на граждани. Той е бил осъществен от общинския съветник в Ловеч Данчо Заверджиев по време на заседанието на Общинския съвет вчера, съобщи кметът на общината Корнелия Маринова, цитирана от БТА. За случая е уведомена и Окръжна прокуратура - Ловеч. \"Аз лично подозирам, че общински служител е този, който е дал възможност за достъп до системата. Мисля, че това се доказва и от предварителните документи, които излизат, проверки от информационни системи\", заяви кметът и добави, че за подобно действие се предвижда наказателна отговорност. По думите й веднага след като е установен неправомерния достъп е била спряна системата. Затова не може да има каквото и да е притеснение по отношение сигурността на личните данни. \"Неслучайно на секундата сме предприели решителни мерки, защото всичко останало ще трябва да се докаже и да се наложат такива санкции, каквито законът изисква. За мен това е изключително грубо престъпление. Престъпление срещу гражданите и сигурността на техните данни и не знам дали си дават изпълнителите сметка колко престъпно деяние са извършили\", каза още кметът.", "date": "2019.02.01", "title": "Проникнаха в системата за лични данни в Ловеч"}
{"url": "https://www.24chasa.bg/novini/article/7276875", "text": "Британският министър на външните работи Джереми Хънт, който тези дни е в Букурещ за участие в неформалната среща на министрите на външните работи на страните от ЕС, се срещна днес с румънския президент Клаус Йоханис и с премиера Виорика Дънчила, съобщава информационният сайт Зиаре. Сред обсъдените теми са били Брекзит и двустранните отношения. Британският външен министър \"е изразил изключителната оценка на Великобритания за усилията на президента Клаус Йоханис за запазване и укрепване на правовата държава в Румъния\", посочва Зиаре, предаде БТА. Румънският президент е настоял върху необходимостта от одобрение на споразумение за излизането на Великобритания от съюза, тъй като липсата на такова ще има значителни негативни последици както за Обединеното кралство, така и за страните от ЕС. Йоханис е посочил, че споразумението между Великобритания и 27-те от ЕС е най-ефективният механизъм за осигуряване на подредено оттегляне на Обединеното кралство от ЕС, ограничавайки негативните последици, които ще причини Брекзит и гарантирайки правата на гражданите на ЕС, които живеят, работят и учат във Великобритания, се посочва в прессъобщение на румънското президентство. Румънският президент е подчертал, че двустранните отношения не трябва да бъдат повлияни негативно от процеса Брекзит. В този контекст той се е обявил в подкрепа на укрепването на двустранното Стратегическо партньорство със засилване на сътрудничеството в сферата на външната политика и сигурността, включително в рамките на НАТО и по Източния фланг на алианса. Йоханис е заявил на министър Хънт, че защитата на правата на румънските граждани остава негов приоритет и е поискал те да бъдат третирани в Обединеното кралство така, както са третирани британските граждани в Румъния. В прессъобщение на румънското правителство се посочва, че на срещата между британския външен министър и румънския премиер са били обменени мнения за Брекзит с акцент върху правата на гражданите на двете страни, съобщава Зиаре. Подчертан е бил и развоят на икономическите отношения, белязани от положителна тенденция на търговския стокообмен, както и изключителният принос на румънската общност за британското общество, се казва още в прессъобщението. Румънският премиер Виорика Дънчила е подчертала интереса на Румъния за разширяване на двустранното сътрудничество и е изразила задоволство от откриването в Букурещ на бюро на Лондонската борса. На срещата е било високо оценено сътрудничеството в сферата на сигурността и отбраната, което е смятано за основен стълб за постигането на мир и просперитет и в подкрепа на трансатлантическите цели.", "date": "2019.02.01", "title": "Йоханис: Споразумението с Великобритания е най-ефективният механизъм за Брекзит"}
{"url": "https://www.24chasa.bg/novini/article/7276827", "text": " До момента е установено, че чрез неистински документи е прехвърлила по сметки на свои близки, а след това към нейната 188 000 лева и то за период само от няколко месеца – от септември миналата година до момента. Парите са били усвоени от сметката на един вложител на банката. Възрастна жена, която не е разбрала, че има липси. В момента текат проверки дали не са били ужилени и други клиенти на банката. „Банкерката” е подготвяла фалшиви платежни, които е обработвала, тогава, когато колегите й работещи на каса не са били на работното си място, като е използвала техните акаунти за достъп до системата. Самата тя е била служителка в т. нар. „фронтофис”. Банковата служителка е била задържана в четвъртък, за срок до 24 часа, като късно вечерта е била настанена в Инфекциозно отделение на Силистренската болница. Затова и й е наложена парична гаранция от 10 000 лева и забрана да напуска страната, съобщи окръжният прокурор на Силистра Теодор Желев. На лицето е повдигнато обвинение за извършено престъпление по смисъла на член 203 от НК за извършено длъжностно придсвояване в особено големи размери , които представляват особено тежък случай. Наказанието, което предвижда закона е лишаване от свобода до 20 години. Престъплението е било установено чрез вътрешните механизми за сигурност на банката, след което материалите са били предадени на прокуратурата, а тя от своя страна е образувала досъдебно производсво и е предприела необходимите процесуални действия включващи разпити на лица и съответно повдигане на обвинение.", "date": "2019.02.01", "title": "20 г. затвор грозят банковата служителка, присвоила близо 200 000 лева в Силистренско"}
{"url": "https://www.24chasa.bg/novini/article/7276848", "text": "Светът ще бъде по-малко сигурен без договора за ликвидиране на ракетите със среден и малък обсег, заяви германският министър на външните работи Хайко Маас, цитиран от Ройтерс, съобщи БТА. Маас отбеляза, че Русия не е готова да възстанови доверието в споразумението. Германският външен министър направи този коментар в Туитър, след като по-рано днес САЩ обявиха, че от утре спират да изпълняват задълженията си по двустранния договор с Русия и че до 6 месеца ще се изтеглят от него, ако тя не започне да го спазва.", "date": "2019.02.01", "title": "Германия: Светът ще е по-малко сигурен без договора за ракетите"}
{"url": "https://www.24chasa.bg/novini/article/7276881", "text": "В българските училища не се преподава това, което се е случило в близката история, като „инерция” има и в паметниците, наименованията в малките населени места и носталгията по комунизма в реториката на бившата компартия БСП. В резултат на всичко това младите хора са застрашени от това да повторят грешките на своите предци, страдали заради идеологии като националсоциализма и болшевизма. За това предупреди евродепутатът от ГЕРБ/ЕНП Андрей Ковачев в студиото на „Лице в лице” по  . На днешния ден на възпоменание на паметта на жертвите на комунизма той припомни думите на Роналд Рейгън: „Свободата е само на едно поколение от изчезване”. Той беше категоричен: „В БСП, когато стане въпрос за това, казват „Вие искате да променяте историята!”. Не, г-да комунисти, вие променихте историята, вие преподавахте с десетилетия фалшива история – каквото правеха и в Македония! Сега искаме обективния прочит на историята – за това, което се е случило преди 9 септември и това, което се е случило след 9 септември”. Обществото реагира много страшно, когато се говори за жертвите на нацизма, но приема сякаш някак си безразлично жертвите на комунизма. Според Ковачев причината е в наслагването на десетилетия страх да се говори за това нещо, насочването на историята само в една посока: „Това е десетилетното наслагване на темата в тази посока. Защо е толкова сложно в Македония да кажеш истината, защо е толкова опасно да кажеш какъв е Гоце Делчев или Даме Груев – десетилетия е бил насаждан страх”. Ковачев беше категоричен, че комунистите са виновни за избухването на гражданската война у нас, започнала с атентата в „Света Неделя” през 1925 г. Според него ликвидираните от царския режим са по-малко от жертвите на „червения” терор: „Какво трябва да направи една държава, когато има въоръжена банда в гората, сега има такива хора и ги наричат „терористи”.", "date": "2019.02.01", "title": "Андрей Ковачев: Десетилетия у нас и в Македония се учеше фалшива история"}
{"url": "https://www.24chasa.bg/novini/article/7276842", "text": "Възрастен мъж е пострадал при инцидент в района на гробищния парк във Велико Търново този следобед, съобщиха от ОД МВР в старата столица. Той е с изгаряния и е откаран в Спешна помощ. Състоянието му и подробностите около случая се изясняват. По непотвърдена информация той е бил пиян и се е подпалил с цигара.", "date": "2019.02.01", "title": "Откриха старец с изгаряния в\nгробището на Велико Търново"}
{"url": "https://www.24chasa.bg/novini/article/7276895", "text": "Шофьорите да карат с повишено внимание в тунел „Мало Бучино“ на АМ „Струма“ в посока Перник, съобщиха от пресцентъра на АПИ. Поради организационната подготовка за предстоящите ремонтни дейности на облицовъчните пана в съоръжението, трафикът ще се осъществява в изпреварващата лента и скоростта на движение е до 50 км/ч. Ограничено е преминаването в активната лента на тунела. Предвижда се ремонтът да започне през следващата седмица и да завърши през март т. г. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.02.01", "title": "АПИ: Карайте внимателно в тунел „Мало Бучино“ на „Струма\" към Перник"}
{"url": "https://www.24chasa.bg/novini/article/7276902", "text": "Земетресение с магнитуд 6,5 разтърси днес Южно Мексико, предаде Ройтерс, като се позова на Геофизическия институт на САЩ. Епицентърът на силния трус е бил в щата Чиапас, предаде БТА. Земетресението разлюля сгради в столицата Мексико. Някои хора напуснаха офисите и излязоха на улицата. За момента няма данни за пострадали и сериозни щети.                                                                                                                                                                                                                                                                                                                       ", "date": "2019.02.01", "title": "Земетресение с магнитуд 6,5 разтърси Южно Мексико"}
{"url": "https://www.24chasa.bg/novini/article/7276917", "text": "На 28 януари за първи път в албанския телевизионен ефир прозвучаха новини на български език, съобщиха от пресцентъра на външното ни министерство. С това бе официално отбелязано започването на редовно половинчасово предаване, предназначено за българското национално малцинство в страната. Програмата на български език ще се излъчва ежедневно от 17.30 часа по Втора програма на националната телевизия. В първите предавания има само новини на български език. В най-скоро време тя ще бъде запълнена с видео материали за България. Целта е занапред да бъдат създавани и излъчвани повече материали за живота на българското малцинство в Албания. Посолството на България в Тирана убеди ръководството на Албанската национална телевизия в програмата да бъде включен модул „Аз уча български“, който да помага на сънародниците ни в Албания да учат съвременен български език. Модулът е съвместна продукция на БНТ и Министерството на образованието и науката на България.", "date": "2019.02.01", "title": "Новини на български огласиха за пръв път албанския тв ефир"}
{"url": "https://www.24chasa.bg/novini/article/7276901", "text": "Обилните снеговалежи станаха причина за десетки отменени полети, а на места хората дори не успяха да се приберат до домовете си. Подобни гледки можеше да се видят в голяма част от югозападна Великобритания. Закъсалите водачи обвиняват общинските власти, че пътищата не са почистени. Шотландия измериха рекордните -15 градуса. Снежна покривка натрупа дори в обичайно по-топлия Лондон. В Англия, Уелс и Шотландия е обявен оранжев код за опасно време. 35 полета са отменени на лондонското летище \"Хийтроу\". Затворени са пистите в Бристол и Бърнмут. ", "date": "2019.02.01", "title": "Транспортен хаос и температурни рекорди във Великобритания (Снимки)"}
{"url": "https://www.24chasa.bg/novini/article/7276920", "text": "Съдът остави д-р Донка Минкова, председател на ТЕЛК-Ловеч, за постоянно в ареста. До решението се стигна след неколкократни прекъсвания и скандал между адвоката на обвиняемата Стефан Гецов и журналисти, отразяващи делото. , след като преди година прокуратурата е образувала досъдебно производство въз основа на разработка на ДАНС. Заедно с нея бе арестуван и Валентин Румянов от с. Дерманци, който бил посредник при получаване на определени суми. Преди да бъде даден ход на делото, адвокат Гецов поиска отвод на съда, тъй като от ареста ѝ в четвъртък до петък подзащитната му била обект на медиен интерес, без да е призната за виновна. “Журналистическото нашествие”, както се изрази той, било обстоятелство, което можело да повлияе на докладчика по делото. Тогава бе направено първото прекъсване. А недоволството си срещу журналистите адвокат Гецов изля и извън съдебната зала. На излизане Минкова бе попитана от какво се притеснява. “От нищо! Абсолютно от нищо”, отвърна тя, докато вървеше с белезници. Съдия Васил Атанасов отхвърли искането на адвокат Гецов, като изтъкна, че присъствието на медии не може по никакъв начин да повлияе на обективността му. Последва ново искане от защитата за час време, през което Минкова да се запознае с материалите на обвинението. И когато най-после всички бяха в залата, адвокат Гецов представи множество епикризи, доказващи, че докторката страда от различни заболявания, в това число и от цироза. Той настоя за назначаване на съдебно-медицинска експертиза, за да се даде заключение за състоянието на обвиняемата и може ли да ѝ бъдат осигурени условия и режим на хранене в затвора, отговарящи на влошеното ѝ здраве. Наблюдаващият зам. окръжен прокурор Димитър Димитров възрази и отново заседанието бе прекъснато. Този път, за да бъдат заверени представените епикризи. На журналистическо запитване към д-р Минкова дали е освидетелствана от ТЕЛК, тя отговори с да и че има 95% инвалидност. Съдът счете, че искането за съдебномедицинска експертиза е неоснователно и го остави без уважение. И най-сетне, като взе предвид доказателствата, даде ход на делото. Обвинението каза, че при претърсване в жилището на обвиняемата Минкова е била намерена значителна сума пари и 3 папки с медицински документи с по 500 лева във всяка. Прокурор Димитров настоя за най-тежката мярка не защото може да се укрие, а защото може да въздейства на засегнати по делото. Това бе взето предвид от съда, който остави д-р Донка Минкова за постоянно в ареста.", "date": "2019.02.01", "title": "Арестуваната шефка на ТЕЛК в Ловеч имала 95% инвалидност"}
{"url": "https://www.24chasa.bg/novini/article/7276942", "text": "„Развитието на вече съществуващите индустриални зони и създаването на нови е много важен аспект за успешното насърчаване и привличане на инвестиции. България може да предложи макроикономическа и политическа стабилност, което е от първостепенно значение за всяка инвестиция“. Това каза министърът на икономиката Емил Караниколов по време на среща с министъра на инвестициите и международното сътрудничество на Египет Н. Пр. д-р Сахар Наср, предаде БТА.  Той подчерта, че през последната една година е налице изключително активизиране на двустранните ни отношения и се надява, че всичко това ще доведе и до стартиране на конкретни проекти. Като най-бързо развиващи се сектори на българската икономика икономическият министър посочи информационните и комуникационни технологии, както и технологичните паркове. „Уверен съм, че ще постигнем и нарастване на двустранната търговия, чието равнище не отговаря на възможностите на България и Египет“, допълни той. Според него България би могла да изнася за Египет продукти на хранително-вкусовата промишленост, селскостопански продукти, електрическа и електронна апаратура, строителни материали и др. Двете страни се обединиха в мненията си за организиране на съвместен бизнес съвет в най-кратки срокове, чрез който фирми от двете страни ще имат възможност да се запознаят със съществуващия потенциал в различни икономически сектори. Министър Караниколов заяви, че той и екипът му се стремят да поддържат интензивен диалог с традиционните партньори на България в Близкия изток и Северна Африка. „Надяваме се с конструктивни разговори и срещи да допринесем страната ни да развива пълноценни и взаимноизгодни отношения с Египет във всички области от взаимен интерес - икономика, енергетика, земеделие, туризъм, култура, образование“, каза министър Караниколов.", "date": "2019.02.01", "title": "Караниколов: Развитието на нови индустриални зони е важен аспект за привличане на инвестиции"}
{"url": "https://www.24chasa.bg/novini/article/7276950", "text": "Главният прокурор на холандския Върховен съд призова днес най-висшата съдебна инстанция в страната да анулира решение, обвиняващо Холандия, че е отговорна за смъртта на неколкостотин босненски мюсюлмански мъже по време на клането в Сребреница през 1995 г., предаде АФП, цитирана от БТА. Клането, при което бяха избити близо 8000 босненски мюсюлмански мъже и момчета, е една от най-тъмните страници в историята на Холандия, както и на войната в Босна /1992-95/, отбелязва АФП. Анклавът Сребреница се намираше под защитата на ООН, когато бе превзет на 11 юли 1995 г. от босненските сръбски сили. Холандските сини каски са подслонили хиляди бежанци в базата на ООН. Впоследствие обаче те са позволили на босненските сръбски сили да евакуират бежанците. Мъжете и момчетата са били отделени и качени в автобуси. Холандската държава бе призната през 2014 г. за частично отговорна за смъртта на 350 босненски мюсюлмани. Холандската държава обжалва съдебното решение пред Върховния съд, след като то бе потвърдено от апелативна съдебна инстанция през 2017 г. Главният прокурор Петер Влас посочи в документ на Върховния съд днес, че решението на апелативната съдебна инстанция \"не може да бъде потвърдено\". Холандските войници действаха във военна ситуация и бяха принудени да вземат решение под изключителен натиск и под заплахата от въоръжен конфликт, заяви Влас. Той добави, че противно на това, което постановява решението на апелативната съдебна инстанция, холандските войници не са можели да бъдат сигурни, че мюсюлманските мъже ще бъдат убити. При холандската съдебна система становището на главния прокурор няма задължаващ характер, но обикновено Върховният съд се съобразява с него, отбелязва АФП. Окончателното решение на Върховния съд се очаква на 19 април. Съдът не преразглежда делото по същество, а се занимава с неговата форма и мотивите за съдебното решение. Бившият военен лидер на босненските сърби Ратко Младич и бившият босненски политически лидер Радован Караджич бяха признати за виновни за геноцид заради ролята им за клането в Сребреница. Двамата обжалваха съдебното решение.", "date": "2019.02.01", "title": "Главният прокурор на Холандия: Държавата ни не е виновна за клането в Сребреница"}
{"url": "https://www.24chasa.bg/novini/article/7272953", "text": "Звеното за координация (ЗК) към Фонд на фондовете (ФнФ) е единна точка за контакт и предоставяне на информация за възможности за европейско финансиране – по финансовите инструменти по Оперативните програми 2014 г. - 2020 г. и по плана „Юнкер“. Експертите в структурата оказват и съпътстваща подкрепа за проектни идеи и подпомагат контакта със съответните институции, които имат отношение към реализацията им. Самият Фонд на фондовете структурира и управлява финансови инструменти със средства предоставени от Европейските структурни и инвестиционни фондове, които са възвръщаеми и позволяват да се инвестира отново (т.нар. „рециклиране“). По този начин се постига по-ефективното им и устойчиво управление, икономии от мащаба и изграждането на професионална експертиза на национално ниво. Новата структура в услуга на институциите и бизнеса към Фонд на фондовете е създадена с цел да опрости достъпа до европейско финансиране. Звеното отговаря на широк кръг от запитвания относно проектни идеи, предложения и инвестиционни намерения на различен етап на развитие или готовност като осигурява експертни становища и съвети за възможностите за финансиране включително и комбинирано такова в публичния и частен сектор. На европейско ниво също е създаден единен европейски консултантски център по плана „Юнкер“, с който ЗК си партнира директно. В последните години комбинираното финансиране става все по-популярно, тоест когато един източник няма да е достатъчен, да се търсят два или повече, които да се комбинират. Трудността за крайните получатели е, че от една страна те трябва да се информират от многобройни източници за възможностите, а от друга трябва да работят по различни правила заради тези различни източници на финансиране. Именно тук идва ролята на Звеното за координация – съществува проектна идея, но инициатора не знае към кого да се насочи. В случаите, когато ресурсът е недостатъчен и заинтересованата страна се обърне към Звеното, то му предлага възможности за финансиране или комбинирано такова, така че идеята да се реализира. Важно е да се отбележи, че всички услуги са безплатни, тъй като ЗК не генерира печалба от своята дейност. Информацията може да бъде получена по телефон, електронна поща, както и могат да бъдат изпратени запитвания през страницата на Фонд на фондовете ( ). Обработват се и въпроси препратени от други институции в България. „Ние сме екип, които може да помогне на крайните получатели, когато срещнат трудности по време на структуриране и изпълнението на проектите си“, казват служителите в ЗК. Звеното цели да даде възможност на публичните органи и бизнеса да разширяват кръгозора и обхвата на собствените си идеи. Екипът се състои от трима експерти и ръководител, които имат разпределени ресори, както следва: за малки и средни предприятия, и стартиращи предприемачи; за инфраструктурни проекти и стратегически инвестиции, както и служител, който отговаря конкретно за по-цялостната подготовката на Фонд на фондовете и България за финансовите инструменти в бъдещия програмен период 2021 г.- 2027 г. Звеното не просто отговаря еднократно на запитвания, но заинтересованите институции и фирми имат дългосрочен партньор, който е на разположение във всеки етап от осъществяването на даден проект и има необходимост от различен вид помощ. Услугата, която предлага новосъздадената структура е изцяло партньорска, съветническа, без ангажимент кандидатът да предприеме оказаните му стъпки. Експертите от ЗК често взимат участие в различни специализирани събития, както в София, така и в страната. „Тъй като София е столица, има концентрация на финансови институции и на административни органи, но за нас е много важно и регионалното присъствие“, уточнява екипът и продължава: „Като част от Фонд на фондовете имаме възможност да си сътрудничим с управляващите органи и областните информационни центрове (ОИЦ). Успяхме да се включим в кампании, които не бяха организирани от нас, а от партньорите на Фонда, управляващите органи и Централното координационно звено (ЦКЗ). През последните 3 месеца сме посетили над 20 града, като сме участвали в различни събития, организирани от ФнФ и създадената партньорска мрежа. Желанието ни е през 2019 г. да достигнем до по-широк кръг заинтересовани лица и да продължим да участваме в различни събития. Целта, която сме си поставили е да бъдем все по-разпознаваеми и да помогнем на повече крайни получатели с добри идеи да ги реализират.“", "date": "2019.02.01", "title": "Имате проектна идея?"}
{"url": "https://www.24chasa.bg/novini/article/7276819", "text": "Делът на руснаците, които смятат, че страната им се движи в погрешна посока, се е увеличил до най-високото си ниво от 2006 г., показва проучване, цитирано от Ройтерс и БТА. Според допитването на независимия московски център \"Левада\" 45 процента от руснаците в момента смятат, че страната им се движи в погрешна посока, а 42 процента одобряват следвания курс. Резултатите бележат рязка промяна в сравнение с преди година, когато едва 28 процента са заявили, че според тях Русия се движи в погрешна посока, а 55 процента са одобрили следвания курс. Данните не представляват непосредствена опасност за президента Владимир Путин, който доминира в руската политика вече 19 години и чийто рейтинг на одобрение остава над 60 процента, отбелязва Ройтерс. Те обаче пораждат въпроси по какъв начин Кремъл може да се опита да обърне установената както от независими, така и от държавни социологически институти тенденция за спад в рейтинга му от преизбирането му миналата година. Държавен социологически институт заяви миналия месец, че общественото доверие към Путин е спаднало до най-ниското си равнище от 13 години на фона на тревогата от намаляване на доходите на домакинствата и непопулярните правителствени решения за повишаване на пенсионната възраст и на данък добавена стойност.", "date": "2019.02.01", "title": "Руснаците се тревожат, че страната им се движи в погрешна посока"}
{"url": "https://www.24chasa.bg/novini/article/7276576", "text": "Венероход, който да работи при температура 500 градуса Целзий, може да бъде създаден в Русия, като масата му ще е малко повече от тон, предаде ТАСС. Подобен проект предлагат да осъществят специалисти от научно-производственото обединение \"С.А. Лавочкин\". \"Целта на проекта е да бъде създаден венероход, който може да се движи по грунта на Венера, както марсоходът \"Кюриосити\" го прави по грунта на Марс - заяви представител на НПО \"Лавочкин\". - Задачата ще е венероходът да функционира при температура 500 градуса Целзий\", информира БТА. По думите му, ще е нужно разработването на високотехнологични компоненти за венерохода - акумулаторни батерии, електродвигатели, механизми, електроника. Разработването на венероход ще е по силите на НПО \"Лавочкин\", тъй като предприятието има голям опит в създаването на лунни и марсиански апарати. \"В момента по този проект не се извършва научно-изследователска дейност\", уточни специалистът. Проектът може да бъде включен в следващата Федерална космическа програма, чието осъществяване ще е след 2025 г. Той обаче няма да е част от съвместната руско-американска мисия \"Венера-Д\". За научно-изследователската дейност ще са нужни две-три години в зависимост от програмата, а разработването на самия проект ще отнеме 5-6 години от началото му до изстрелването. Сред свързаните с венерохода предимства е възможността не само да се извършат изследвания на мястото, където е кацнал апаратът, но и да се вземат проби от грунта в други точки на повърхността на Венера. Специалистът уточни също, че при изстрелването венероходът ще се намира във вътрешността на спускаем апарат, а при работата си на Венера ще има автономно управление. Връзката с него ще се осъществява посредством орбитален или спускаем апарат.", "date": "2019.02.01", "title": "Русия може да създаде венероход за работа при температура 500 градуса Целзий"}
{"url": "https://www.24chasa.bg/novini/article/7276818", "text": "Продължаваме изграждането на два отливни канала в индустриална зона \"Хладилника - Витоша\", район \"Лозенец\", съобщиха от \"Софийска вода\". Във връзка с ремонтната дейност е създадена временна организация на движението oт 5 до 22 февруари в рамките на кръстовището бул. \"Черни връх\" и ул. \"Филип Кутев\". По посока Център, в кръстовището, движението е ограничено в една лента. Инвестиционният проект на \"Софийска вода\" е с прогнозна стойност 1 835 000 лева. С реализирането му ще се подобри качеството на канализацията за живеещите в кв. \"Кръстова вада - изток\", както и за имотите, прилежащи към бул. \"Черни връх\". Осъществяването му ще осигури и отвеждането на дъждовните води от района, като по този начин ще бъде предотвратен рискът от наводнения на имоти. Проектът предвижда строителство на отливни канали по ул. \"Филип Кутев\" в участъка от бул. \"Черно връх\" до ул. \"Атанас Дуков\" и по ул. \"Хижите\" от ул. \"Атанас Дуков\" до Драгалевска река. Новите канали се изграждат от стъклопластови тръби с диаметър 1800 мм и 14000 мм, като общата им дължина е 517м. Реализацията на двата отливни канала ще подобри функционирането на канализационната система по бул. \"Черни връх\" и на кв. \"Кръстова вада - изток\", като осигури отвеждане на дъждовните води към р. Драгалевска.", "date": "2019.02.01", "title": "Продължават строежа на 2 отливни канала в индустриална зона \"Хладилника - Витоша\""}
{"url": "https://www.24chasa.bg/novini/article/7276822", "text": "Затоплянето на времето през последните дни е засилило миграцията на дивите птици, а заедно с това и опасността от разпространение на птичия грип по прелетния им път в региона, съобщи д-р Стоян Колев от Областната дирекция по безопасност на храните в Ямбол, цитиран от БТА. Проби от умрели диви гълъби, намерени наскоро край село Странджа, община Болярово, не са показали наличието на вируса на заболяването. Въпреки това ветеринарите следят внимателно състоянието на птиците, отглеждани в малките стопанства и в големите птицеферми в Ямболска област, както и наличието на умрели диви птици.", "date": "2019.02.01", "title": "Затоплянето на времето засилило миграцията на прелетните птици"}
{"url": "https://www.24chasa.bg/novini/article/7276422", "text": "Американският сенатор демократ Кори Букър обяви, че ще се включи в надпреварата за номинация на своята партия за президентските избори през 2020 г., предаде Асошиейтед прес. Демократът от Ню Джърси направи съобщението днес във видео послание до привържениците му, като наблегна на възстановяването на американското единство в епоха на дълбоки политически разделения, предава БТА. Букър влиза в битката за президентската номинация на демократите, в която вече се включиха трима негови колеги сенатори и скоро може да се присъединят още трима кандидати. През октомври 49-годишният Букър посети щатите Айова и Ню Хемпшър, което беше ранна заявка за намеренията му да се изправи срещу президента Доналд Тръмп. Бивш кмет на Нюарк, афроамериканецът Букър влезе в Сената през 2013 г., за да довърши чужд мандат, а през 2014 г. спечели пълен мандат в горната камара. През 2020 г. той ще може да се кандидатира за втори мандат като сенатор, както и за президент, благодарение на закон, който губернаторът на Ню Джърси подписа през ноември.", "date": "2019.02.01", "title": "Сенаторът от Ню Джърси в надпреварата за номинация за президентските избори догодина"}
{"url": "https://www.24chasa.bg/novini/article/7276424", "text": "Министерството на културата /МК/ е спазило всички ангажименти съобразно сроковете, посочени в обявената процедура за национални участия на организаторите на Венецианското биенале и няма допуснати нарушения и забавяния. Това каза министърът на културата Боил Банов в отговор на депутатски въпрос, предаде БТА. Той отбеляза, че за първи път националното участие на Венецианското биенале на страната ни е регламентирано със статут, в който са заложения ясни изисквания към участниците в различни етапи от подготовката и провеждането му. Информирахме Венецианското биенале за избора на комисар по участието ни в биеналето преди крайния срок, посочен от тях - 30 ноември 2018 г. България получи на 3 декември м.г. официална покана за участие, а конкурсът за кураторски проект е извършен в първия възможен момент, отбеляза още той. Не са констатирани нарушения в процедурата за избор на кураторски проект, обясни той. Министърът посочи още, че има решение на правителството цялостната организация на българското участие в 58-то издание на този престижен форум да се осъществява от Националната галерия. По думите му за националното участие на България в Биеналето през 2019 г. избор на комисар извън структурата на Националната галерия би усложнило и забавило допълнително процедурите, поради което решението директорът на галерията да бъде определен за национален комисар е обосновано и целесъобразно. В отговор на депутатски въпрос относно подписка на гилдията на скулптурите в подкрепа на изпълнение на законната дарителска воля на големия български творец Андрей Николов министърът каза, че Националната галерия работи по експозиция от творби на Николов в държавната част от къщата-ателие на големия творец. Проблем е съсобствеността на имота с неговите наследници. Перманентно се подновяват преговорите със съсобствениците, ще се заема лично с проблема за придобиване на цялата собственост, посочи още министърът.", "date": "2019.02.01", "title": "Няма нарушения и забавяния на процедурите по българското участие на Венецианското биенале"}
{"url": "https://www.24chasa.bg/novini/article/7276444", "text": "Бебе бе открито изоставено на студа в пазарска чанта в парк в Източен Лондон, предаде Би Би Си. Новороденото момиченце било намерено от жена, която разхождала кучето си и чула бебешки плач край Роман Роуд в четвъртък късно вечерта, предаде  Детето е откарано в болница и е в стабилно състояние. Детективите заявиха, че са много обезпокоени за майката, която вероятно „има спешна нужда от медицинско внимание“. Персоналът на болницата нарича бебето Роман, на името на пътя, край който е открито. Момиченцето било в чанта върху бяла кърпа на земята до пейка в парка и не е било скрито, съобщи лондонската полиция. Органите на реда призовават майката да се свърже с тях, за да се уверят, че тя е добре. „Нека всеки, който има информация за случая, да я сподели с нас“, заяви инспектор Шейн Кларк.", "date": "2019.02.01", "title": "Откриха изоставено бебе в пазарска чанта в Лондон"}
{"url": "https://www.24chasa.bg/novini/article/7276476", "text": "Постоянен арест постанови пловдивският окръжен съд за тримата наркопласьори Георги Костадинов - Кадрито,Руслан Йосифов и Виктор Янков. Тя бяха задържани по време на акцията за наркотици в сряда вечерта в пловдивския квартал \"Столипиново\", а в колата им откриха половин килограм хероин. По време на мерките в съда стана ясно, че и тримата са от Кричим. При залавянето на един от дилърите пред кафене клиенти се опитали да попречат на арестуването му. Това наложило да бъдат извикани спецполицаи, а нахлуването им в заведението предизвика напрежение в гетото и изкара по улиците над 500 души. В залата на съда се разбра, че дрогата, намерена в автомобила на Виктор Янков, е била предназначена за \"Столипиново\". Той призна, че хероинът му е даден от Кадрито и Йосифов в Кричим, за да го пренесе до гетото в Пловдив. Двамата го чакали, за да поемат пратката. Полицията ги хванала, преди да я предадат.", "date": "2019.02.01", "title": "Дилърите, разбунили \"Столипиново\" - под ключ"}
{"url": "https://www.24chasa.bg/novini/article/7276475", "text": "Акциите на Amazon.com се понижават с над 4% на извън борсовата търговия на Уолстрийт, въпреки че една от най-значими американски компании отчете доста по-добри от очакваното финансови резултати за последното тримесечие, но в същото време прогнозира по-слаби приходи през първите месеци на новата година, предаде  . Печалбата на голямата компанията за онлайн търговия на дребно нарасна през четвъртото тримесечие на 2018-а година с цели 61% до 3 млрд. долара, или $6,04 за една акция спрямо $3,75 преди година, надвишавайки средната прогноза на финансовите пазари за печалба от $5,65 на акция. В същото време приходите на Amazon скочиха с 20% на годишна база до 72,4 млрд. долара от 60,5 млрд. долара в края на 2017-а при очаквания за приходи в размер на 71,88 млрд. долара. За цялата 2018-а година приходите на компанията скочиха с 31% до 232,9 млрд. долара, докато печалбата се увеличи до 12,4 млрд. долара - далеч над печалба за 3 млрд. долара година по-рано. Въпреки че компанията отчете за второто поредно тримесечие доста по-силни от прогнозите финансови резултати, нейните акции се оказаха под натиск от продажби, тъй като Amazon направи по-слаби прогнози за първото тримесечие на настоящата година, очаквайки приходи между 56 и 60 млрд. долара, докато анализатори и инвеститори разчитат на приходи в размер на 60,83 млрд. долара. Ръководството на Amazon също така заяви на пресконференция след представянето на отчета, че увеличението на разходите на компанията през тази година вероятно ще бъде по-голямо от това през 2018-а година.", "date": "2019.02.01", "title": "Спад на акциите на Amazon с 4% след силен последен отчет, но при слаби прогнози за началото на 2019"}
{"url": "https://www.24chasa.bg/novini/article/7276479", "text": "Заради влошеното й здравословно състояние   е настанена в болница, съобщиха от Окръжната прокуратура в Силистра, цитирани от БТА. Определената й мярка за неотклонение е парична гаранция от 10 000 лева. Наложена й е забрана за напускане на страната. До ареста се е стигнало след проведено разследване по подаден сигнал. Досега е установено, че като длъжностно лице с неистински документи служителката е прехвърляла по сметки на свои близки парични суми, които после постъпвали по нейни сметки. От септември 2018 година досега тя е присвоила, по първоначални данни, около 188 000 лева, но пълният размер на присвоените средства се установява.", "date": "2019.02.01", "title": "Приеха в болница задържаната за  присвояване банкова служителка от Дулово"}
{"url": "https://www.24chasa.bg/novini/article/7276527", "text": "Съединените щати от утре ще спрат да изпълняват задълженията си по Договора за ликвидиране на ракетите със среден и малък обсег (ДЛРСМО), обяви днес държавният секретар Майк Помпейо, цитиран от световните агенции, съобщава БТА. Помпейо каза още, че САЩ ще се изтеглят до 6 месеца от това ключово споразумение с Русия, ако тя не спре да го нарушава. Надяваме се Москва да започне отново да спазва ДЛРСМО, заяви държавният секретар на САЩ. \"Не сме ги вкарали насила в това споразумение\", отбеляза в същото време той. Помпейо посочи, че навремето тогавашният Съветски съюз е решил, че сключването на договора \"е в (негов) интерес. Сега (Русия) реши, че не е в (неин) интерес да спазва това споразумение.\" Помпейо даде израз на готовността на САЩ да \"влязат в преговори по тези сложни въпроси на оръжейния контрол в целия свят, включително разговори за подновяването на други споразумения за контрол на въоръженията\". Безпокойствата във връзка с разпространението на оръжия са приоритет за администрацията на американския президент Доналд Тръмп, подчерта той. ДЛРСМО е сключен през 1987 г. от тогавашния американски президент Роналд Рейгън и последния съветски лидер Михаил Горбачов. Споразумението забранява на САЩ и Русия да разполагат в Европа наземно базирани ракети със среден и малък обсег (между 500 и 5500 километра). Според Вашингтон Москва нарушава договора, по-конкретно с наземно базиране на крилатата ракета \"Новатор\" 9M729 (SSC-8 по класификацията на НАТО) - обвинения, които руската страна отрича. По-рано САЩ дадоха на Русия краен срок до утре да започне да спазва споразумението. Москва изрази съжаление по повод планираното оттегляне на Вашингтон от договора и нежеланието му да проведе сериозни двустранни разговори по въпроса. Съединените щати казват, че Русия е отказала да се съгласи на независими изпитания на реалния обсег на ракетата \"Новатор\". Освен от предполагаемото нарушение от страна на Русия, представители на правителството на САЩ изразяват безпокойства и че Китай, който не е страна по ДЛРСМО, придобива сериозно военно предимство в Азия, като разполага голям брой ракети с обсег отвъд този, ограничаван от датиращото от периода на Студената война споразумение. Излизането от споразумението би позволило на администрацията на Тръмп да противодейства на Пекин, въпреки че не е ясно как тя ще направи това, отбелязва Асошиейтед прес.", "date": "2019.02.01", "title": "САЩ спират да изпълняват договора за ликвидиране на ракетите със среден и малък обсег"}
{"url": "https://www.24chasa.bg/novini/article/7276559", "text": "Ако САЩ обявят, че напускат Договора за ликвидиране на ракетите със среден и малък обсег, Германия ще използва шестте месеца, през които е официалният период за оттегляне, за да води по-нататъшни преговори, каза германската канцлерка Ангела Меркел, цитирана от Ройтерс и ТАСС, съобщи БТА. \"Ако наистина се стигне до отмяна днес, ще направим всичко възможно, за да използваме шестмесечния период за провеждане на по-нататъшни преговори\", заяви Меркел. \"За нас е ясно, че Русия е нарушила този договор . . . Важното е да се запази възможността за диалог\", каза тя на съвместна пресконференция с арменския премиер Никол Пашинян, който пристигна в Германия на своето първо посещение след встъпването си в длъжност. По думите й НАТО внимателно ще анализира какво ще означава излизане на САЩ от договора и ще направи изводи. Меркел заяви, че Армения трябва сама да реши с кого да развива отношения, а Европейският съюз е готов за засилване на връзките. \"Армения трябва сама да реши с кого да има отношения\", каза тя и увери, че ЕС не възнамерява да се намесва в арменската външна политика. \"Очаквам отношенията с ЕС след демократичните избори да се засилят\", заяви Меркел. \"От германска страна ние искаме да сме полезни и да оказваме подкрепа\", каза тя. Пашинян подчерта, че Армения се стреми към \"открити и прозрачни отношения както с европейските партньори, така и с партньорите от Евразийския икономически съюз\". Меркел заяви, че за уреждането на конфликта в Нагорни Карабах е необходимо доста време и всяка от страните трябва да бъде готова да търси решения.", "date": "2019.02.01", "title": "Меркел: Ясно е - Русия е нарушила договора за ракетите, но трябва диалог"}
{"url": "https://www.24chasa.bg/novini/article/7276579", "text": "Властите в американския Среден Запад разследват смъртта на мъж, открит замръзнал в задния си двор в предградие на Милуоки, щата Уисконсин, предаде Асошиейтед прес, цитирана от БТА. Медицински лица са посетили вчера къщата в Кюдахи. Същия ден температурите спаднаха до рекордно ниски нива в няколко градове на Средния Запад. Най-малко 16 души са загинали досега в САЩ в резултат на изключително студеното време, което продължава да държи голяма част от Средния запад в смразяваща прегръдка, посочва АП. Мразовитите условия започват да се смекчават, а до няколко дни в региона се очаква драматично повишаване на температурите с 27 градуса по Целзий. Ниските температури предизвикаха аварии по водопроводната мрежа в няколко обекта в Мичиган, включително сградата на съда в Детройт и университетска библиотека. Съдебната сграда беше затворена днес заради наводнение, предизвикано от спукана тръба. Аварийна група ще работи през почивните дни, за да може в понеделник съдът да отвори врати. В предградие на Детройт библиотека Кресдж към \"Окланд юнивърсити\" също беше затворена днес заради наводнение. В горната част на полуострова, на който е разположен щатът Мичиган, жителите на град Есканаба отново може да използват водата от крановете след забрана, предшествана от авария. Подобни проблеми се очакват докато снегът бързо се топи. Остава в сила предупреждение за наводнения по протежение на река Мускигън в западен Мичиган заради ледени блокове по повърхността й. Мнозина от хората, които тази седмица пътуваха за работа облечени като полярни изследователи, ще могат да преминат скоро към по-леко облекло, посочва АП. Прогнозите са за рязко затопляне през следващите няколко дни, като температурите ще се повишат с 27 градуса по Целзий. Според експерти, това е безпрецедентно и може да създаде проблеми, също свързани с повреди по водопроводните тръби, преливащи реки и изронени пътища. В Рокфърд, щата Илинойс вчера температурите бяха минус 35 градуса по Целзий, но в понеделник ще са вече плюс 10 градуса по Целзий. В други доскоро замръзнали райони температурите се очаква да се повишат до 13 градуса по Целзий или повече.", "date": "2019.02.01", "title": "Небивалият студ в американския Среден Запад взе жертва в щата Уисконсин"}
{"url": "https://www.24chasa.bg/novini/article/7276557", "text": "Не съм имала такъв случай като министър Банов. Това заяви в предаването \"Плюс - Минус\" по   министърът на правосъдието Цецка Цачева. \"Първият въпрос е защо точно сега се случва да се вади флашка, която е с няколко години назад във времето, ако е автентичен, запис\", чуди се тя. \"Моят отговор е, че реално вече сме в предизборна кампания, макар и доста време преди официалната кампания за предстоящите европейски избори. Явно очакванията, че ще се води дебат за политики и за бъдещето на ЕС, за мястото на ЕС в България, може би от основните ни опоненти ще бъде заместено с нещо, което много умеят, с подобни средства, вкарвайки в обяснителен режим опонента си. Поздравления за прокуратурата, която веднага се самосезира\", каза Цачева. Аз мисля, че бързото оповестяване на резултатите от проверките е нещо, което е необходимо, за да се види, че службите са на мястото си, че институциите в държавата работят, за да има доверие от страна на всички нас в тези институции\", добави министърката.", "date": "2019.02.01", "title": "Цецка Цачева за случая с Банов: Необходими са бързи резултати от проверките"}
{"url": "https://www.24chasa.bg/novini/article/7276595", "text": "Европейската комисия публикува регламент за налагане на окончателни защитни мерки върху вноса на стоманени продукти. Тези мерки ще влязат в сила утре, 2 февруари, и заменят действащите от юли 2018 г. насам временни мерки, съобщиха от пресслужбата на ЕК. Тези мерки са изцяло в съответствие с ангажиментите, поети от ЕС в рамките на СТО, и са грижливо обмислени, за да се запази постоянен поток на вноса, който гарантира ефективна конкуренция на европейския пазар на стомана и наличие на достатъчен избор за многобройните потребители на стомана в ЕС. Мерките се отнасят за 26 категории стоманени продукти и се състоят в тарифни квоти, след чието надхвърляне ще се прилага мито в размер на 25 %. Тарифните квоти напълно запазват традиционните равнища на вноса в ЕС и постепенно ще се увеличават. Тази система е сходна на действащите понастоящем временни мерки, с някои важни изменения, които свеждат до минимум нарушенията в търговията и запазват традиционните търговски договорености по отношение на количествата и произхода на продуктите. Тези мерки следва да останат в сила за срок от три години, но може да бъдат преразгледани в случай на промяна на обстоятелствата.", "date": "2019.02.01", "title": "Еврокомисията налага окончателни защитни мерки върху вноса на стоманени продукти"}
{"url": "https://www.24chasa.bg/novini/article/7276593", "text": "Грипната епидемия в област Пазарджик остава в сила, съобщи областният управител Стефан Мирев след заседанието на Оперативния щаб за борба с грипа и острите респираторни заболявания, информира БТА. Той посочи, че заболеваемостта намалява, но епидемиологичните показатели все още остават над нормата. Най-засегнатите възрастови групи са деца до 4 години и младите хора от 15 до 29 години. Близо 18 на сто са отсъстващите ученици в региона, допълни Мирев.", "date": "2019.02.01", "title": "Остава в сила грипната епидемия в Пазарджишка област"}
{"url": "https://www.24chasa.bg/novini/article/7276631", "text": "През вчерашния ден на територията на РУ - Ботевград бе проведена специализирана полицейска операция за предотвратяване, пресичане и разкриване на извършени криминални престъпления, съобщиха от пресцентъра на МВР. Полицейските действия, осъществени съвместно със служители на дирекция \"Жандармерия\", са проведени в Новачене заради извършени в селото кражби и палежи на лично имущество. За срок до 24 часа са задържани девет души от селото с криминални регистрации за кражби, грабежи и склоняване към проституция. В рамките на операцията са съставени 30 акта и 15 фиша, на двама от задържаните са връчени наказателни постановления. Допълнително в РУ- Ботевград са образувани и четири досъдебни производства по повод нерегламентирани присъединявания към електроразпределителната мрежа, констатирани в частни имоти в града.", "date": "2019.02.01", "title": "Полицията предприе спецакция в Новачене заради кражби и палежи в селото"}
{"url": "https://www.24chasa.bg/novini/article/7276413", "text": "Здравният министър Кирил Ананиев ще се срещне в понеделник в министерството с представители на медицинските сестри от болницата в Козлодуй заради протеста им. Сестрите отказаха да подпишат новите си трудови договори заради отреденото им ниско месечно възнаграждение от 580 лв. На срещата се очакват и представители на РЗИ, РЗОК, както и на козлодуйската общинска управа. Ананиев ще представи пред медицинските сестри параметрите на финансиране на лечебното заведение от Националната здравноосигурителна каса и от министерството на здравеопазването за 2019 г. Министерството, което не е принципал на лечебното заведение, ще окаже съдействие, за да бъдат намерени приемливи решения за функционирането на болницата. Като „гасене на пожар“ оцени предстоящата среща д-р Пламен Радославов, заместник-председател на здравната федерация към КНСБ. Той обясни още, че болниците в отдалечените райони са стратегически и ги нарече „болниците на бедните хора“. Според Радославов заплата от 900 лв. на медицинската сестра, на този етап, е нещо, което би могло да потуши част от напрежението. Огромен е недостигът на медицински сестри в страната, изтъкна експертът. Не достигат около 30 000. Липсват още акушерки, лаборанти и лекари.", "date": "2019.02.01", "title": "Министър Ананиев посреща недоволни от заплатите си медицински сестри от Козлодуй"}
{"url": "https://www.24chasa.bg/novini/article/7276720", "text": "НАТО \"напълно подкрепя\" САЩ в решението им да спрат да изпълняват задълженията си по ключов ракетен договор с Русия, предаде Ройтерс, цитирайки комюнике на Алианса. \"Съединените щати предприемат това действие в отговор на значителните рискове за евроатлантическата сигурност в резултат на прикритото тестване, производство и разполагане на наземно базираните крилати ракетни системи 9M729 (\"Новатор\")\", се припомня в изявлението. НАТО подчертава, че \"съюзниците напълно подкрепят това действие\", предаде БТА.", "date": "2019.02.01", "title": "НАТО подкрепя решението на САЩ да се оттеглят от ракетния договор с Русия"}
{"url": "https://www.24chasa.bg/novini/article/7276756", "text": "Ремонтът на покрива на Националната библиотека \"Св. Св. Кирил и Методий\" не се бави, а се следват законово определените процедури и съгласувания, за които е необходимо технологично време. Това каза министърът на културата Боил Банов на депутатско питане по време на парламентарния контрол, предаде БТА. Той отбеляза, че вчера е внесена цялата документация за съгласуване и издаване на разрешение за строеж от направление \"Архитектура и градоустройство\" към Столичната община. Министърът коментира и ситуацията със съхраняването на книжния фонд на Националната библиотека. В камерата на намиращата се в библиотеката единствена на Балканите системата \"Аноксия\" през 2018 г. срещу вредители са били обработени 5000 тома старопечатни книги и ръкописи, както и 52 кутии с документи и повече от 15 000 книги от основния фонд. През м.г. са обезпрашени 269 009 документа. От септември 2018 г. по проект са осигурени и три специализирани устройства за почистване на книги в хранилищата на библиотеката, разработени съгласно консервационните стандарти. От юни 2016 г. са закупени 105 персонални компютъра, дарени са 16 машини, а по проекти са предоставени още 14. Всички 21 компютъра, които се ползват от читателите в заемното гише и в читалните са подновени. В обучителния център са подновени 15 компютърни конфигурации. През 2019 г. сайтът на библиотеката ще има и версия на английски език. Ръководството на институцията е предприело действия по превода на информацията в интернет страницата на НБ \"Св. Св. Кирил и Методий\", поясни министърът.", "date": "2019.02.01", "title": "Боил Банов: Ремонтът на покрива на Националната библиотека не се бави"}
{"url": "https://www.24chasa.bg/novini/article/7276212", "text": "НЗОК заплаща медицинската дейност в рамките на закона за бюджета на касата за съответната година. Според разпоредбите на този закон обемите, цените и методиката за остойностяване купуването на медицинска помощ се уреждат с Националния рамков договор за медицинските дейности. Това каза министърът на здравеопазването Кирил Ананиев по време на парламентарния контрол. Той отговори на въпрос относно изплащане на надлимитна медицинска дейност от НЗОК, предаде БТА. На въпроса трябва ли НЗОК да се подлага на искове и да изплаща огромни суми за съдебни разноски и откъде за 2019 ще се вземат парите за изплащане на надлимитната дейност на осъдилите касата болници, министър Ананиев отговори, че единственият източник, от който може да се платят тези средства, е одобреният бюджет на НЗОК. Това означава, че ако съдебните решения стигнат до най-висока инстанция, то те трябва да се платят с текущия бюджет. Ако това не стане, то те трябва да се предвидят в бюджета за следващата година. Това е правният механизъм, по който ще действаме, в случай на финално решение на съда, каза министър Ананиев. НЗОК заплаща извършената медицинска помощ съгласно нормативните актове в рамките на приетия със закона за бюджета на касата в рамките на съответната година и на основание сключените с лечебните заведения договори за оказване на болнична помощ, обясни здравният министър. Бюджетът на касата предполага и изисква строга бюджетна дисциплина. Средствата на НЗОК се заплащат за медицинска помощ, договорена с Националния рамков договор и с изпълнителите. Това правило има императивен характер и според него се заплаща не всяка медицинска помощ, а договорена, т.е. само тази, която е предвидена с бюджета като финансов план, подчерта Ананиев. Заради това по думите му всеки изпълнител на медицинска помощ е длъжен да изпълнява договора, сключен с НЗОК в съответствие с Национален рамков договор /НРД/ за съответната година. \"Намирам, че при разглеждането на въпроса за т. нар. надлимитна дейност следва да се отчита освен наличието на право на здравноосигуреното лице да получи необходимата медицинска помощ, така също и обстоятелството, че заплащането на тази помощ е в рамките на договорените по обем медицински дейности, които следва да са съобразени с параметрите на приетия бюджет на НЗОК за съответната година\", коментира здравният министър. \"В този смисъл задължението на НЗОК не може да се счита са неограничено\", каза още той. Със закона за бюджета на НЗОК за 2019 г. са утвърдени общо 2 млрд. и 1 млн. лева за болнична медицинска помощ, което е със 177 млн. лева повече спрямо 2018 г. Съществено увеличеният ресурс за болнична медицинска помощ за настоящата година и стриктното прилагане на стандартите за финансова дейност на лечебните заведения са основни предпоставки за стабилизиране на финансовото състояние на лечебните заведения и преодоляване на негативните тенденции в тях, каза министър Ананиев.", "date": "2019.02.01", "title": "Ананиев: Надлимитната медицинска дейност трябва да се плати от одобрения бюджет на НЗОК"}
{"url": "https://www.24chasa.bg/novini/article/7276225", "text": "Неговият лик е на банкнотите и в учебниците в Иран, често като черно-бяло въплъщение на ислямската революция от 1979 г., помела иранския шах и променила завинаги нацията. Но за разлика от други държави, управлявани от семейни династии, децата и внуците на аятолах Рухола Хомейни никога не са влизали напълно в иранския политически живот. Донякъде причина за това са самите заповеди на Хомейни, след като стана първият върховен лидер на Иран. Останалото вероятно е свързано с подозрение към самата система, въведена от Хомейни, макар че името му и днес има тежест. \"Иска ми се да бях живял в епохата на Хомейни\", каза 27-годишният Махбубех Рамазани, който наскоро посетил джамията към жилището на аятолаха, която сега е туристическа атракция в северен Техеран. \"Той още ми е любимец, защото никога не е искал нищо за себе си и за членовете на семейството си\". Споменът за Хомейни, починал през 1989 г. на 86 години, днес буквално е надвиснал мощно над Техеран. Неговият мавзолей със златен купол в южен Техеран е едно от първите неща, което хората виждат, докато шофират към града от летището, наречено на негово име. Дори ЦРУ, в анализ за него през 1983 г., признава, че иранската революция не би могла да се случи без него. Неговите записани на магнитофон проповеди се разпространяваха в цялата страна в дните, довели до заминаването на шаха, призивите му за подкрепа на бедните внасяха популистки тон сред борещите се народни маси в Иран. Стилът му съответстваше на една от неговите мантри: \"Ислямът е политика\". \"Той използва повторение, ритъм, преувеличени образи и язвителни политически вицове, за да прокара посланието си у дома и променя неговата лексика, но не и предаването му, за да изрази нараснала емоция\", пише ЦРУ. \"Неговото монотонно говорене упражнява хипнотичен ефект, засилван от негови привърженици, разположени в публиката, за да ръководят скандирането на лозунги\". Но въпреки политическите му успехи, той настоявал семейството му да не участва в политиката. Донякъде това произлиза от твърденията за корупция, с които беше заобиколено семейството на шах Мохамад Реза Пахлави, чийто родини се обогатиха чрез правителствени договори и държавната хазна. Семейството на шаха и дворът бяха наричани от протестиращите и тогавашната опозиция олигархията с \"1000 членове\", заради широкото им присъствие в правителството и частния сектор. Бащата на Хомейни, който бил молла, е убит няколко месеца след раждането му заради активизма му срещу богати земевладелци. \"Желанието ми е тези, които са свързани с мен, да не влизат в политически течения\", каза Хомейни през 1980 г., когато един от внуците му подкрепи тогавашния подложен на критики либерален президент Аболхасан Банисадр. \"Нареждам ти, въз основа на шериата, да не влизаш в политически игри\". Хомейни и съпругата му Хадидже Сагафи имат пет деца и 15 внуци. Дъщеря му Захра Мостафави по-късно стана политически активна, но през 2006 г. каза, че нейният баща казал на нея и други членове на семейството: \"Не влизайте в политиката, докато съм жив\". \"След смъртта му решихме да не влизаме\" в политиката, каза тя. По-късно обаче, тя пише открито писмо до върховния лидер аятолах Али Хаменей, за да протестира срещу решението да се забрани на влиятелния президент Акбар Хашеми Рафсанджани да се кандидатира на изборите през 2013 г. Семейството на Хомейни не остава дълго встрани от политиката, отчасти заради промените вътре в Иран. Нарастващото младо население се нуждае от работни места и има различна политическа перспектива от поколението на родителите си. Тези искания раждат реформисткото политическо движение, което се опитва да промени иранското правителство отвътре и да позволи по-големи политически свободи на народа си. Внучката Захра Ешраги, чийто съпруг Мохамад Реза Хатами беше брат на президента реформист Мохамад Хатами и беше заместник-председател на парламента, се опита да създаде своя женска организация. И тя, и съпругът й направиха опит да се кандидатират за парламента през 2004 г., но бяха блокирани от Съвета на пазителите - 12-членен орган, който проучва кандидатите и редовно отхвърля онези, които призовават за драматични реформи. По същия начин съветът блокира Али Ешраги, друг внук на Хомейни, през 2008 г. Междувременно, един от правнуците на Хомейни става все по-изтъкнат, донякъде заради използването на Инстаграм. Ахмад Хомейни, 20-годишен шиитски духовник, публикува свои снимки, както в западно облекло, така и с черен тюрбан, което го обозначава като пряк потомък на пророка Мохамед. Той също така непринудено поства снимки на Хатами, който е обект на държавно разпоредена цензура на медиите в Иран, и на политика реформист Мир-Хосеин Мусави, който продължава да е под домашен арест години след като оглави Зеленото движение в Иран, след неговата оспорвана изборна загуба от твърдолинейния президент Махмуд Ахмадинеджад през 2009 година. Неговият баща Хасан Хомейни, друг внук на Хомейни, не беше допуснат през 2016 г. от властите да се кандидатира за място в иранското Събрание на експертите, което може да назначи или отстрани върховен лидер. Но страховете от появата на политически династии в Иран се запазват. По-рано тази година президентът Хасан Рохани описа ислямската революция от 1979 г. като насочена към това да се избегне \"син да седне на трона след смъртта на баща си\". Членовете на семейството на сегашния върховен лидер Хаменей са възприели подход към обществения живот, който не се набива на очи. Политическият анализатор Амир Мохебян, който е начело на консервативен мозъчен тръст в Техеран, смята, че както забраната на Хомейни, така и антимонархическите чувства на хората не допускат създаването на каквито и да са политически династии. \"Обществото е много чувствително към всякакъв вид династии\", каза той. Но дори и днес Хомейни остава могъща фигура в умовете на много иранци. \"Хомейни беше велик. Присъединих се към неговата революция, въпреки че имах добра работа, добър живот, само защото той каза, че ислямът е в опасност\", каза Ирадж Халилзадех - 81-годишен пенсиониран работник в обувна фабрика, докато посещаваше наскоро гробницата на Хомейни. \"Очаквам сегашното правителство да обърне внимание на бедните хора\". /БТА/", "date": "2019.02.01", "title": "40 г. след завръщането на аятолах Хомейни\nроднините му не са в иранската политика"}
{"url": "https://www.24chasa.bg/novini/article/7276247", "text": "Турция ще предприеме нова кампания срещу пушачите идните месеци, тъй като в последно време се наблюдава увеличение на броя на пристрастените към никотина лица, съобщи турският министър на здравеопазването Фахреттин Коджа, цитиран от в. \"Хюриет дейли нюз\". Работим за въвеждането на нови мерки срещу пушачите, тъй като броят им се е увеличил, каза Коджа в интервю за изданието, предава БТА. Броят на пушачите в Турция през последните няколко години се увеличи от 27 до 32 процента, каза министърът на здравеопазването. По последни данни 44 процента от мъжете и 19 процента от жените в Турция са пристрастени към никотина въпреки предприетите в последните години мерки срещу тютюнопушенето, включително въвеждането на забрана за пушене на обществени места. Фахреттин Коджа посочи, че в много случаи са били възпрепятствани инспекции в кафенета и ресторанти. Самият президент Реджеп Тайип Ердоган от много време подкрепя кампанията срещу тютюнопушенето, но тютюневата индустрия си намира нови начини за увеличаване на приходите, каза Коджа.", "date": "2019.02.01", "title": "Турция с нова кампания срещу пушачите"}
{"url": "https://www.24chasa.bg/novini/article/7276258", "text": "Боил Банов и Вежди Рашидов бяха хората, който спасиха проекта за софийското Ларго, заяви археологът проф. Николай Овчаров, който по време на второто правителство на Борисов беше съветник на Вежди Рашидов. Според професорът това е бил един от най-тежките проекти, защото в последните месеци на 2015 и началото на 2016 година в министерство на културата било истински ад. \"Министерство приличаше на болница. Вежди Рашидов се лекуваше в Германия от рак. Другият заместник министър Бони Петрунова беше в дългосрочен болничен, Ива Петрони, шефката на кабинета - също\", отбеляза проф. Овчаров. Според него Боил Банов е бил единственият, който е можел да работи по проекта в този период. Рискът е бил Министерство на културата, респективно държавата, да плати няколко десетки милиона лева, ако проектът не се реализира до края на 2015 г. \"В този период проектът беше буквално спасен. Помня, че веднага след завръщането си от Германия Рашидов също се зае с Ларгото\", каза още археологът. Той припомни, че по това време министерството е било подложено на протестърски атаки от около 50 души, заради които е била спирана работата по проекта на няколко пъти. Според проф. Овчаров точно заради протестите са се случили и закъсненията в изпълнението на Ларгото.", "date": "2019.02.01", "title": "Проф. Николай Овчаров: Банов и Рашидов спасиха проекта за Ларгото"}
{"url": "https://www.24chasa.bg/novini/article/7276261", "text": "Германският канцлер Ангела Меркел закри днес личната си страница във Фейсбук, но уведоми своите почитатели, че все още има достатъчно начини да я следват онлайн, предаде ДПА. \"Знаете, че вече не съм ръководител на ХДС (Християндемократическия съюз) и затова закривам страницата си във Фейсбук\", заяви Меркел във видеозапис в социалната мрежа, предава БТА. Тя обаче отбеляза, че остава канцлер, което значи, че дейността й ще продължи да бъде документирана на страницата на федералното правителство във Фейсбук. \"Или можете да ме следвате в Инстаграм\", добави Меркел. \"Днес е денят, в който искам да благодаря на всички вас за значителната ви подкрепа на моята страница във Фейсбук\", каза тя в началото на половинминутния клип. \"Благодаря много на всички\", заяви Меркел.", "date": "2019.02.01", "title": "Меркел закрива фейсбук страницата си, но обещава да остане онлайн (Видео)"}
{"url": "https://www.24chasa.bg/novini/article/7276262", "text": "Стотици шофьори във Великобритания прекараха нощта блокирани в автомобилите си или се подслониха в страноприемници и училища, след като страната беше засипана от обилен снеговалеж, предаде Асошиейтед прес. През нощта в северната част на Шотландия беше измерена минимална температура минус 15,4 градуса по Целзий - най-ниската стойност във Великобритания от 2012 година. Дори в Лондон, където времето обикновено е меко, сутринта имаше снежна покривка, предава БТА. Полицията посъветва шофьорите да не пътуват, освен ако не е необходимо. В Югозападна Англия повече от сто човека прекараха нощта в прочутата страноприемница \"Ямайка\" от 18 век, след като колите им били блокирани на път в района. Засегнат шофьор разказа, че \"хора продължавали да пристигат до ранните часове на сутринта - хора, оставили колите си и ходили пеш, някои от тях по няколко мили\". Обилният снеговалеж наруши работата на летища, причини аварии, блокира пътища и предизвика затваряне на над 1000 училища във Великобритания, посочва ТАСС. Британската метеорологична служба обяви оранжев и жълт код за опасност в Англия, Уелс и Шотландия. Според Би Би Си на лондонското летище \"Хийтроу\" са били отменени над 35 полета заради лошото време.", "date": "2019.02.01", "title": "Обилен снеговалеж блокира шофьори във Великобритания цяла вечер по колите"}
{"url": "https://www.24chasa.bg/novini/article/7276282", "text": "Опериран съм от чувството за вина. Аз не ползвам охрана и съм човек, който се разхожда. Ходя си по улиците, ходя си в парка, на кино. Сега започнаха да ме заглеждат. Това заяви министърът на културата Боил Банов пред журналисти в Народното събрание. \"Адвокат няма за какво да наемам. Ще взема, когато тръгна аз да водя дела. Този бандит прави манипулиран запис и се прави, че има друг човек. А е той\", гневен е Банов. Той не пожела да влиза в детайли за монтаж и дали някога е говорил за неустойки, защото тече проверка, а и защото неговият работен ден е 12-14 часа. Атаката е \"от онези помияри\", обобщи Банов. От днес той нарича \"Цола\" Елена Йончева.", "date": "2019.02.01", "title": "Банов: Не искам адвокат. Ще си наема после, за да заведа дела"}
{"url": "https://www.24chasa.bg/novini/article/7276287", "text": "Понеделник, 4-и февруари, се обявява за неучебен ден в училищата в община Хасково, съобщиха от кметската управа. Заповедта е на кмета Добри Беливанов. Така възпитаниците ще подновят занятия следващата сряда след еднодневната междусрочна ваканция. Преценено е било, че почивката няма да наруши графика на приключване на първия учебен срок, тъй като той вече бил оформен.", "date": "2019.02.01", "title": "Обявиха понеделник за неучебен ден в община Хасково"}
{"url": "https://www.24chasa.bg/novini/article/7276277", "text": "Турски служител от консулството на Съединените щати в Истанбул, обвинен в шпионаж и опит за сваляне на правителството на Турция, ще бъде изправен пред съда през март, съобщи Асошиейтед прес, цитирана от БТА. Анадолската агенция предаде днес, че първото заседание по делото срещу Метин Топуз ще бъде на 26 март. Топуз, преводач и сътрудник на място към Агенцията за борба с наркотиците в консулството, е обвиняван за връзки с живеещия в САЩ проповедник Фетхуллах Гюлен, когото турското правителство обвинява за опита за преврат през 2016 г. Топуз отхвърля обвиненията. Арестът на консулския служител през октомври 2017 г. засили напрежението в отношенията между САЩ и Турция и доведе до продължило месеци временно прекъсване на визовите услуги от двете страни.", "date": "2019.02.01", "title": "Служител от консулството на САЩ, обвинен в шпионаж, се изправя пред съда в Турция"}
{"url": "https://www.24chasa.bg/novini/article/7276301", "text": "Общо 507 нарушения са констатирани при извършените през месец декември миналата година 87 проверки от дирекцията „Инспекция по труда” в Добрич. Те са били предимно в предприятия от икономически дейности, свързани с търговия, ресторанти, селско стопанство и строителство на сгради. Извършени са проверки и по 20 постъпили жалби срещу некоректни работодатели. 100 от констатираните нарушения са били по спазване изискванията за осигуряване на здравословни и безопасни условия на труд в предприятията, останалите 407 - по закрилата на трудовите права на работниците и служителите, уредена в Кодекса на труда. За с констатираните нарушения са съставени 14 акта за установяване на административни нарушения. Отчита се тенденцията за изцяло ползване на еднодневните трудови договори онлайн от земеделските производители, което облекчава ползвателите им – съобщават от ведомството. Земеделските стопани могат да заявяват онлайн еднодневни договори и такива за 4 часа за наемане на работници и за краткотрайна сезонна селскостопанска работа при обработка на насажденията и прибирането на реколтата от плодове, зеленчуци, розов цвят и лавандула – заявиха експертите.", "date": "2019.02.01", "title": "507 нарушения при 87 проверки на Инспекцията по труда в Добричко"}
{"url": "https://www.24chasa.bg/novini/article/7276306", "text": "Зейнала дупка на пътя насред Маями в щата Флорида разкри таен тунел, прокопан до банка, съобщава Франс прес, позовавайки се на източници от ФБР. Дупката се оформила на \"Фламинго стрийт\" в квартала Пемброук пайнс, където се намирал филиал на банката \"Чейс\". Тя извадила на показ тунел, прокопан само на няколко десетки сантиметра под асфалтовата настилка, предаде БТА. Повиканата на място полиция заедно със служители на ФБР стигнали до входа на тунела от другата страна на улицата. Той бил маскиран с палети, а до него имало малък вагон, електрически генератор и електротелфер. Тунелът се оказал с дължина цели 45 метра и с диаметър между 60 и 90 сантиметра. \"Тук може да се провре само човек с малки размери, който в никакъв случай да не страда от клаустрофобия\", обясниха полицаите. Те констатирали, че подземният проход все още не е бил използван за ограбване на трезора.", "date": "2019.02.01", "title": "Зейнала дупка на пътя насред Маями разкри таен тунел към банка"}
{"url": "https://www.24chasa.bg/novini/article/7276299", "text": "Съд в Сараево днес осъди на осем години затвор мъж, занимавал се с терористична пропаганда, за отвличане и сексуално посегателство срещу 12-годишно момиче, предаде Хина. Босненецът Кенан Кърсо, извършвал пропаганда на ислямски екстремизъм, и негов съучастник бяха признати за виновни за това, че са държали в плен момичето дни наред през 2017 г. Съучастникът му е бил осъден на 18 месеца затвор. Кърсо, който е бил в Сирия, е бил арестуван два пъти по подозрение във връзки с джихадисти. Той е бил задържан от босненската полиция през 2015 г. и от българската полиция през 2016 г., посочва Хина.", "date": "2019.02.01", "title": "Осъдиха на 8 години затвор джихадист за сексуално посегателство срещу 12-годишна"}
{"url": "https://www.24chasa.bg/novini/article/7276313", "text": "От началото на 2014 до края на 2018 година е имало 15 случая на поразяване на хора с ток високо напрежение по гари, депа и жп линии, като 13 от тях са деца, съобщи в Народното събрание Росен Желязков, министър на транспорта, информационните технологии и съобщенията. Той отговори на въпрос на народните представители Теодора Халачева и Михаил Христов относно инцидентите и нещастните случаи на обгаряне на железопътни гари в страната, предаде БТА. На територията на НКЖИ са се случили девет инцидента, останалите са в експлоатационни поделения на БДЖ - три в депо \"Надежда\", един в депо \"Варна\" и два случая в гара \"Подуене - разпределителна\". Инцидентите са поради нерегламентирано качване на влакови композиции. За предотвратяване на подобни събития НКЖИ ограничава достъпа до опасната двуметрова зона около кабелите, по които минава ток с 25 киловолта напрежение. Част от контактната мрежа се демонтира, друга част се изолира и заземява, много от коловозите са освободени от трайно намиращи се там вагони, посочи министърът. На гара \"Подуене - разпределителна\" през 2016 година са изградени бетонна стена и метална ограда, в частта около пешеходния преход на гарата, с цел намаляване на достъпа на хора до контактната мрежа на железниците. След тези мерки на гарата не е имало подобни произшествия, каза Желязков. От края на 2015 година НКЖИ се включи в мащабна образователна кампания за разясняване на опасностите от модата да се прави селфи на гари и влакови композиции, допълни транспортният министър.", "date": "2019.02.01", "title": "Росен Желязков: За 5 години 15 са ударени от ток по гари и жп линии, 13 от тях са деца"}
{"url": "https://www.24chasa.bg/novini/article/7276319", "text": "Софийският университет няма да се занимава с издръжката на болница \"Лозенец\". Това заяви пред журналисти в парламента министърът на здравеопазването Кирил Ананиев.  Тя ще продължи да осъществява дейностите по обучение на студенти и специализанти като акредитирана болница към Медицинския факултет на Софийския университет \"Св. Климент Охридски\". Болницата е самостоятелно юридическо лице, лечебно заведение, което ще стане търговско дружество и както действат всички лечебни заведения търговски дружества и си обслужват задълженията, така и тази болница от дейността си ще издължи сумите на кредиторите, обясни министърът. Според него въпрос на добро управление е как да се връщат дълговете. Към момента болницата има дългове в размер на 13 млн. лв. Доколкото зная, ръководството на болницата се е срещнало с кредиторите и е направило погасителен план за бъдещо разплащане, посочи Ананиев. Нека не създаваме напрежение в академичното ръководство на Софийския университет, призова министърът. Аз съм убеден и съм сигурен, че не трябва за дълговете на болницата да се заделят средства от таксите, които студентите плащат за обучение, и от субсидията, която дава държавата. Цялата научна и клинична база, която има болница \"Лозенец\", ще се използва за обучение на студентите, подчерта министърът. Министърът обясни, че вчера се е видял с ректора на Софийския университет. Трябва да подготвим заедно с него проект на договор, който да представим пред академичното ръководство на университета, за да няма опасения, че едва ли не Софийският университет ще стане заложник на болница \"Лозенец\", каза още Ананиев.", "date": "2019.02.01", "title": "Ананиев: Софийският университет няма да се занимава с издръжката на болница \"Лозенец\""}
{"url": "https://www.24chasa.bg/novini/article/7276314", "text": "“Българският министър-председател Бойко Борисов даде първия тласък за цялата подкрепа, която получихме за евроатлантическата ни интеграция. Негово бе посланието: На нас ни помогна Европа, сега ние да помогнем на съседите си”. С тези думи министърът на външните работи на Република Македония Никола Димитров се обърна към вицепремиера и министър на външните работи на Република България Екатерина Захариева, съобщиха от пресцентъра на външното ни министерство. Двамата разговаряха в Букурещ в рамките на неформалната среща на външните министри от ЕС с техните колеги от Западните Балкани. “Много постигнахме за една година, но имаме и още работа. След бизнесфорума в Скопие мога да потвърдя, че има огромен интерес на българския бизнес към вашата държава. Но преди това трябва да си оправим пътищата, жп връзките, да насърчим културния обмен”, каза вицепремиерът Захариева. Като пример за отличните връзки между гражданите на двете страни тя даде и постановката “Братя Карамазови” от Достоевски, която режисьорът от Република Македония Деян Пройковски ще постави в Народния театър в София. Режисьорът е завършил НАТФИЗ “Кр. Сарафов”. Димитров обеща да дойде за премиерата на постановката, в която участват изтъкнати актьори като Владо Пенев, Деян Донков, Марин Янев и Ана Пападопулу. “Заедно постигнахме нов дух в отношенията ни. Благодаря ви, че не само първи признахте нашата държава, но и сега първи дадохте мандат за подписване на присъединителния ни протокол към НАТО”, заяви още Никола Димитров. Двамата министри ще се срещнат съвсем скоро в София, за да подготвят следващото съвместно заседание на правителствата на двете държави, чийто домакин ще е България.", "date": "2019.02.01", "title": "Никола Димитров: Борисов бе европейският лидер, дал тласък на евроатлантическата ни интеграция"}
{"url": "https://www.24chasa.bg/novini/article/7276330", "text": "В Художествена галерия в Добрич е подредена изложба „Изкуството и ние днес“. В нея участват 28 художници от Румъния, България и Италия. Тя е организирана от „TRUICART Events Brand” и независимия румънски куратор Дан Тудор Труица. През 2018 година под същото заглавие в галерията бяха представени други съвременни автори от Румъния. В изложбата „Изкуството и ние днес“, която ще продължи до 11 февруари, са включени 62 творби – живописни композиции, изпълнени с масло и акрил върху платно, рисунки - пастел върху хартия и др. – казаха още от галерията. Официалното откриване е днес от 17,30 ч.", "date": "2019.02.01", "title": "Изложба „Изкуството и ние днес” събира 28 художници в Добрич"}
{"url": "https://www.24chasa.bg/novini/article/7275781", "text": "Потреблението на злато в Китай се е увеличило с 5,73% на годишна база и е достигнало 1,151.43 тона през 2018 г. Като причина за растежа се посочва силното вътрешно търсене, което задържа страната на първо място в света по този критерий за шеста поредна година, съобщава \" \".  Потреблението на златни бижута се е увеличило с 5,71% и е достигнало 736,29 тона, докато на златни кюлчета е нараснало с 3,19% и е достигнало 285,2 тона, заявиха от Китайската асоциация на златарите. Потреблението на злато за индустриални и други цели е скочило със 17,48% и е достигнало 105,94 тона. Миналата година производството на злато в Китай спадна с 5,87% до 401,12 тона, но страната все пак запази мястото си на най-голям производител в света за 12-та поредна година. През 2016 г. Китай прие нови правила, за да повиши екологичните изисквания за твърдите отпадъци от търсенето на злато, което доведе до затварянето на много златни мини и спад в производството в провинциите Шандун, Дзянси и Хунан.", "date": "2019.02.01", "title": "Китай е на най-големият потребител на злато в света за шеста поредна година"}
{"url": "https://www.24chasa.bg/novini/article/7275963", "text": "Гръцкият Център за превенция и контрол на болестите съобщи, че общо 18 души са починали от усложнения от грип в страната от началото на годината, съобщава в. \"Катимерини\". Жертвите са 14 мъже и 4 жени на възраст между 25 и 90 години. Според центъра 12 от тях са починали в седмицата между 21 и 27 януари. Общо 117 сериозни случая на грип са регистрирани в Гърция, като 112 пациенти са поставени под интензивни грижи. Само 20 от тези пациенти са били ваксинирани срещу грип, посочва центърът. /Ваня Накова/", "date": "2019.02.01", "title": "18 са вече жертвите на грипа в Гърция"}
{"url": "https://www.24chasa.bg/novini/article/7275960", "text": "Деветима сепаратистки водачи, които скоро ще бъдат изправени на съд заради участието им в опита за отцепване на Каталуня, бяха изведени днес от областния затвор, за да бъдат преместени в Мадрид, съобщи Франс прес, като се позова на местните власти. Все още не е определена дата за началото на процеса. Говореше се за 5 февруари, но според печата той може да бъде отложен с една седмица, предаде БТА. Срещу деветимата сепаратистки лидери е повдигнато обвинение в бунт; те са във временен арест вече над една година. Регионалната полиция на Каталуня ги откара със собствен транспорт в затвор край Барселона, където ги пое Гражданската гвардия, за да ги прехвърли в места за лишаване от свобода недалеч от Мадрид. В рамките на процеса се очаква да бъдат съдени общо 12 каталунски сепаратисти. Прокуратурата настоява за наказания, достигащи 25 години затвор в случая с бившия вицепремиер на Каталуня Ориол Жункерас.", "date": "2019.02.01", "title": "Откараха в затвор край Мадрид каталунските сепаратистки водачи"}
{"url": "https://www.24chasa.bg/novini/article/7275972", "text": "Съветник на турския президент Реджеп Тайип Ердоган заяви, че специалният докладчик на ООН за произволните екзекуции и екзекуциите без съдебна присъда Аниес Каламар ще изслуша аудио записите от убийството на саудитския журналист Джамал Кашоги в рамките на разследването по случая, предаде Асошиейтед прес. Каламар и нейният експертен екип се срещнаха днес със съветника Ясин Актай, приятел на Кашоги. Срещата продължи около час и половина. Пред репортерите той каза, че екипът ще получи достъп до аудиозаписа, съобщиха турски медии, предава БТА. \"Делегацията на ООН разглежда като главен отговорен за убийството на Кашоги принца престолонаследник. Делегацията ще изслуша записите, свързани с убийството\", каза Актай, цитиран от турския новинарски сайт Хаберлер. Журналистът Kашоги, отявлен критик на саудитския престолонаследник принц Мохамед бин Салман, е бил убит от саудитски агенти при посещение в генералното консулство на Саудитска Арабия в Истанбул на 2 октомври. Останките му все още не са намерени.", "date": "2019.02.01", "title": "Съветник на Ердоган: ООН разглежда принц Мохамед бин Салман като отговорен за убийството на Кашоги"}
{"url": "https://www.24chasa.bg/novini/article/7276002", "text": "Депутатката от БСП и журналистка Елена Йончева е дала обяснения вчера следобед в Специализираната прокуратура по т.нар. афера „Ало, Банов съм”, научи \"24 часа\" от запознати. Йончева обаче до днес не е подала сигнал в прокуратурата с документи и записи, които да уличават министъра на културата Боил Банов в корупция по изпълнението на договора за строителство на ларгото в София. В сряда на извънредна пресконференция Йончева и двама народни представители разпространиха запис, на който твърдят, че Банов настоявал да бъде опростена неустойка на фирмата изпълнител на проекта. Същия ден главният прокурор Сотир Цацаров разпореди проверка, а 2 ч по-късно разследващи, ръководени от шефа на Специализираната прокуратура Димитър Франтишек, влязоха в Министерството на културата да търсят документи. , още в сряда Банов е депозирал писмени обяснения в прокуратурата.", "date": "2019.02.01", "title": "Йончева дала обяснения вчера следобед, а Банов - в сряда (Обновена)"}
{"url": "https://www.24chasa.bg/novini/article/7276003", "text": "ТЕЛК - Ловеч е с нов председател, след като досегашният - д-р Донка Минкова, бе временно отстранена от длъжност от прокуратурата, съобщи за БТА директорът на ловешката МБАЛ \"Проф. д-р Параскев Стоянов\" д-р Румяна Нановска. Начело на комисията от вчера /31 януари/ е назначена д-р Правда Генова, специалист по вътрешни болести, информира БТА. Работата е възстановена в нормални граници, няма връщане на пациенти, всички се обработват, заяви д-р Нановска и добави, че останалите трима лекари в Комисията остават на работа, тъй като за тях няма повдигнати обвинения. Както БТА съобщи, досегашният председател на ТЕЛК - Ловеч, вчера сутринта е била задържана и привлечена като обвиняема за подкуп, както и един от посредниците в даването на суми към служители на ТЕЛК. По думите на д-р Нановска до нея не са стигали сигнали относно работата на комисията. \"Не мога да коментирам по друг начин станалото, освен с възмущение и недоумение, няма нормална логика това да се случи. Не съм очаквала, това за мен е изненадващ шок\", коментира директорът на болницата. По думите й системата е свързана с доболничната помощ, личните лекари са основните, които предлагат пациентите да минат на ТЕЛК. \"Оттам започва всичко, трябва да се промени строгостта при издаването на предложение за минаване на ТЕЛК, строго прецизиране на показанията\", добави д-р Нановска. Тя посочи още, че Комисията работи по документи, болният е проследяван във времето, правят се етапни епикризи, събират се доста материали, има изискване какво трябва да представи пациентът. Пациентът идва с готовите документи и Комисията преценява дали има право да получи процент инвалидност. Може дори и без присъствието на болния, само по документи, да бъде издадено решение за инвалидност. Това е включено в новата наредба, която е в сила от август миналата година. ТЕЛК-комисията работи по определена методика, каза още д-р Румяна Нановска.", "date": "2019.02.01", "title": "ТЕЛК - Ловеч е с нов председател"}
{"url": "https://www.24chasa.bg/novini/article/7276015", "text": "От понеделник – 4 февруари 2019, Столична община стартира кампания за намаляване на хранителните отпадъци, която ще се реализира пилотно в 30 общински детски градини. Целта е, чрез нея да се повиши вниманието на децата от детските градини върху факта, че храната е ценен ресурс, към който трябва да се отнасяме отговорно – както при пазаруване и консумация, така и при евентуално изхвърляне на хранителни отпадъци. Това съобщиха от пресцентъра на Столична община.  За максимална достъпност на посланията до малчуганите, лице на кампанията е супергероят – морковът Мори, който лично ще се срещне и поговори с тях. В рамките на инициативата, за 4 месеца – от февруари до май месец 2019 г., суперморковът Мори ще посети 30 столични общински детски градини и ще се срещне с над 1000 деца. През лятото на 2018 г. Столична община проведе онлайн конкурс за детска рисунка и тогава именно концепцията за моркова-супергерой беше избрана за победител. В последствие рисунката на 10-годишния Алекс Нейчев беше анимирана и превърната в лице на кампанията. Инициативата за намаляване на хранителните отпадъци е част от ангажиментите на Столична община в международния проект TRIFOCAL, чийто патрон е лондонския кмет Садик Хан. Повече за проекта, можете да намерите тук: sofia.bg/trifocal Стартът на кампанията ще се стартира в понеделник – 4.02. от 11 часа в ДГ 26, зад блок 40 в Младост 1. Участие в събитието ще вземат зам.-кметовете Йоана Христова.", "date": "2019.02.01", "title": "Морков-супергерой ще учи децата в София защо е важно да намалим хранителните си отпадъци"}
{"url": "https://www.24chasa.bg/novini/article/7275971", "text": "Министърът на отбраната Красимир Каракачанов се срещна с шведския си колега Петер Хултквист в Букурещ, съобщи пресцентърът на МО. Двамата разговаряха в рамките на неформалната среща на министрите на отбраната на държавите членки на ЕС, която се състоя на 30 и 31 януари в румънската столица Букурещ. Красимир Каракачанов информира Петер Хултквист за решението на Народното събрание за формиране на екип и започване на преговори с правителството на САЩ за нов самолет F-16. Кралство Швеция се отнася с уважение към решението на Народното събрание на Република България за формиране на екип и започване на преговори с правителството на САЩ за нов самолет F-16, заяви министър Хултквист и изтъкна готовността на своята страна за нови разговори по темата, в случай че такива се окажат необходими в бъдеще. Характеристиките на самолетите \"Грипен\" са изключително добра алтернатива на вече взетото решение, посочи министър Хултквист по време на срещата, проведена по инициатива на шведската страна. В хода на разговорите бе обсъден и опитът на Кралство Швеция с възстановяването на наборната военна служба. От началото на миналата година наборните войници служат във Въоръжените сили на Швеция от 9 до 12 месеца. Страната е започнала успешно с набор от 4 хиляди души, а към настоящия момент те са около 5 хиляди. Целта, която Швеция си е поставила, е да поддържа до 8 хиляди войници годишно, с помощта на които да могат да се формират цели войскови подразделения. Планът е през следващите десет години броят на подготвените войници от резерва да достигне 40 хиляди. В заключение шведският министър на отбраната сподели, че в страната му отчитат закриването на наборната военна служба като грешка, която е поправена с новото правителствено решение, и в същото време е запълнена една празнота в шведската култура и общество. Министър Каракачанов благодари за подробната информация по този въпрос и подчерта, че в българското общество този дебат вече също е на дневен ред.", "date": "2019.02.01", "title": "Каракачанов уведоми шведите, че започваме преговори със САЩ за Ф-16"}
{"url": "https://www.24chasa.bg/novini/article/7276008", "text": "Ръководителят на делегацията на ЕС в Турция Кристиан Бергер похвали Турция за усилията, които полага по отношение на разрешаването на кризата в Сирия, съобщи в. \"Хюриет\", цитиран от БТА. Той изтъкна усилията, които Турция полага заедно с Иран и Русия за Сирия, и добави, че Брюксел и Анкара имат общи позиции във връзка с фундаменталните принципи за политиката в разкъсваната от войната страна. Високо оценяваме това, което Турция прави в рамките на процеса от Астана и други процеси, каза Бергер в интервю за в. \"Хюриет\". Оценяваме и усилията, които турските власти полагат за сирийските бежанци и в частност за децата на бежанците, добави европейският представител. Той съобщи, че в средата на март ще се състои конференция за Сирия в Брюксел, на която ще присъства турският външен министър Мевлют Чавушоглу. Бергер съобщи още, че през 2019 г. са планирани редица срещи между ЕС и Турция.", "date": "2019.02.01", "title": "ЕС: Оценяваме усилията на Турция за разрешаването на кризата в Сирия"}
{"url": "https://www.24chasa.bg/novini/article/7276010", "text": "Школата по сумо \"Наруто\", която се ръководи от бившия одзеки Калоян Махлянов-Котоошу, е разследвана заради заради физическо насилие срещу непълнолетен състезател, съобщи японската агенция Киодо. Новобранецът се обучавал под надзора на 20-годишен сумист от четвърта категория санданме, който го малтретирал многократно със задушаващи хватки от джудото като наказание заради неизпълнение на задълженията му, предаде  Насилието срещу жертвата започнало през септември миналата година и до януари младокът поне десет пъти е бил малтретиран, като на няколко пъти е губил съзнание в следствие на атаките. Момчето е малтретирано и от други новобранци по заповед на ръководещия ги \"санданме\" сумист. Японската федерация по сумо вече се е заела със случая и тече разследване, а Бордът на директорите на организацията ще се събере извънредно на 8 февруари, за да реши какво наказание да наложи на управата на школата \"Наруто\" и на пряко замесените в инцидентите лица.", "date": "2019.02.01", "title": "Разследват сумо школата на Котоошу за насилие срещу непълнолетен"}
{"url": "https://www.24chasa.bg/novini/article/7276024", "text": "Средно на ден се купуват 3500 дневни винетки за тежкотоварни автомобили, 1 063 348 хартиени и електронни винетки са продадени от 17 декември 2018 г. до края на януари 2019 г. за сумата 70 773 390 лв. От тях 856 970 са електронните винетки на стойност 65 199 416 лв. Това съобщиха от Агенция \"Пътна инфраструктура\" /АПИ/. За сравнение в периода 17 декември 2017 г. - 31 януари 2018 г. са продадени 621 772 хартиени винетки на стойност 55 122 926, посочиха от АПИ. В последните дни на януари 2019 г. се е наблюдавало повишение в продажбите на годишните е-винетки за леки коли, като в последния ден на януари са купени 68 258, на 30 януари - 61 035, за 29 януари - 45 510, за 28 януари - 39 041. Делът на годишните винетки е най-голям - 553 508 са продадените само за януари 2019 г., допълват от пътната агенция. Купените дневни винетки за тежкотоварни автомобили през януари са 105 934, като статистиката показва, че средно се купуват 3 500 е-винетки на ден. 134 722 безплатни електронни винетки са издадени на хора с увреждания до 31 януари, включително. За същия период на миналата година са издадени 190 235 хартиени винетки на правоимащи лица. До края на януари са монтирани общо 364 терминала за самотаксуване. От тях 40 машини са разположени на територията на 19 гранични контролно-пропускателни пункта, добавят от АПИ. Инспекторите на тол контрола съвместно със служители на \"Пътна полиция\" са проверили 3 631 автомобила. На нарушителите са съставени 23 акта за установяване на административно нарушение и са наложени 30 компенсаторни такси, се посочва в съобщението.", "date": "2019.02.01", "title": "С над 440 000 винетки повече са продадени до края на януари 2019 г. спрямо 2018 г."}
{"url": "https://www.24chasa.bg/novini/article/7276031", "text": "Агенция \"Пътна инфраструктура\" /АПИ/ ще търси техническа възможност за решаване на проблема в участък Оризово-Димитровград от автомагистрала \"Марица\". Това каза министърът на регионалното развитие и благоустройството Петя Аврамова в рамките на редовния парламентарен контрол. Министър Аврамова отговори на въпрос на левицата за лошото състояние на пътния участък и честите ремонти, които се налагат там. \"През последните две години състоянието на участъка се влошава, което създава много проблеми при движението на автомобилите. По магистралата имаше пропадане само месеци след откриването й в експлоатация\", посочи Виолета Желева от ПГ \"БСП за България\", която отправи въпроса към ресорния министър. От своя страна министър Аврамова обясни, че констатираните дефекти на Лот 1 на АМ \"Марица\" са в участъка, стопанисван от Областно пътно управление Хасково. \"В този участък има голям надлъжен наклон на пътя. При проливни дъждове не винаги водата се оттича по отводнителните улеи\", обясни министър Аврамова. По думите й независимо, че са направени допълнителни улеи, проблемът при влошени климатични условия продължава да се проявява. \"Предстои УС на АПИ да разгледа участъка, като се търсят технически възможности за окончателно решаване на проблема\", заяви регионалният министър Аврамова. Депутатът от левицата Никола Динков настоя за много по-сериозни мерки от страна на Министерство на регионалното развитие и благоустройството. Той подчерта, че гаранционния срок за отстраняване на неизправностите за сметка на изпълнителя изтича през 2020 г., а на много места магистралата е нагъната.", "date": "2019.02.01", "title": "АПИ ще решава проблема с лошото състояние на пътя Оризово-Димитровград"}
{"url": "https://www.24chasa.bg/novini/article/7276048", "text": "Бразилският президент Жаир Болсонаро, чиято предизборна програма включваше антикорупционни и ултралиберални мерки, прекара бурен първи месец на поста. Участието му във форума в Давос - първото му задгранично пътуване като държавен глава, завърши с неуспех, негов син събуди подозрения заради съмнителни парични преводи, а след това стана и трагедията в хвостохранилището. Бойното кръщение на този 63-годишен капитан от резерва не донесе и минутка спокойствие. Той претърпя седемчасова операция, повече от четири месеца след като се размина на косъм със смъртта при нападение с хладно оръжие. Но истинското изпитание за него започва днес, с първото заседание на парламента, в който са представени около 30 партии. Крайнодесният президент, който обеща да \"промени Бразилия\", ще се нуждае от съюзници. Неговата Социаллиберална партия има само 55 членове в 513-местната Камара на депутатите и четирима сенатори от общо 81. Болсонаро обеща да скъса с политическите договорки от всякакъв вид, които от години са основа на корупционните скандали в Бразилия. \"Той направи много силна кампания\", основана на борбата с корупцията, и е \"обвързан с това обещание\", каза политологът Карлос Перейра от базираната в Рио де Жанейро фондация \"Жетулио Варгас\". Но \"при липсата на стабилна коалиция подозренията в корупция могат да направят президента много уязвим\", добави Перейра, говорейки за сина му Флавио. Медийната буря, завихрила се около избрания за сенатор негов първороден син, бе нещото, от което президентът най-малко се нуждаеше при идването си на власт. Подозрителни движения бяха забелязани по една от банковите му сметки и по тази на негов асистент, който си има вземане-даване с правосъдието и поддържа, според пресата, връзки с паравоенна милиция. Според Леандро Габиати, директор на консултантската компания \"Доминиум асосиадос\", \"когато дойде на власт правителство, проповядващо етика и морал\" и \"внезапно се появят съмнения за корупция, депутатите ще кажат : \"Имаше нужда от нашите гласове, но тъй като си отслабен, ще трябва да платиш повече\". \"Повърхностна\" реч ================ На международната сцена първият месец от мандата на върлия антикомунист Болсонаро позволи на Бразилия, в пълен унисон с Вашингтон, да окаже с цялата си тежест натиск върху \"диктатурата\" на президента Николас Мадуро във Венецуела. Но в Давос, при първото си пътуване в чужбина, президентът Болсонаро разочарова световния икономически и финансов елит. Първият държавен глава на южноамериканска страна, получил честта да произнесе 45-минутна реч, с която да открие световния икономически форум, не се представи на ниво. Той изглеждаше неразположен и говори само шест минути. Речта му бе оценена като \"повърхностна\" от много коментатори, които очакваха убедително представяне на проектите на тази регионална сила. Въпреки това финансовите пазари продължават да таят големи надежди в способността на Болсонаро и най-вече на неговото \"момче от Чикаго\" Пауло Гедес, министър на икономиката, да дадат либерален тласък на икономиката. Коритовките на борсата на Сао Пауло стигнаха рекордни стойности в началото на януари. Болсонаро бързо започна да изпълнява емблематичните си предизборни обещания като либерализирането на правото за притежаване на оръжия. Обратно на всеобщото мнение на експерти, той твърди, че повече оръжия ще доведат до намаляване на престъпността в една от страните с най-много насилие в света. Конгресът, който започва работа днес, \"ще гласува в подкрепа на най-консервативните му социални реформи\", прогнозира Габиати, \"но големият проблем ще е икономиката\". Най-трънливата реформа ще е пенсионната, много непопулярна, но смятана за задължително условие за оздравяването на държавния счетоводен баланс. \"Във всяка страна такава реформа ще е трудна. Ако правителството успее, ще има голям (политически) капитал\", каза Карлос Перейра. \"В противен случай, имам опасения за способността му да управлява\". На 25 януари стана трагедията в Брумадиньо, където хвостохранилище на мина, експлоатирана от компанията \"Вале\", се срути и отне живота на 110 души, а още 238 са в неизвестност по последни данни. Това бе трагичен поврат за началото на този мандат и отрезвяващ студен душ за властта. Правителството не може да бъде винено за тази драма, но тя \"поставя под въпрос твърденията му, че трябва да се облекчат свързаните с опазването на околната среда процедури за издаване на лицензи\", каза Андре Сезар от института за политически анализи \"Холд\". (От БТА)", "date": "2019.02.01", "title": "Бурен първи месец за Жаир Болсонаро начело на Бразилия"}
{"url": "https://www.24chasa.bg/novini/article/7276054", "text": "Повикът за прозрачност в американската католическа църква накара тексаските епархии да публикуват вчера списък с около 300 имена на свещеници, обвинени в педофилски действия от 1950 г. насам, предаде Франс прес, цитирана от БТА. След щата Вашингтон, Илинойс и езуитския орден, 15-те епархии от втория по население щат в страната също оповестиха имената на свещениците - обект на \"достоверни обвинения в сексуални посегателства срещу непълнолетни\" през последните десетилетия. Епархията Сан Антонио огласи 57 имена, Хюстънската - 42, Даласката - 31. Някои имена фигурират в няколко списъка; общо са публикувани имената на близо 300 свещеници педофили, мнозина от тях - починали. \"От името на всички неуспели да го сторят поднасям най-искрени извинения\" на жертвите, заяви в комюнике кардинал Даниел ДиНардо. \"Тази рана разкъса нашата Църква и трябва да действаме, за да я изцерим\", добави председателят на американската епископска конференция. Американската католическа църква бе разтърсена през 2002 г. от поредица публикации в печата за посегателства, продължавали в Бостън десетилетия наред. Разкритията накараха някогашни жертви на посегателства, живеещи из цялата страна, също да разкажат за подобни случаи. Мнозина свещеници оттогава бяха лишени от сан и дадени на съд. Освен това църквата отпусна значителни суми за обезщетения на пострадалите. През лятото прокуратурата на Пенсилвания нанесе нов тежък удар на църквата, като огласи подробности за посегателства, извършени от над 300 свещеници от този щат върху около хиляда деца през последните десетилетия. Правосъдието започна разследвания в редица щати и много диоцези отвориха архивите си. Мнозина обаче се запитаха има ли смисъл да се публикуват такива списъци. Прокуратурата на Илинойс например обвини през декември местния клир, че е публикувал списък, в който премълчава \"обвиненията срещу над 500 свещеници\". Католическата църква не е способна сама да изпълнява свързаните с нея полицейски функции, посочи главният прокурор Лайза Мадиган.", "date": "2019.02.01", "title": "Католическата църква публикува имената \nна 300 свещеници педофили от Тексас"}
{"url": "https://www.24chasa.bg/novini/article/7276083", "text": "11-годишният период, през който не са провеждани сесии на смесената българо-египетска междуправителствена комисия е прекалено дълга пауза. Смятам, че смесената комисия за икономическо сътрудничество е важна платформа и инструмент за развитие и разширяване на сътрудничеството между България и Египет във всички области. Това заяви министърът на земеделието, храните и горите Румен Порожанов на Първата сесия на комисията, която се провежда в София. Той е съпредседател от българска страна. Това съобщиха от Министерството на земеделието, храните и горите. Въпреки постоянното нарастване на стокообмена между България и Египет през последните години, той не отговаря на потенциала и възможностите на двете страни, каза още министър Порожанов. Основните продукти на българския износ за Египет до края на 2017 г. са нефтени масла, рафинирана мед и сплави, пшеница, царевица, сурови или преработени тютюни и др. Вносът се формира от сурови нефтени масла, минерални и химически азотни торове, сол, полимери и др. Като най-перспективни области на двустранното икономическо сътрудничество на настоящия етап следва да се разглеждат енергетиката, транспортът, комуникациите, хранителната промишленост, селското стопанство и туризма, заяви от своя страна д-р Сахар Наср, министър на инвестициите и международното сътрудничество на Египет. Тя припомни посещението на българския министър-председател Бойко Борисов на 22-23 октомври 2018 г. и срещите му с египетския президент Абдел Фаттах ал-Сиси и с премиера Мустафа Мадбули. Тогава бяха постигнати договорки за бъдещи съвместни действия, насочени към разширяване и задълбочаване на двустранното сътрудничество в областите от взаимен интерес. Министрите Порожанов и Наср подписаха протокол от първата сесия на смесената комисия, като преди това проведоха и двустранна среща. Беше парафиран и меморандум за разбирателство за научно-техническо сътрудничество между Селскостопанската академия и и Селскостопанския изследователски център на Египет. След сесията на смесената комисия бяха проведени и преки срещи между бизнеса.", "date": "2019.02.01", "title": "Порожанов: Стокообменът между България и Египет има много по-голям потенциал"}
{"url": "https://www.24chasa.bg/novini/article/7276081", "text": "Гледайте или четете! Както ви е по-лесно. Всеки петък!", "date": "2019.02.01", "title": "Кристина Кръстева пита Радев: Г-н президент, защо съглашателствате с опозицията?"}
{"url": "https://www.24chasa.bg/novini/article/7275783", "text": "За първи път китайски учени ще получат наградата Нюкомб Кливланд-2018 за изследването си върху квантовата комуникация, което положи основите на ултрасигурните комуникационни мрежи на бъдещето, съобщава \"Радио Китай\". Вчера от Американската асоциация за развитие на науката обявиха, че екипът от 34 китайски физици с ръководител Пан Дзянуей от Китайския университет за наука и технологии ще бъде удостоен с наградата, която ще им бъде връчена на 14 февруари. Пан Дзянуей и колегите му с помощта на квантовия спътник Модзъ изпратиха двойки заплетени фотони през близка до вакуум среда, измервайки квантовите ключове в приемната станция на разстояние над 1 200 км. Учените открили, че когато две заплетени частици са разделени, едната от тях по някакъв начин може да повлияе на действията на далечния си близнак, което Алберт Айнщайн обяснява като „призрачно действие на разстояние\". Ако учените успеят да поддържат заплитането на дълго разстояние, е възможно да се разработи защитена от хакерски атаки система за криптиране на съобщения, се посочва в публикуваната през юни 2017 г. статия в списанието „Сайънс\". Проучването показва, че един ден мрежа от сателити ще е в състояние да формира инфраструктура за квантов интернет. В по-ранни проучвания бе постигнато разпределение на заплитане на разстояние до 100 км поради загубата на фотони в оптичните влакна или наземното свободно пространство. Нюкомб Кливланд е най-старата награда на Американската асоциация за развитие на науката, която се дава от 1923 г. за най-впечатляваща научна статия в списанието „Сайънс\".", "date": "2019.02.01", "title": "Китайски учени с американска награда за проучването им върху квантовата комуникация"}
{"url": "https://www.24chasa.bg/novini/article/7276100", "text": "Посланиците на 27-те страни членки на Европейския съюз съгласуваха позиция за въвеждане на безвизов режим на пътуване за британските граждани след Брекзит. Това се казва в изявление на Съвета на ЕС, публикувано днес, предадоха световните агенции. \"Посланиците на ЕС решиха днес, че след Брекзит гражданите на Великобритания, пребиваващи в Шенгенската зона за кратко време (90 дни във всеки 180-дневен период) трябва да имат право на безвизово пътуване\", се казва в документа. В него се казва, че посланиците са поръчали на румънското председателство на Съвета на ЕС да започне преговори с Европейския парламент с цел реализиране на това решение на законодателно равнище. В документа се подчертава, че мярката трябва да бъде взаимна, предаде БТА. \"По правилата на ЕС безвизовият режим се въвежда при условие на взаимност. Правителството на Обединеното кралство заяви, че няма намерение да иска визи от гражданите на ЕС, пътуващи във Великобритания за кратко\", се казва в документа. При организиран Брекзит, тоест с договорено споразумение, тези правила ще започнат да действат след завършване на преходния период, който би трябвало да продължи до края на 2020 г., а в случай на Брекзит без договор - те ще се прилагат от момента на излизане на 29 март 2019 г., ако датата не бъде отсрочена. В документа относно безвизовия режим обаче Гибралтар е означен като \"колония\" на Великобритания, което разгневи Лондон, предаде Ройтерс. В документа се въвежда ново разграничение между онези, които живеят във Великобритания и онези, които са граждани на Гибралтар, британска отвъдморска територия, която сега е в ЕС. Дипломати разказват, че когато чул това, британският посланик в ЕС изразил възраженията на Лондон пред останалите си колеги. Британска говорителка пък каза: \"Гибралтар не е колония и е напълно неуместно да бъде описван по този начин\". Полемиката подчертава напрежението относно Гибралтар, който е на южния испански бряг и върху който претенции има Испания.", "date": "2019.02.01", "title": "Посланиците на ЕС: Безвизов режим за Великобритания след Брекзит"}
{"url": "https://www.24chasa.bg/novini/article/7276112", "text": "В момента Ангел Ангелов работи в дирекция „Подбор на проекти по оперативната програма\", а в образователното министерство е постъпил през 2017 г. след спечелен конкурс. Министърът на образованието и науката Красимир Вълчев каза в Пловдив, че преди повече от 10 дни е разпоредил проверка, заради сигнали, постъпили при него, както от Гератлиев, така и от Ангелов, предаде  По думите на министър Вълчев, притеснителната информация, свързана с дейността на Ангел Ангелов е от последните месеци, макар че съмнения е имало още преди година в хода на процедурата за оценяване на проектите по операциите за центровете за върхови постижения и центровете за компетентност. \"Тъй като се натрупа информация, бих казал, повече от два или три източника за изтичане на информацията, второ за свързаност на служителя Ангел Ангелов с консултант на име Иво Костов бяха предприети мерки от страна на изпълнителния директор, освен, че уведоми мен, той е предприел мерки за отстраняване на служителя вътре в процесите, които касаят оперативната програма и конкретно тези операции. Това може би е създавало и усещане в служителя, че той ще бъде освободен от януари месец. Знае, че веднаж годишно през януари месец се пишат оценките, при които при поставянето на най-ниска оценка се дава възможност за прекратяване на трудово правоотношението\". Помолен да е по-конкретен за освобождаването на Ангелов, министър Вълчев каза, че негов работодател е Кирил Геретлиев. Иначе той очаква резултатите от назначената от него проверка. \"Имам сигнали и от двете страни. Тези сигнали са от този месец, сигналите от Ангел Ангелов са за упражнен психологически тормоз, желание да бъде уволнен. Сигналите от Геретлиев са за свързаност и конфликт на интереси, за изнасяне на информация. Трябва малко време да приключи проверката. Всъщност на мен това ми е основният инструмент. За другото препоръчах на Геретлиев преди две седмици за другите сигнали да сезира институции с разследващи функции, става въпрос за сигналите за свързаност, за работа на консултанти и бенефициенти, за спуканите гуми и така нататък\".", "date": "2019.02.01", "title": "Вълчев нареди проверки в МОН заради скандала Ангелов - Герантлиев"}
{"url": "https://www.24chasa.bg/novini/article/7276121", "text": "Правителството ще преценява след анализ дали да покрие задълженията на болница \"Лозенец\". Това коментира пред журналисти в парламента министърът на финансите Владислав Горанов, предава БТА. . Тя ще продължи да осъществява дейностите по обучение на студенти и специализанти като акредитирана болница към Медицинския факултет на Софийския университет \"Св. Климент Охридски\". \"Ако въпросът е дали правителството ще доразплати натрупани от някой просрочени задължения, първо трябва да направим анализ защо и как функционира това лечебно заведение, на какви основания се предоставя допълнителна субсидия и след това ще преценяваме. Ако няма устойчив модел на финансиране на тази болница, тя трудно ще продължи да съществува в сегашния си вид\", каза министърът. Горанов коментира, че не е запознат с финансовото състояние на лечебното заведение днес. В края на миналата година 23 млн. лева бяха допълнително отпуснати от бюджета на Министерския съвет към бюджета на болница \"Лозенец\", за да разплати част от просрочените задължения, посочи той. Министърът коментира, че не му е известно да има утвърден от първостепенния разпоредител - досега МС, договори, които да поемат ангажименти. Очакваме да видим позицията на Софийския университет \"Свети Климент Охридски\", добави той. Нека гледаме на това лечебно заведение като на всяко друго, ако не са му възложени специални функции по силата на закон, то трябва да се финансира така както всички други лечебни заведения - със средства от НЗОК и със собствени приходи, които формира от медицински услуги, каза Владислав Горанов. \"Ако законодателят прецени, че то трябва да има специални функции, защото трябва да обслужва някакъв специален контингент, това трябва да намери място в нормативната уредба и да бъде разписано за какво се предоставят допълнителни средства. В противен случай ще ви задам въпрос защо не финансираме по специален ред болница \"Пирогов\", коментира финансовият министър.", "date": "2019.02.01", "title": "Горанов: Правителството ще преценява след анализ дали да покрие задълженията на болница \"Лозенец\""}
{"url": "https://www.24chasa.bg/novini/article/7276123", "text": "Говорителят на Кремъл Дмитрий Песков заяви, че няма данни, според които Венецуела смята да продаде на Русия част от своето злато, предаде ТАСС, цитирана от БТА. \"Не зная да се преговаря по въпроса, нямам информация\", каза пред журналисти прессекретарят на руския президент. При всяко положение продажбата на злато е суверенно право на Венецуела, затова \"тук няма какво да се коментира\", каза той. Песков отхвърли и възможността Русия да посредничи при продажбата на венецуелско злато на трети държави. Венецуела ще продаде през следващите дни на Обединените арабски емирства 15 тона злато от трезора на централната си банка срещу евро в брой. Това съобщи запознат с плана висш представител, цитиран по-рано от Ройтерс, напомня ТАСС. Кремъл е готов да се запознае с послание от лидера на венецуелската опозиция Хуан Гуайдо, \"ако то пристигне и когато пристигне\", каза Песков. Той бе помолен от журналисти да коментира изявления на Гуайдо, че е пратил послания до Русия и Китай с обещанието при смяна на властта Каракас да се отнесе \"отговорно\" към дълговете на Венецуела. Гуайдо изтъкна също, че евентуална смяна на правителството във Венецуела ще е от полза за Русия и Китай - двата най-големи чуждестранни кредитора на страната. Говорителят на Кремъл напомни, че Русия не признава Гуайдо за президент на Венецуела и неин партньор в тази страна е държавният глава Николас Мадуро. Същевременно Русия разчита да продължи сътрудничеството с Каракас независимо как се развие политическата ситуация във Венецуела, посочи той.", "date": "2019.02.01", "title": "Кремъл: Няма данни Венецуела да иска да ни продаде част от златото си"}
{"url": "https://www.24chasa.bg/novini/article/7276156", "text": "Строителството на ваканционни селища на къмпинг \"Арапя\" и на Алепу не е незаконно, но има отклонения по ЗУТ, които трябва да бъдат изчистени, а фирмите по строителния контрол и надзор ще бъдат глобени. Това е обобщеното заключение след проверките на ДНСК в общините Царево и Созопол, съобщи в Бургас шефът на дирекцията Иван Несторов. Миналата седмица той бе пратен по морето по заръка на Бойко Борисов след като гръмнаха скандалите с бетона край плажовете по Южното Черноморие. Нарушенията на \"Арапя\" били свързани с довеждащия път до започналия строеж на 23 вили, за който не били проведени отчуждителни и обезвъзмездяващи процедури на собствениците по трасето. Затова РДНСК ще иска от кмета на Царево Георги Лапчев временно да спре строителството, тъй като се водел 4 и 5-та категория и правомощията били негови. В общината имало проектна документация за пътя, но бил без разрешително за строеж, както и канализацията под него. Липсвал и план за обезпечаване на обект с ток, вода и накал, пропуски били засечени и по обезопасяване на строителната площадка. В първия план на инвеститора до РИОСВ било посочено, че в с селището ще се строи една сграда, а после станали 23, за което няма съгласие от екоминистерството колко дървета ще бъдат премахнати. На Алепу пък пък ще се иска преработване на разрешителното за строеж, което да разграничи обекта на две части. Според Несторов първо трябвало да се изгради брегоукрепващото съоръжение, а после да се строи ваканционното селище от 3 сгради, вместо да се правят едновременно. Подпорната стена на свалището се водела обект от 1 категория и изграждането й трябвало да се обвърже със срок и приемно-предавателен протокол, което било пропуск на главния архитект на община Созопол. Затова ДНСК ще иска от кмета на Созопол Панайот Рейзи да отстрани пропуските. Несторов предупреди, че фирмите по строителния надзор и контрол ще бъдат санкционирани затова че са ги допуснали на двата обекта. За \"Арапя\" това са \"Стройконсулт Бургас\", а за Алепу \"Костов и синове\". Глобите достигали до 100 хил. лв., но при определяне на размера им строителната дирекция се съобразявала с възможностите на фирмите дали могат да ги платят. Междувременно се разбра, че засега на Корал няма да се строи въпреки решението на ВАС от 10 януари, допускащо изграждане на ваканционен комплекс на 45 дка зад природосъобразния плаж. Проектът е на \"Прайм пропърти БГ\" на известния хотелиер Сава Чоролеев. Според шефката на бургаската РИОСВ инж. Тонка Атанасова становището на върховните магистрати не отменяло друго становище на ВАС, потвърждаващо заповед от 2014 г. на тогавашния екоминистър да не се разрешава строителство на Корал. За да се строи зад плажа трябвало да минат процедури по оценка за екологична съвместимост, но досега нито една фирма с имоти зад пясъка и с инвестиционни намерения не е поискала от РИОСВ да бъдат задвижени, каза Атанасова. Това не е забрана за строителството, но при това положение всички фирми с терени на Корал не могат да започнат да строят, ако не минат процедурите по Закона за биологичното разнообразие.. Сред тях е и испанският гигант \"Иберодрола\", който има най-голям парцел зад пясъчната ивица.", "date": "2019.02.01", "title": "Спират строежите на \"Арапя\" и Алепу, докато оправят пропуски"}
{"url": "https://www.24chasa.bg/novini/article/7276149", "text": "Земетресение с магнитуд 4,5 по Рихтер бе регистрирано днес в Егейско море, в района на гръцкия архипелаг Додеканези, съобщиха турски телевизии, като се позовават на турската Дирекция за управление при бедствия и извънредни ситуации (АФАД). Земетресението е регистрирано в 12,39 ч. на сравнително голяма дълбочина, информира телевизия НТВ, цитирана от БТА. По първоначални данни няма ранени хора и разрушения. Земетресението е усетено в Югозападна Турция.", "date": "2019.02.01", "title": "Трус с магнитуд 4,5 бе регистриран в Егейско море, няма ранени"}
{"url": "https://www.24chasa.bg/novini/article/7276150", "text": "Холандия планира да забрани използването на мобилен телефон при каране на велосипед. Нарушителите ще бъдат глобявани с 95 евро, предаде ДПА, като се позова на министъра на правосъдието Фердинанд Граперхаус. \"Използването на мобилен телефон при каране на велосипед е опасно. Ще дадем на хората много ясно да разберат, че това е новата норма при трафика и ще правим строги проверки\", каза холандският правосъден министър пред общественото радио, цитиран от БТА. Забраната ще бъде въведена на 1 юли с цел да бъде намален броят на злополуките с велосипедисти. През 2017 г. 207 души са загинали в Холандия при пътнотранспортни произшествия с велосипеди. Според експерти използването на мобилен телефон е причина за една четвърт от тези злополуки, отбелязва ДПА. В Холандия около 25 процента от колоездачите използват мобилен телефон - за да говорят, слушат музика или да четат. В страната употребата на мобилен телефон при шофиране на автомобил отдавна е забранена. Това провинение се наказва с глоба от 240 евро.", "date": "2019.02.01", "title": "Холандия забранява използването на телефон по време на каране на велосипед"}
{"url": "https://www.24chasa.bg/novini/article/7276166", "text": "Пет нови за Антарктида фосилизирани флористични (растителни) останки бяха открити при едноседмичния полеви палатков лагер на нос Хана, на остров Ливингстън, от геолозите д-р Стефан Велев и д-р Камен Бонев, и от техните колежки - бразилката д-р Кристин Тревисан от Чилийския антарктически институт, и проф. Шафак Алтънкайнак от Техническия университет в Истанбул. Това съобщи за БТА проф. Христо Пимпирев - ръководител на 27-ата Българска антарктическа експедиция, и директор на Българския антарктически институт. Фосилните растителни останки са на възраст около 90 милиона години, което е началото на кредната епоха, когато на сегашния заледен континент са расли субтропични гори и са господствали динозаврите. Те са мигрирали от Патагония до Антарктическия полуостров по временен островен мост, който тогава е съществувал на мястото на пролива на Дрейк. По този мост от Антарктида, някои от растителните видове, появили се за първи път там, са достигнали до Южна Америка. В края на мезозойската ера Антарктида е бил един зелен континент, пълен с живот. На Антарктида, след приключване на двумесечните биоложки изследвания от Националната ни програма за полярни изследвания, в оставащите два месеца от антарктическото лято, проучванията продължават в областта на науките за Земята, информира проф. Христо Пимпирев. По думите му изследванията на българските геолози и на чуждестранните им колеги спомагат за решаването на глобални научни проблеми. Те са свързани с връзката на най-южния континент с Патагония и с миграцията на растителните и животинските видове в края на мезозойската ера, когато е бил най-топлият период в цялата фанерозойска история на Земята.", "date": "2019.02.01", "title": "Антарктиците ни открили 5 нови за континента фосилни растителни останки"}
{"url": "https://www.24chasa.bg/novini/article/7276162", "text": "Прокуратурата внесе в съда искане за постоянното оставане в ареста на председателката на ТЕЛК-Ловеч д-р Донка Минкова и посредника, чрез който са получавани парите. Те бяха задържани вчера след разработка на ГДБОП, въз основа на която Окръжна прокуратура е образувала досъдебно производство преди година. , а срещу посредника обвиненията са няколко.  Мярката ще се гледа в 14.00 часа.", "date": "2019.02.01", "title": "Прокуратурата иска постоянен арест за шефката на ТЕЛК-Ловеч"}
{"url": "https://www.24chasa.bg/novini/article/7276188", "text": "Бащата на Джорджина Родригес, половинката на футболиста Кристиано Роналдо, е починал, пише \"Мирър\". По-рано тази седмица тя сподели снимка от Буенос Айрес, където отпразнува рождения си ден. Не е ясно дали рождения ден е причината или има друга. Тя се връща за първи път в Аржентина, след като баща й бе депортиран през 2013 г. от Испания. Той е прекарал 10 години в испански затвор за 2 обвинения в наркотрафик. Таблоидното испанско списание \"Хола\" пише, че причината Джорджина да се завърне в родината си, е, че баща й е починал след 2-годишна битка с тежка болест. Агентите на футболиста отказват коментар.", "date": "2019.02.01", "title": "Почина бащата на годеницата на Роналдо"}
{"url": "https://www.24chasa.bg/novini/article/7276245", "text": "Според последната европейска директива в областта на оползотворяване на отпадъците до 2025 г. всяка страна членка трябва да има своя собствена програма за оползотворяване на текстилните отпадъци. Те трябва да бъдат извадени от общия битов отпадък, т.е. се налага да се събират разделно. След това поне 70% от събраното трябва да се употреби повторно или рециклира, а другата част да се оползотвори, така че до депата за битови отпадъци да стигат само нищожни количества текстилни отпадъци. До прилагането на директивата остават още 6 години, но и сега много европейски правителства и общества правят всичко възможно прилагането на изискванията да не ги свари неподготвени. Защото текстилните отпадъци неизменно растат и разделното им събиране и повторната им употреба е един от начините планетата да спести огромни природни ресурси, необходими за производството на нови облекла. Може би най-добрият показател за ефективността на събирането на употребяван текстил в една държава е отношението на количествата събрани употребявани дрехи към новите текстилни изделия, пуснати на пазара през същия период, в килограми на глава от населението. Според едно скорошно изследване на инициативата ECAP (Европейски план за действие относно дрехите) делът на събраните от населението употребявани дрехи спрямо общото количество е между 11% в Италия и 70% в Германия. Тоест, ако в Италия всяка година на пазара се пускат средно по 14,5 килограма облекла на глава от населението, то събраните количества употребявани дрехи е 2,2 килограма на човек. В Германия тези цифри са съответно 16,7 килограма и 12,5 кг. Във Великобритания делът на събраните дрехи е 31%, но трябва да се има предвид, че там пуснатите на пазара облекла са най-много измежду всички страни членки, за които има данни – 26,7 кг на глава от населението по данни за 2010 г. Събраните са 11 кг на човек. Макар че вероятно има известни неточности в тези данни, най-малкото защото в някои държави в разделното събиране на облекла се включват също обувките и аксесоарите, а в други не, резултатите са повече от показателни. Държавите, в които има традиции в разделното събиране на дрехи и обувки и там, където се полагат специални грижи за околната среда, са в същото време богати, с висок стандарт на живот. Друг е въпросът кое е първо и кое – второ. България, а и нито една друга страна от Централна и Източна Европа не са споменати в изследването на ECAP. Но едно скорошно представително социологическо проучване на агенция „Естат“, направено по поръчка на Асоциацията на преработвателите и търговците на дрехи втора употреба, разкрива интересни тенденции относно нагласите на средния българин към рециклирането на текстил. На въпроса „Какво правите с дрехите, които вече нямате намерение да носите“ 62% от запитаните отговарят, че ги подаряват на близки и познати. Едно типично нашенско явление - старите дрехи да се оставят до контейнерите за битова смет, за да ги видят по-лесно нуждаещите се, обхваща около 37% от анкетираните. Различните форми на ангажирано социално поведение - например даряване на нуждаещи се по време на нарочни кампании, се отнася само до 20% от запитаните. Само 18% от хората твърдят, че слагат непотребните си дрехи в специални контейнери, като повечето от тези хора живеят в столицата. Около 12% ги продават онлайн. И едва 9,7% ги хвърлят в общите контейнери за битова смет. Процентите са повече от сто, защото се възможни повече от един отговор. Забележителното е, че мъжете много по-често от жените са склонни да пазят старите си дрехи вкъщи, дори и да нямат никакво намерение да ги носят повече. Всъщност, същото изследване показва, че хората, които са склонни да се замислят за пътя на старите дрехи и дори да участват в различни социалноангажиращи инициативи по тяхното оползотворяване, не трябва да се търсят сред мъжете, сред хората на над 50-годишна възраст и сред хората с ниско образование. Тъкмо напротив – най-убедени в полезността на принципите на кръговата икономика по отношение на облеклата и обувките, са хората между 18 и 29 години. Те са и най-склонни да се възползват от специалните контейнери за стари дрехи, дори без значение дали те са близо до дома им и дали им е удобно да ходят до тях.", "date": "2019.02.01", "title": "Къде е България в разделното събиране на облекла"}
{"url": "https://www.24chasa.bg/novini/article/7276246", "text": "Със заповед от 31 януари кметът на община Симитли Апостол Апостолов обявява 4 февруари /понеделник/ за неучебен ден, съобщиха от общинската управа. Заповедта е във връзка с продължаващата висока заболеваемост от остри респираторни заболявания и грип и големия брой пътуващи ученици към учебните заведения в община Симитли. Тя се отнася за всички училища на територията на общината. Учебните занятия ще продължат по график на 6 февруари /сряда/, тъй като 5 февруари е обявен от МОН за еднодневна междусрочна ваканция. Контрол по изпълнението на заповедта е възложен на заместник-кмета по хуманитарните и социални дейности Евгения Георгиева.", "date": "2019.02.01", "title": "Грипната ваканция в община Симитли се \nудължава с един ден"}
{"url": "https://www.24chasa.bg/novini/article/7276355", "text": "Няколко европейски външни министри днес изразиха загриженост заради вероятното изтегляне на САЩ от подписания преди десетилетия американско-руски договор за ликвидиране на ядрените ракети със среден и малък обсег, предаде ДПА. Договорът, подписан от Вашингтон и Москва през 1987 г., забранява ядрени ракети с обсег от 500 до 5000 километра. Оттогава той е база на европейската архитектура за сигурност. Но САЩ обвиняват Русия, че нарушава договора като разработва своите ракети 9М729, изстрелвани от суша. Вашингтон даде на Москва 60-дневен краен срок, който изтича на 2 февруари, да унищожи тази ракети. Днес се очаква Вашингтон да направи изявление по въпроса, предаде БТА. Русия отхвърля обвиненията. \"Без договора ще има по-малко сигурност\", каза германският първи дипломат Хайко Маас в Букурещ, където участва в среща на външните министри от ЕС. Той обаче подчерта, че нарушенията на Русия на практика са обезсилили договора. Унгарският външен министър Петер Сиярто настоя Москва и Вашингтон да си сътрудничат, като посочи, че неговата страна е научила от историята безспорен урок: \"Когато и да има конфликт между Изтока и Запада, ние, централноевропейците, винаги губим\". Белгийският му колега Дидие Рейндерс изтъкна, че изтеглянето от договора не е правилен подход. \"Излизането от многостранната рамка не е начинът да постигнеш повече влияние или по-голяма ефективност в борбата срещу неразпространението\", каза той. Мнозина в Европа се опасяват, че изтеглянето на САЩ ще предизвика дискусия за ново ядрено въоръжаване. Министър Маас обаче предупреди срещу такива разговори. \"Европа вече не е разделена, както по времето на Желязната завеса и затова всички отговори от онези времена са напълно непригодни да откликнат на предизвикателствата, с които се занимаваме сега\". Кремъл заяви днес, че съжалява за предстоящата стъпка на САЩ да спрат да спазват знаковия договор за ядрените ракети и обвини Вашингтон, че е не е успял да се вслуша в другата страна или да преговаря, за да се избегне такъв изход, предаде Ройтерс. \"Нежеланието на американците да се вслушат в каквито и да е доводи и да провеждат съществени преговори с нас показва, че решението на Вашингтон да скъса този договор отдавна е било взето във Вашингтон\", каза говорителят на Кремъл Дмитрий Песков пред журналисти. Песков подчерта, че в следващите дни се очаква \"с голямо съжаление\" получаването на официално уведомяване за оттеглянето на САЩ от договора, предаде Асошиейтед прес. Представителят на Кремъл отговори отрицателно на въпрос дали през последните дни е имало някакви контакти със САЩ, предаде ТАСС. Президентът Владимир Путин е обсъдил с членовете на Съвета за сигурност на Руската федерация предстоящото излизане на Съединените щати от Договора за ликвидиране на ракетите със среден и малък обсег, съобщи още Песков, цитиран от ТАСС.", "date": "2019.02.01", "title": "Външни министри от ЕС загрижени заради \nоттегляне на САЩ от договора за ядрените ракети, Москва съжалява"}
{"url": "https://www.24chasa.bg/novini/article/7276362", "text": "големия Господски празник Сретение Господне утре в патриаршеската катедрала \"Св. Александър Невски\" ще бъде отслужена архиерейска Света литургия от Мелнишкия епископ Герасим. Това съобщиха от Българската патриаршия, цитирани от БТА. Началото на литургията е от 9.30 часа. От БПЦ приканват православните християни да вземат молитвено участие в тържественото богослужение. Сретение Господне е един от 12-те големи празници в годината, но и един от четирите празници, посветени на Божията майка. Затова Сретение Господне е известен и като Зимна Богородица. На този ден се възпоменава описаното от евангелист Лука посрещане на младенеца Исус от праведника Симеон. Тогава се навършват 40 дни от раждането на Исус Христос. Според Мойсеевия закон всяко първородно момче трябва да бъде посвещавано или представяно на Бога веднага след навършването на 40 дни от рождението му, а майката да принесе в жертва на Бога агне или два гълъба, ако е бедна. Затова Дева Мария донесла младенеца в Йерусалимския храм и принесла в жертва два гълъба. Така от онези древни времена до днес е останал обичаят на 40-ия ден от раждането си децата да бъдат въведени в храма Господен, за да бъдат благословени, а на майките им да бъде прочетена очистваща молитва. В Йерусалимския храм по онова време живеел благочестивият старец Симеон, на когото от Дух Свети му било обещано, че той няма да види смърт, докато не видят очите му родения от Девица. Когато Света Богородица донесла своя младенец в храма, праведният Симеон го прегърнал и в пророческо вдъхновение извикал: \"Сега отпускаш Твоя раб, Владико...\". Това е възторжена молитва, която и до днес се чете в християнските храмове.", "date": "2019.02.01", "title": "Света литургия за Сретение Господне ще бъде отслужена в \"Св. Ал. Невски\""}
{"url": "https://www.24chasa.bg/novini/article/7276366", "text": "Гръцки десен екстремист и бивш активист на гръцката неонацистка партия Златна зора е поставен под арест заради \"използване на експлозиви\" по време на демонстрация с прояви на насилие срещу новото име на Република Македония, предаде АФП, като се позовава на съдебен източник. 27-годишният Александър Цулиос е бил задържан заедно с други шестима души, които са се опитали да щурмуват бариерата пред парламента на 20 януари по време на демонстрация на десетки хиляди протестиращи срещу новото име на Република Македония, предаде БТА. Задържаният, който е поставен в предварителен арест в четвъртък вечерта, е обвинен в \"използване на експлозиви, които могат да застрашат човешки животи\", \"изработване и притежание на експлозиви\" и \"опит за причиняване на телесни повреди\". При тези инциденти 42 души бяха ранени, от които 25 полицаи и най-малко четирима журналисти, включително един чуждестранен кореспондент, бит от активист на крайната десница. Правителството на Алексис Ципрас тогава открито обвини \"екстремисти, членове на Златна зора\", че са се \"опитали да влязат в парламента\". Най-малко 60 000 души се бяха събрали пред парламента пет дни след ратифицирането от гръцките депутати на спорното споразумение за новото име на Република Македония. Александър Цулиос е известен на властите заради дейността му в редиците на Златна зора: през 2017 г. той е бил арестуван по време на нападение срещу \"социален център\" на пристанище Пирея, близо до Атина. Ръководни представители на Златна зора, депутати, бивши депутати и активисти на партията са обвинени за участие в най-малко две убийства и множество прояви на насилие срещу мигранти и леви активисти. Процесът срещу тях, започнал през април 2014 г., все още продължава и се очаква да приключи до края на годината.", "date": "2019.02.01", "title": "Арестуваха грък, използвал експлозиви при \nпротест срещу новото име на Македония"}
{"url": "https://www.24chasa.bg/novini/article/7276375", "text": "В България няма възможности да се извърши плановият преглед и ремонтът на кораба \"Радецки\". Това отговори министърът на културата Боил Банов на депутатски въпрос за състоянието на кораба-музей \"Радецки\" и необходимите финансови средства за поддръжката му. Министърът отбеляза, че необходимите средства ще бъдат осигурени и ще се направи всичко необходимо да се извърши ремонтът, а проблемът е свързан с процедурите. Банов посочи, че параходът \"Радецки\" не притежава статут на единична недвижима културна ценност по смисъла на закона, защото за да осъществява плавания по река Дунав, корабът е категоризиран като плавателно средство. За получаване на разрешение за плаване по р. Дунав от страна на НИМ са проучили възможността плановият преглед и ремонтът на кораба да бъдат извършени от корабостроителницата в гр. Русе, която обаче се оказало, че не работи. Поискана е оферта от корабостроителницата във Варна, но там преглед и ремонт на речен кораб не може да бъде извършен, защото \"Радецки\" не може да плава по море. На практика плановият преглед и ремонтът не могат да бъдат извършени на територията на България, каза министърът и допълни, че през миналата година е установен контакт с корабостротелницата в гр. Кладово, Сърбия, до която корабът може да стигне на собствен ход. Предоставената оферта за ремонт е с прогнозна сума около 110 000 евро. Към момента се проучват всички процедури, технически изисквания и параметри за законовото извършване на процедурата по ремонта на кораба, защото се налага той да бъде извършен не само извън страната, но и в държава извън ЕС, каза министърът. Банов отговори и на депутатски въпрос за необходим ремонт на течащия покрив на къщата-музей на Алеко Константинов в Свищов. Тя притежава статут на единична архитектурно-строителна и историческа недвижима културна ценност с предварителна категория национално значение и е допустим обект за кандидатстване за целева финансова подкрепа за извършване на специализирани консервационно-реставрационни дейности по програмата \"Опазване на недвижимото културно наследство\". Банов допълни още, че ще изпрати представители на Инспектората към МК за опазване на културно наследство, за да дадат конкретни разяснения на място за подготвяне на документите за кандидатстване.", "date": "2019.02.01", "title": "Няма възможност ремонтът на кораба \"Радецки\" да се извърши в България"}
{"url": "https://www.24chasa.bg/novini/article/7276369", "text": "По нареждане на премиера Бойко Борисов здравното министерство внася идната сряда доклад в МС за състоянието на държавните психиатрични болници и мерките, които трябва да се предприемат. Това каза по време на парламентарния контрол днес министърът на здравеопазването Кирил Ананиев, в отговор на питане за мерките на ведомството за подобряване на условията за лечебна дейност в заведенията за психично здраве в България. Въпросът е в контекста на изнесени данни и репортажи, показващи ужасяващи условия, при които живеят повечето психично болни в специализирани заведения в България. В националната здравна стратегия 2020 има раздел \"Политика за опазване и подобряване на психичното здраве в съответствие с ангажиментите на България на европейско и международно ниво\". Основни мерки в тази област са свързани с комплексното обслужване на психично болните в близост до тяхната естествена жизнена среда, както и изграждане на ефективно партньорство между различните институции - за здравеопазване, правосъдие, образование, социалната система, както и гражданското общество, посочи здравният министър. Друга задача на министерството според Ананиев е осигуряване на обществена подкрепа за преодоляване на психиатричната стигма. Водещ принцип в политиката на МЗ за развитието на психиатричната помощ у нас е максималното възвръщане на психично болния пациент в нормална среда и създаването на условия за реинтеграцията му в обществото, каза още той. За да се постигне това, министерството е предприело мерки, сред които Ананиев изброи - \"усъвършенстване на механизмите за финансиране по реда на методиката за субсидиране на лечебните заведения на МЗ\". Чрез тази методика се финансира стационарното лечение на пациенти с психично заболяване, включващо дневно, спешно стационарно лечение, поддържащи програми с метадон и други дейности, обясни министърът. С приетия от Министерския съвет план за действие към стратегия за дългосрочни грижи в периода 2018 - 2021 г. е предвидено разкриването на 10 нови дневни Центрове за социална рехабилитация и интеграция с до 40 места за хора с психични проблеми. Предвиждат се още развитие на мобилни услуги и патронажни грижи, особено в отдалечени и труднодостъпни райони по думите на министъра. В списъка от мерки Ананиев изброи още разкриване на подкрепени, наблюдавани жилища за възрастни хора с психични проблеми, създаване на интердисциплинарни екипи, координирани действия с лечебните заведения за психични болни. \"Предвидено е създаването на 68 Центъра за грижа на лица с психични разстройства, умствена изостаналост и деменции, където ще се предоставят почасови услуги, трудова терапия, консултиране, подкрепа, мобилна работа, трудово наставничество и трудова заетост в реална работна среда\", каза Ананиев. Той информира депутатите, че от 1 януари 2017 г. са повишени възнагражденията на работещите в държавните психиатрични болници с 18,24 на сто, а от началото на 2018 г. три държавни психиатрични болници са спечелили и изпълнили проекти по програма на норвежкия финансов механизъм. По думите на здравния министър са извършени ремонти и се е подобрила материалната база в психиатричните болници. Като основно ремонтирани и с добра материално-техническа база той посочи центровете за психично здраве в Русе, Бургас, Враца, Добрич и Пазарджик. За пациентите с психични разстройства с висок процент на инвалидност се грижат, по думите на Ананиев, лични асистенти, както и за останалите хора с увреждания. Грижата за пациенти с психични заболявания е отговорна и комплексна дейност, включваща грижите на три министерства, на общините, пациентските и неправителствени организации, обобщи министър Ананиев.", "date": "2019.02.01", "title": "Внасят в сряда в Министерския съвет доклад за състоянието на държавните психиатрии"}
{"url": "https://www.24chasa.bg/novini/article/7276390", "text": "Китайският президент Си Цзинпин направи изненадващо посещение в малък пекински ресторант, разговаря с куриери и готви местно ястие в една къща, предаде Ройтерс. Подобни непринудени контакти между високопоставени политици и обикновени хора са рядко явление в страна, където дори рождените дати и семейната история на лидерите често са строго пазена тайна. Китайските ръководители обикновено използват времето преди и след фестивала за Лунната нова година за внимателно планирани инспекции в страната, по време на които те посочват важни политически инициативи или проблемни области, на които ще обърнат внимание през следващата година, предаде БТА. Миналата година Си посети селяни в беден югозападен район на Китай, за да разясни кампанията си срещу бедността. Днес държавната телевизията показа Си да влиза в ресторанта в южен район на Пекин, известен с традиционните си улички и дворове. Президентът попита колко струва храната и откога собствениците живеят в града. Когато клиентите станаха, за да направят снимки, той ги помоли да не прекъсват храненето си заради него. \"Просто минавам\", заяви Си Цзинпин. На друго място той разговаря с куриери, доставящи стоки с мотоциклети. На кадрите се виждаше как зад него минават хора, включително един велосипедист. \"Не можете ли да се върнете у дома за Пролетния фестивал?\", попита Си един от доставчиците. Повечето китайци се връщат по домовете си за новогодишните празненства. Китайският президент почти със сигурност беше придружаван от охранители, но те не се виждаха на записа, отбелязва Ройтерс. При други, по-очевидно режисирани прояви, Си Цзинпин се срещна с полицаи и готви пекински равиоли в двора на къща заедно с обитателите й. Президентът си изгражда имиджа на човек от народа и е популярен сред китайците заради борбата си с корупцията, но рядко е общувал толкова непринудено с гражданите, откакто пое поста през последните шест години, отбелязва Ройтерс.", "date": "2019.02.01", "title": "Китайският президент изненада жителите на Пекин, появи се неочаквано сред тях в града"}
{"url": "https://www.24chasa.bg/novini/article/7276387", "text": "Български и естонски шофьор на камион загинаха тази сутрин в тежка катастрофа в Румъния, съобщава на фейсбук страницата си транспортната фирма NBM- Transport. Инцидентът се случва днес (1 февруари) около 08:20 ч. на път DN6, km 437+900m в района на Илова, Караш- Северин. Главният комисар от IPJ Caras-Severin обяснява как е станало произшествието: „Български и румънски камион се удрят странично, след което българският камион навлиза в насрещното и се удря челно в естонски камион, като в резултат на това единият камион се запалва”. Българският и естонският шофьор са загинали на място. От транспортната фирма цитират   и renasterea.ro", "date": "2019.02.01", "title": "Български и естонски шофьор на камион загинаха при тежка катастрофа в Румъния (Видео)"}
{"url": "https://www.24chasa.bg/novini/article/7276403", "text": "Сръбският външен министър Ивица Дачич информира министъра на външните работи на Германия Хайко Маас за кризата в диалога между Белград и Прищина. Това съобщи днес пресслужбата на сръбското дипломатическо ведомство, предаде ТАСС. Двамата разговаряха в кулоарите на неофициалната среща на министрите на външните работи на страните от Европейския съюз, която се състои в Букурещ, предаде БТА. Дачич и Маас също така са обсъдили двустранните отношения между Сърбия и Германия и са ги оценили като \"отлични\". Те са изразили готовност да продължат сътрудничеството във всички области. Външните министри на Сърбия и Германия са обсъдили и процеса на евроинтеграция на Сърбия, след което Дачич е поканил германския си колега на посещение в Белград. Сръбският президент Александър Вучич заявява многократно, че е готов за преговори с Прищина, но ще ги продължи само след като бъдат отменени въведените от косовските власти 100-процентни мита на стоките, внасяни от Сърбия.", "date": "2019.02.01", "title": "Ивица Дачич и Хайко Маас: Отношенията между Сърбия и Германия са отлични"}
{"url": "https://www.24chasa.bg/novini/article/7276408", "text": "Процесът в Мадрид срещу общо 12 каталунски сепаратистки лидери заради опита им за отцепване на испанската автономна област през октомври 2017 г. ще започне на 12 февруари, предаде Франс прес, като се позова на източник от Върховния съд на Испания.  Те бяха изпратени от десетки привърженици на независимостта на североизточната испанска автономна област, които скандираха: \"Свобода!\". Очаква се процесът да продължи около три месеца, прогнозира по-рано днес председателят на испанския Върховен съд Карлос Лесмес. Прокуратурата поиска за подсъдимите строги наказания, достигащи 25 години затвор в случая с бившия каталунски вицепремиер Ориол Жункерас. На деветима от сепаратистките лидери са повдигнати обвинения в бунт. Някои от тях са в ареста вече повече от една година. \"Големият отсъстващ\" ще бъде бившият каталунски премиер Карлес Пучдемон. Лидерът на сепаратисткото движение в областта избяга в Белгия, за да не бъде съден в Испания.", "date": "2019.02.01", "title": "Процесът срещу каталунските сепаратистки лидери ще започне на 12 февруари"}
{"url": "https://www.24chasa.bg/novini/article/7276414", "text": "\"България ще продължава да подкрепя Турция в европейския присъединителен процес, защото изолацията на Турция не е в интерес на никоя от страните. С турската страна се договорихме да проведем среща на комисиите по външна политика на България и Турция, на която София ще бъде домакин. По наша инициатива предвиждаме да бъде разширен форматът на този важен форум. В него ще поканим за участие Румъния, а на по-следващ етап предвиждаме да включим и Гърция\". Това заяви председателят на Комисията по външна политика Джема Грозданова, която начело на делегация посети тези дни Турция по покана на председателя на Комисията по външните отношения във Великото национално събрание на Турция Волкан Бозкър. В интервю, което г-жа Грозданова даде специално за БТА на летище Ататюрк в Истанбул преди да отпътува за София, тя подчерта, че проведените срещи са били ползотворни - както от взаимен интерес, така и от интерес на европейските институции. Основен акцент е била срещата на делегацията с турския министър на външните работи Мевлют Чавушоглу. Г-жа Грозданова разказа, че се познава с министър Чавушоглу отпреди близо 10 години, когато той е бил председател на ПАСЕ, а тя - за пръв път заместник-председател. \"(...) имахме доста съвместна работа. Когато хората се познават лично, тогава и контактите в отношенията са по-лесни и ползотворни\", отбеляза тя. По думите й от турска страна е било подчертано многократно, че добрите отношения между премиера Бойко Борисов и президента Ердоган водят до по-ефективно развитие на двустранните отношения. Г-жа Грозданова каза, че от турска страна е било изразено особено задоволство от проведената през миналата година среща на високо равнище ЕС-Турция във Варна. \"Ние направихме много този процес на европейската перспектива да върви по време на нашето председателство. Не беше лесно. Председателят на Европейския съвет Доналд Туск също помогна за това\", каза председателката на Комисията по външна политика. По думите й след срещата във Варна се е възобновил диалогът на високо политическо ниво между ЕС и Турция, и вече започват да се събират няколко експертни групи по различни сектори. \"Смятам, че беше полезно. Турските колеги потвърдиха също, че в момента, по време на румънското председателство, този процес продължава. Аз ги уверих, че ще продължи и по време на хърватското председателство, тъй като сме доста по-близки държави, отколкото Австрия и Финландия\", каза Грозданова. На въпрос как се отнася София към проблема с визовата либерализация на Турция, който е много важен в преговорите по европейската перспектива на Анкара, председателят на Комисията по външна политика заяви: \"Европейският съюз остава приоритетен въпрос за Турция. Това беше много ясно заявено. Ние имаме интерес от това да се постигне визова либерализация с ЕС и от гледна точка на бизнеса, и от гледна точка на туризма. Но думите на министър Чавушоглу бяха, че основно Германия обвързва този въпрос със закона за противодействие на тероризма. България ще продължава да подкрепя Турция в предприсъединителния процес, защото изолацията на Турция не е в интерес на никоя от страните.\" \"Говорихме за предприсъединителните фондове, министър Чавушоглу посочи, че те са орязани. Но ние нямаме преки впечатления за бежанците как живеят, как се интегрират. От турска страна бе посочено, че колкото усилия полага Турция в процеса по присъединяване, толкова трябва да полага и самият ЕС - да има движение. Много глави са отворени, някои глави са блокирани, заради кипърския въпрос, Германия също блокира някои глави\". Предвижда се България и Турция да се опитат да изработят обща позиция за подкрепа на следващия генерален секретар на Съвета на Европа, който да бъде кандидат, търсещ и пазещ баланса в организацията. Постоянният секретариат на ПА ПСЮИЕ може да бъде поет от България за първите пет години на ротационен принцип. На срещата с изпълняващия длъжността председател на Великото национално събрание на Турция (ВНСТ) /председателят на ВНСТ Бинали Йълдъръм е кандидат за кмет на голямата община на Истанбул и се очаква да подаде оставка от председателското място/ са били обсъдени широк кръг от въпроси, посочи още г-жа Грозданова. От турска страна специално е било изразено задоволство от приетия от Народното събрание нов закон за вероизповеданията. Същевременно е било изразено безпокойство от замяната на топоними с турски корени с български названия в Старозагорско, по проблеми с мюфтийските имоти, реставрацията на османските обекти /джамиите/ в България. Турската страна е настоявала за закриване на две училища в София, които се считат за гюленистки. Специално внимание е било отделено и на необходимостта да се възстанови работата на двустранната комисия за неразрешените въпроси между България и Турция, която не се е събирала от 2012 година насам. Настоява се въпросите в тази комисия да бъдат обсъждани на по-ниско ниво, а не в Съвета за стратегическо сътрудничество България-Турция. В близките месеци се предвижда да се проведе среща на Съвета за висше стратегическо сътрудничество България-Турция . Разговаряно е и във връзка със Спогодбата за сътрудничество във взаимното опазване на недвижимото културно-историческо наследство в двете страни, която да се поднови. От българска страна е бил представен проект, но трябва да се водят разговори по него, критичен въпрос е този за реципрочността. Договорено е в близко бъдеще делегация на групата за приятелство Турция-България към ВНСТ да посети София за разговори с българските колеги. Г-жа Джема Грозданова сподели впечатленията си и от срещата с българската общност в Истанбул, която по думите й е била много вълнуваща. \"Много е приятно в българската общност. Ремонтирано е, направени са много неща с усилията на председателя господин Васил Лязе. Бюджетът, който се отпуска от българската държава, е само 50 хиляди евро. Това не е достатъчно, ще опитаме по някакъв начин да помогнем, нашата дирекция по вероизповеданията винаги много помага в това отношение, мисля, че и сега ще се отзове. От общността изказаха специална благодарност на директора по вероизповеданията г-н Велинов. Запознах се и с дейността на българското неделно училище, което се помещава в българската екзархия и силно ме впечатли. В метоха може да се подготвят стаи, където да учат повече деца. Казаха ми, че сред възрастните също имало много желаещи да учат български език, което е много радващо и ще направим всичко, което трябва, за да се отзовем на потребностите на нашите сънародници в Турция\", посочи Джема Грозданова. В българската делегация бяха включени заместник-председателят на Комисията по външна политика Валери Жаблянов, членовете на комисията Христо Гаджев и Хамид Хамид, както и председателят на Групата за приятелство България-Турция Ахмед Ахмедов и нейният заместник-председател Петър Кънев.", "date": "2019.02.01", "title": "Джема Грозданова: Продължаваме да подкрепяме Турция в присъединяването й към ЕС"}
{"url": "https://www.24chasa.bg/novini/article/7276407", "text": "Николай Банев си разменял съобщения чрез мобилните приложения със съпругата си Евгения, която също е задържана, и майка си Мария Банев. Това стана ясно в спецсъда. Телефонът на жена му Евгения все още не бил открит, въпреки многобройните проверки, съобщи прокурор Мария Дойчева. Разследващите подозират, че той е бил внесен в кутия от сок с двойно дъно. В тези съобщения Евгения Банева споделяла с децата си, че могат да заминат за Русия и да получат руско гражданство. За намеренията на Банев да получи политическо убежище в Русия съобщи преди известно време Иван Гешев. Децата на Банев обаче пишели на майка си, че им харесва повече в Ница. Не по-малко люботни били и съобщенията, които Николай Банев разменял с майка си Мария, която също е обвиняема. В съобщението Банев й нареждал да повлияе на свидетели. Тя пък му отвръщала, че казала на един от тях да говори или добро, или нищо. Самата Мария Банева, която беше също в спецсъда, където се решаваше дали Банев да остане в ареста, отрече това да е вярно. \"Абсолютно не отговаря на истината\", каза 77-годишната жена. Тя уточни още, че е силно разстроена днес, тъй като се навършват 9 дни от смъртта на съпруга й - Йордан Банев. Съдия Иво Хинов отказа да пусне Банев на свобода с аргумента, че има достатъчно доказателства в подкрепа на предположението, че той извършвал престъпленията, за които е обвиняем. Също така обаче Хинов препоръча на прокуратурата да раздели делото на части, тъй като в него се изследва една икономическа дейност от 2005 г. до 2018, което е изключително сложно и това би отнело много време. В хода на делото стана ясно, че трите деца на Евгения и Николай Баневи вече са в България и са записани в българско училище. Както обикновено, Банев говори дълго в своя защита пред съда. Той отново повтори, че престъпната група, състояща се от него, майка му и жена му, е бутафорна. Майка си Мария определи като културтрегер, който нищо не разбира от икономика. Съпругата си като занимаваща се само с туризъм, а себе си като инвеститор, който се занимава с бизнес от 30 години.", "date": "2019.02.01", "title": "Николай Банев си разменял SMS-и с майка си и жена си от килията"}
{"url": "https://www.24chasa.bg/novini/article/7276755", "text": "Представители на ГЕРБ почетоха паметта на жертвите на комунизма. Това се случи днес, когато честваме Деня на признателност и почит към жертвите на комунистическия режим, съобщиха от пресцентъра на ГЕРБ. На церемонията пред Мемориала на жертвите на комунистическия режим присъстваха зам.-председателят на ПГ на ГЕРБ Красимир Велчев, народни представители от ГЕРБ, председателят на МГЕРБ и зам.-министър на външните работи Георг Георгиев, представители на младежката структура на ГЕРБ в София, зам.-председателят на Групата на ЕНП в ЕП и евродепутат от ГЕРБ д-р Андрей Ковачев, както и много граждани. На събитието присъства и председателят на Народното събрание Цвета Караянчева. Венци и цветя бяха поднесени от името на ПГ на ГЕРБ, евродепутатите от ГЕРБ/ЕНП, Младежи ГЕРБ-София и др. „Почитането на 1 февруари – Денят на признателност и почит към жертвите на комунизма – днес все още е предупреждение за заплаха, а не сбогуване с миналото“, отбеляза председателят на парламента пред събралите се граждани. „Нека никога не забравяме истината и нека никога не се примиряваме с опитите за подмяна на това минало“, призова Цвета Караянчева. „Това е един много тъжен ден в българската история. Срамен е начинът, по който водени в злобата си и в ненавистта си, българи са убивали българи. Паметта на тези хора - убити, измъчвани в десетилетията след 9 септември 1944 година, ни напомня за устойчивостта на българския народ, но ни напомня и за това, че в днешно време ние също трябва да познаваме, да преследваме, да се освобождаваме от всички признаци и символи на тоталитаризма“, каза на свой ред Георг Георгиев. „За втора поредна година от своя мандат, държавният глава не е тук сред нас, за да почете паметта на онези невинно избити. Това показва, че уроците от комунизма не са научени. Не бих подминал и това, че действащи политици продължават да поднасят цветя и да почитат една тъмна дата в българската история, каквато е 9 септември 1944 година. Комунистическият режим няма две лица“, добави председателят на МГЕРБ. „Комунистическият режим чрез насилие, репресии и терор се опита да откъсне България от семейството на свободните европейски народи. Въпреки многобройните престъпления срещу българския народ, комунистите не успяха да задушат копнежа на българите към свобода и днес страната ни отново с гордост заема своето достойно място в семейството на свободните народи“, каза заместник-председателят на Групата на ГЕРБ в ЕНП и евродепутат Андрей Ковачев. През 2011 г. правителството на Бойко Борисов взе решение на 1 февруари да се почита паметта на жертвите на Народния съд. Датата не е избрана случайно, тъй като в нощта на 1 срещу 2 февруари 1945 г. е изпълнена смъртната присъда, издадена от Първи състав на Народния съд, срещу регентите Принц Кирил Преславски Сакскобургготски, Богдан Филов – министър-председател и ген. Никола Михов., както и срещу 67 депутати, министри, генерали и полковници. Според доклад на Държавна сигурност, за девет месеца в страната са изселени 28 131 души и хиляди са убити без съд и присъда.", "date": "2019.02.01", "title": "ГЕРБ почете паметта на жертвите на комунизма"}
{"url": "https://www.24chasa.bg/novini/article/7276776", "text": "На фона на риска Великобритания да напусне Европейския съюз без споразумение, много от най-големите британски компании загубиха търпение и започнаха да преструктурират дейността си, за да се подготвят за хаотичните последици, до които може да се стигне. Премиерът Тереза Мей се бори да преодолее безизходното положение, след като парламентът отхвърли двугодишните й опити да постигне \"регулиран развод\", което означава, че тя не може да изключи вероятността Обединеното кралство да напусне най-големия търговски блок в света без споразумение на 29 март. Компаниите в момента преосмислят начина си на работа - от запасяване с резервни части до спиране на дейността, преместване на дистрибуторски центрове и изпробване на нови търговски маршрути, в случай че митническите проверки затруднят нормалната им дейност. Ройтерс дава някои от най-подробните примери за подготвителните мерки, които се вземат преди най-голямата промяна в британското търговско законодателство от почти половин век. Фармацевтика Силно регулираният сектор на лекарствата е сред най-уязвимите при Брекзит без сделка заради трансевропейските снабдителни вериги и необходимостта от регулаторен надзор. Над 2600 лекарства в определена част от производствения си процес преминават през Великобритания, а 45 милиона лекарствени опаковки се доставят от Обединеното кралство до други членки на ЕС всеки месец. Същевременно в обратната посока се движат 37 милиона опаковки, сочат данни от сектора. Големи компании, включително AstraZeneca, Sanofi и Novartis, съобщиха, че ще увеличат складовите си запаси от медикаменти. GlaxoSmithKline, най-големият производител на лекарства във Великобритания, и Astra се опитват да прекарат лекарства през повторен процес на тестване и сертификация във Великобритания и ЕС, а GSK преоформя опаковки, коригира лицензи за внос и подсигурява складови запаси. GSK посочва, че цената на въвеждането на такива промени може да достигне 70 милиона британски лири (92 милиона долара) през идните две до три години, като текущите разходи са около 50 милиона британски лири годишно. Производство, търговия на дребно, складиране Натрупването на складови запаси от части и готови продукти е стандартното решение на производителите и търговците на дребно, които не знаят как да планират дейността си предвид бъдещите търговски отношения с ЕС. Собственици на складове на едро, включително LondonMetric и Wincanton, отчитат скок в търсенето. Tesco, най-голямата верига супермаркети във Великобритания, посочи, че е увеличила запасите си от стоки в бутилки, пакети и консервени кутии и има ясни планове за всяка продуктова категория. Натрупването на запаси обаче има определен капацитет. Конкурентната верига Sainsbury's, която внася около 30 % от продаваните храни от континентална Европа, отбелязва, че Великобритания има складови пространства, достатъчни да поберат запаси само за няколко дни. Никоя компания не може да съхранява големи количества пресни храни. В сектора на облеклото Joules посочва, че до април ще разполага с дистрибуторски център, базиран в ЕС. Компанията внася партиди във Великобритания по-рано от обичайното, хеджира валута и се подготвя да обработва експортни документи. Сред другите компании, които ще увеличат запасите си преди 29 март, са Rolls-Royce и Airbus, групата за луксозни стоки Burberry и производителя на храни и напитки Nestle. Авиокомпании Британски и европейски авиокомпании вече трябваше да направят редица промени, за да могат да продължат да летят и след Брекзит. Британски фирми като easyJet си подсигуриха лиценз и сертификат за авиооператор в страна членка на ЕС, докато базираната в Унгария Wizz Air си извади британски лиценз. Авиокомпании и туроператори също така трябва да подсигурят, че мажоритарните им собственици все още ще бъдат граждани на ЕС и след като британските акционери бъдат изключени от сметките. EasyJet, Ryanair и собственикът на British Airways - IAG - вероятно ще бъдат сред най-засегнатите групи. Автомобилостроители Британският автомобилостроителен сектор е сред малкото успешни истории в промишления сектор на страната. Той дава работа на над 850 000 души и генерира годишен оборот от 110 милиарда долара. Секторът е почти изцяло чуждестранна собственост, след като международни имена като Nissan построиха заводи в Обединеното кралство, за да изнасят за Европа. Освен запасяването с части и готови автомобили, автомобилостроители като Mini на BMW и Honda преместиха датите на годишното си спиране за планова поддръжка за времето около излизането от ЕС, за да смекчат удара от хаотичен Брекзит. Bentley, която е увеличила складовото пространство, също така се е договорила да използва северноанглийското пристанище Имингам, за да внася определени части, а Aston Martin е определил алтернативни маршрути за доставка по въздух и море. BMW търси площи за паркиране на камиони и складове от двете страни на Ламанша и инвестира в ИТ системи, за да успее да се справи с всякаква евентуална нова бюрокрация. Колкото до документацията, Aston Martin се присъедини към Skoda в отказа от британската сертификационна агенция като органа, който да одобрява колите му. Транспорт Дувър е най-важната врата на Великобритания към Европа, през която минават 17 % от британската търговия със стоки. До 10 000 камиона дневно транспортират всичко - от бързоразвалящи се продукти до лекарства и части, използвани от автомобилните заводи. Превозвачите предупредиха, че въвеждането на митнически проверки може да доведе до забавяне на доставките с дни. Правителството задели над 100 милиона британски лири, за да наеме допълнителни фериботи, а малко пристанище на 20 мили от Дувър се разширява, за да се увеличи капацитетът за превози. Някои компании и доставчици на логистични услуги се насочват към други пристанища в Северна и Южна Англия. Eddie Stobart Logistics пък предлага жп връзка от лондонското пристанище Тилбъри до Давентри, където много търговци на дребно имат дистрибуторски центрове. Британският оператор на фериботи и товарни кораби P&O посочи, че ще прехвърли регистрацията на британските си съдове в Кипър, за да продължи да се ползва от данъчния режим на ЕС. Централи Sony и Panasonic прехвърлят централите си от Великобритания в ЕС. Технологичната компания Dyson, управлявана от британеца Джеймс Дайсън, мести централата си в Сингапур, макар да твърди, че това решение не е свързано с Брекзит. Международни банки създадоха подразделения в ЕС, за да гарантират, че ще могат да обслужват клиентите си и след края на март. (БТА)", "date": "2019.02.01", "title": "С приближаването на Брекзит, \"Великобритания ООД\" подготвя спешни мерки"}
{"url": "https://www.24chasa.bg/novini/article/7276783", "text": "Турски изследователи откриха германска подводница, потопена по време на Втората световна война в Черно море, предаде ДПА, като се позовава на Анадолската агенция. Подводницата U23 е била открита от специален кораб за търсене на подводници на дълбочина 40 метра, на 2 морски мили от град Агва, окръг Истанбул. Подводницата е била намерена след четиригодишно търсене, предаде БТА. 40-метровата подводница U23, която е била част от германската флотилия \"Kriegsmarine\" (от шест кораба), е била използвана в периода между 1942 и 1944 г. при операцията Барбароса, при което са били взимани на прицел руски кораби в Черно море. Руснаците са потопили три от германските кораби. Турция е открила първия кораб U20 в Черно море (в района на окръг Сакария) през 1994 г. Третият кораб U19 се смята, че се намира в морето недалеч от град Зонгулдак.", "date": "2019.02.01", "title": "Откриха германска подводница, потопена през Втората световна война в Черно море"}
{"url": "https://www.24chasa.bg/novini/article/7276784", "text": "Британският министър на международната търговия Лиъм Фокс каза днес, че се надява ЕС да се опита да удовлетвори искането на Великобритания за нови условия по Брекзит колкото се може по-бързо на фона на забавянето на растежа на някои от големите икономики в блока, предаде Ройтерс, цитирана от БТА. Вчера видяхме, че Италия официално е в рецесия. Отчитаме слабост в германската икономика, във френската икономика, каза Фокс в реч. Не е време да се внася допълнителна, ненужна нестабилност в европейската икономика. Затова, надявам се, ЕС ще признае, че най-добрият път напред за всички ни е да имаме споразумение колкото се може по-скоро, заяви той.", "date": "2019.02.01", "title": "Британски министър: ЕС да изпълни \nмолбата ни за нови условия по Брекзит"}
{"url": "https://www.24chasa.bg/novini/article/7276777", "text": "Четиридесет години след революцията Иран не се страхува от \"западащата\" Америка, заяви високопоставеният духовник Ахмад Джанати в началото на официалните празненства по случай годишнина от революцията, превърнала Техеран в постоянен противник на Вашингтон, предаде Ройтерс, цитирана от БТА. Аятолах Джанати е известен твърдолинеен духовник, председател на Съвета на пазителите - орган с огромно влияние в управлението на страната. Той използва речта си, за да се подиграе на управлението на президента на САЩ Доналд Тръмп. \"Дори много от съюзниците на Америка вече не я слушат и не се страхуват от нея\", заяви Джанати пред мавзолея на аятолах Рухола Хомейни, върнал се в страната преди 40 години, за да поведе революцията. \"Америка вече не може да се справя със собствените си проблеми\", добави той. \"Там гладуват милиони и американската мощ е в упадък\", каза Джанати, без да обоснове твърденията си. Ислямската революция от 1979 г. свали светското управление на шах Мохамад Реза Пахлави. По-късно същата година ирански студенти щурмуваха посолството на САЩ в Техеран и държаха 52 американци за заложници в продължение на 444 дни. Тези събития, нанесли публична обида на САЩ, все още се отразяват на отношението на Вашингтон към Иран, отбелязва агенцията. \"За нещастие, някои наши представители вярват, че не можем да ръководим страната без помощта на Америка. Проклети да са подобни погрешни мисли!\", заяви Джанати, който беше против решението на президента Хасан Рохани да приеме ограничения върху ядрената програма на страната.", "date": "2019.02.01", "title": "Висш ирански духовник: 40 години след революцията не се страхуваме от САЩ"}
{"url": "https://www.24chasa.bg/novini/article/7276796", "text": "САЩ ще работят със страните от НАТО и други съюзници, за да попречат на Русия да извлече каквито и да било военни предимства от нарушаване на договори, заяви президентът Доналд Тръмп в изявление, цитирано от ДПА, съобщи БТА. \"Ще предприемем разработване на наши собствени опции за военен отговор и ще работим с НАТО и другите ни съюзници и партньори, за да не позволим на Русия да извлече каквото и да било военно предимство от своето противозаконно поведение\", се казва в комюникето, разпространено от Белия дом. Американското президентство подчертава, че съюзниците от НАТО напълно подкрепят САЩ, защото разбират заплахата, която представляват нарушенията от Русия и рисковете за оръжейния контрол от пренебрегването на нарушаването на договори. Комюникето бе разпространено във връзка с направеното днес съобщение, че Съединените щати от утре ще спрат да изпълняват задълженията си по Договора за ликвидиране на ракетите със среден и малък обсег. Държавният секретар Майк Помпейо каза още, че Вашингтон ще се изтегли до 6 месеца от това ключово споразумение с Москва, ако тя не престане да го нарушава. В същото време Помпейо изрази надежда, че Русия ще започне отново да спазва договора, и каза, че САЩ са готови да преговарят с нея по въпроса.", "date": "2019.02.01", "title": "Тръмп: САЩ ще разработят с НАТО опции за военен отговор на Русия"}
{"url": "https://www.24chasa.bg/novini/article/7276736", "text": "Синът на Йоско Костинбродския - Иван, се е оженил в ареста. Той сключил брак с приятелката си Мария, от която има 2 деца. След него преди около месец същото сторил и Стефан Гевгелийски. Неговата избраница е 31-годишната Зорница Накова, студентка в Международното бизнес училище в Ботевград. Наскоро Иван Йосифов е преместен в софийския затвор, а Гевгелийски - в килия в Белене.  Двамата и Зорница Накова се явиха днес в спецсъда по дело срещу 10-членна група за разпространение на наркотици, замесена и в побои. Бандата е заподозряна, че е поръчала убийството на началника на охранителна смяна в Софийския затвор Янко Янев. Той е пребит на 26 декември 2016 г. близо до дома си в столичния кв. \"Разсадника\" и след 3 дни умира в болница. Според прокуратурата бандата е отговорна и за нападението над началника на Клиниката по ортопедия и травматология в столичната болница „Св. Ана“ проф. Стефан Станчев на 5 април 2016 г. в \"Белите брези\".   След арестите през септември 2017 г. се твърдеше, че са пресечени и други опити за убийства. Вчера д-р Станчев дойде в съда, но заяви, че не иска да е частен обвинител и няма да предявява граждански иск срещу подсъдимите по делото. Близките на Янко Янков не дойдоха, както и още един пострадал от групата, който в момента е в Лондон. Адвокатите на 9 от обвинените поискаха делото да бъде върнато на прокуратурата заради процесуални нарушения. Това вече стана веднъж заради противоречия в обвинителния акт. Само адвокатът на Иван Йосифов - Илия Павлов, не настоя за ново връщане на делото. \"В обвинителния акт има логически и правни противоречия и пестеливост на конкретиката, но те могат да бъдат изяснени в хода на делото\", каза Павлов. По това дело Иван Йосифов е обвинен само като участник в наркогрупата, но не и за другите престъпления. Двамата с Гевгелийски обаче са подсъдими по друго дело за банда, подготвяла убийства на полицаи и прокурори. Съдът отказа да върне делото и определи няколко дати за следващи заседания.  Съпругите на младоженците вече ще имат право на повече свиждания от преди. Мария може да встъпи и като адвокат по делата на мъжа си Иван. Така тя ще може да се вижда почти всеки ден с него, ако иска, обясни юрист. Раздвижване в съдебната зала днес предизвика не само новината за гражданските бракове, а и няколко строги забележки на председателя на съдебния състав за реда в залата. \"Къде е охраната. Не виждате ли, че подсъдимите си говорят помежду си и се въртят, вместо да следят какво става\", каза съдия Мариета Неделчева. \"Извинявайте, г-жо съдия! Пиеше ми се вода, поисках шишенце\", каза един от подсъдимите. Той заяви, че не е възможно да е продавал дрога, както го обвиняват, защото 6 месеца бил в Австрия, където си търсел работа.  Според прокуратурата групата е действала около 2 г. преди арестите през май 2017 г.  \"Аз изобщо не знам какво правя тук\", оплака се друг от подсъдимите.  \"Скоро ще разберете, концентрирайте се!\", отговори му съдията.   ", "date": "2019.02.01", "title": "2 сватби в ареста - оженил се\nсинът на Йоско, после и Гевгелийски"}
{"url": "https://www.24chasa.bg/novini/article/7276804", "text": "Условно е осъден перничанин, нахлул и счупил инвентар в Спешно приемно отделение на пернишката болница, съобщиха от прокуратурата. А.Л. се е признал за виновен за извършено от него престъпление на 18 август миналата година, предава БТА. Мъжът унищожил десетки банки с различни медикаменти,повредил входна врата, счупил стъклопакет и деформирал дограма на прозорец. Повод за агресивното му поведение станало медицинско свидетелство, издадено му ден по-рано след потърсена от него лекарска помощ. Мъжът не бил съгласен със заключението в него и настоявал да му бъде издадено друго. По споразумение, сключено между Районна прокуратура - Перник и защитата на А.Л., му се налага наказание от шест месеца \"Лишаване от свобода\" с тригодишен изпитателен срок и \"обществено порицание\", което да се изпълни чрез прочитането му по местната телевизия.", "date": "2019.02.01", "title": "Условна присъда за перничанин, вилнял в Спешното"}
