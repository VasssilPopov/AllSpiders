{"url": "https://www.dnevnik.bg/sviat/2019/08/23/3954558_meksiko_globi_s_37_mln_dolara_letishte_zaradi_monopol/", "text": "Антимонополната служба на Мексико глоби международното летище в Канкун с 3.7 милиона долара за това, че не позволява повече таксита да се конкурират и цените на услугата да са по-ниски, предаде агенция \"Асошиейтед прес\". Федералната комисия по конкуренцията посочи, че летището неправомерно се противопоставя да има повече таксита на аеропорта, което пък води до цени с около 8 процента по-високи, отколкото би трябвало. През осемте години, които антимонополната служба разглежда,  Службата отбелязва, че летището получава част от цената, което предполага, че е в негов интерес да поддържа цените на такситата високи, за да запази високи приходите си. Антимонополният орган разпореди на летището да направи справедлива оценка на евентуалните нови конкуренти и да им позволи да предоставят услугата бързо, ако отговарят на съответните стандарти. Летищният оператор АСУР (ASUR) съобщи, че ще обжалва решението.", "date": "2019.08.23", "title": "Мексико глоби с 3.7 млн. долара летище заради монопол на такситата"}
{"url": "https://www.dnevnik.bg/sviat/2019/08/23/3954529_rusiia_potvurdi_che_lekar_e_obluchen_sled_vzriva_no/", "text": "Здравното министерство на Архангелска област официално потвърди, че в организма на един от лекарите, грижил се за пострадали при взрива на няколко десетки км от Северодвинск, са намерени следи от изотопа цезий 137. Съобщението на местната администрация следва разкази на медици, че част от пострадалите са били  облъчени , макар руските власти да твърдят, че временното повишаване на радиационния фон към момента не е било опасно за здравето на хората. Днес Би Би Си  публикува откъси  от разказа на запазили анонимност медици, според които трима докарани в болница в Северодвинск били в тежко състояние след поглъщане на радиация. Руски и американски издания писаха, че лекарите дори не са били предупредени, че приемат облъчени пациенти. Ден след като Кремъл изрази съмнение, съобщението на местните власти в Архангелск дава друга версия. Радиоактивният нуклид е отпадъчен продукт от ядрени реактори при ядрено делене на уран 235 и други изотопи, както и при естествения разпад на уран 238, и лесно се разпространява в природата. С бързото му разтваряне във водата и \"свойството да се натрупва в риба, гъби, лишеи и водорасли\" свързват инцидента и местните власти. \"С определена степен на вероятност може да се предположи, че в организма на човека този елемент е попаднал чрез продукти, които той е приел като храна\",  се казва  още в съобщението. Според лекар от областната болница в Архангелск представители на медицински център в Москва допуснали, че лекарят е погълнал радиация при пътуването си в Тайланд. \"Където е Тайланд, там е Япония\", а докторът \"просто се е наял с раци от (аварията при АЕЦ) \"Фукушима\".\"", "date": "2019.08.23", "title": "Русия потвърди, че лекар е облъчен след взрива, но вероятно било заради храна"}
{"url": "https://www.dnevnik.bg/biznes/2019/08/23/3954539_biznesut_izdal_razsledvane_na_antimonopolnata_komisiia/", "text": "Разгласяването в публичното пространство на сигналите, с които Комисията за защита на конкуренцията (КЗК) е сезирана, възпрепятства ефективното упражняване на правомощията ѝ за разкриване на тайни споразумения, които ограничават конкуренцията. Това се казва в становище на антимонополния регулатор, разпратено до медиите днес. То е предшествано от  открито писмо на Асоциацията на организациите на българските работодатели , в което те недоволстват, че КЗК не е открила нарушения на свободния пазар на ток. В края на миналия месец асоциацията сезира комисията след поредното необяснимо поскъпване на цената на тока на борсата, което се отразява негативно на техните членове от индустрията. Бизнес организациите се възмутиха и от това, че вместо да си върши работата, комисията им е изпратила въпросници за попълване, въпреки че би могла според тях да изиска данните от съответните ведомства по служебен път или като направи проучвания и анализи. КЗК отговаря, че искането да се попълват въпросници от подалите сигнал е \"един от законовите способи за събиране на информация за състоянието на конкурентната среда\". \"Изискването на информация не следва да се интерпретира като прехвърляне на част от функциите на КЗК върху други лица, а като задължение за тяхното съдействие на комисията при изпълнение на правомощията ѝ\", отговаря антимонополният регуратор. Тя уверява, че е поискала данни от над 50 субекта, в това число производители, търговци, електроенергийната борса, и Електроенергийния системен оператор, компетентни държавни органи и браншови организации. КЗК напомня, че е в ход секторен анализ на електроенергийния пазар, а сигналът на работодателските съюзи е присъединен към него. \"Всички твърдения в получените сигнали се проучват с цел събиране на достатъчно доказателства за наличието на конкурентни проблеми в сектора, които да дадат основание на комисията да се самосезира в рамките на своята компетентност\", се казва в позицията на регулатора. В нея се напомня, че КЗК няма правомощия да разследва манипулации на борсата, но е готова да сътрудничи с Комисията за енергийно и водно регулиране, ако при подобни манипулации се нарушава конкуренцията. КЗК припомня, че няма правомощия по Закона за мерките срещу изпирането на пари и Закона за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици, а това е работа на други държавни органи и на съдебната власт. Така регулаторът отговаря на  сигнала на работодателите , в който се твърди за злоупотреби от топлофикационните дружества, въглищни мощности и търговец на ток от групата около Христо Ковачки на борсата за електроенергия. ", "date": "2019.08.23", "title": "Бизнесът \"издал\" разследване на антимонополната комисия за картел на пазара на ток"}
{"url": "https://www.dnevnik.bg/evropa/regioni/2019/08/23/3954563_dobrich_kandidatstva_za_evrofinansirane_za_kupuvane_na/", "text": "Общината кандидатства с проект по оперативна програма \"Региони в растеж\" в раздела за интегрирана градска среда. Част от проекта е свързан със закупуване на нови и екологични транспортни средства. Това съобщи Катя Петкова, управител на общинското предприятие \"Градски транспорт Добрич\" ЕООД, цитирана от кореспондент на Радио \"Фокус\" – Варна. Проектът е входиран в Министерството на регионалното развитие и благоустройството на 19 август тази година. Фирма KARSAN е откликнала първа на запитването и търсенето, посочи Катя Петкова. По този повод вчера в града се състоя представяне на една от опциите, които могат да бъдат предложени на жителите и гостите на Добрич. \"Като начало идеята на проекта е да бъдат закупени четири превозни средства със съпътстващи зарядни станции. Първоначалната идея е тези превозни средства да се движат по бул. \"Добричка епопея\", чиято реконструкция също ще бъде част от проекта на общината\", допълни Катя Петкова. Тя отбеляза още, че е предвидено прецизиране на информационни табели и светофарни уредби. \"Надявам се това да са първите стъпки, с които ще променим облика на транспорта в града\", каза Катя Петкова. Към 31 декември 2018 г. населението на град Добрич е 83.5 хил. души по данни на НСИ.", "date": "2019.08.23", "title": "Добрич кандидатства за еврофинансиране за електрически автобуси"}
{"url": "https://www.dnevnik.bg/bulgaria/2019/08/23/3954575_borisov_shte_pita_gruckiia_vunshen_ministur_zashto_se/", "text": "Премиерът Бойко Борисов ще поиска информация от гръцкия външен министър защо се бави изграждането на граничен пункт между двете държави в района на крумовградското село Аврен. Това се разбра от живо включване на министър-председателя в страницата му във \"Фейсбук\". Докато шофира лично джип на Националната служба за охрана (НСО), Борисов разговаряше с областния управител на Кърджали Никола Чанев, който му разказа как още през 2011 г. пътят от Аврен до границата е готов, но от гръцка страна все още не са изградили контролен пункт. Според Чанев това е голям проблем за региона. \"Пиши едно писмо до външно и като говорим с колегата Мицотакис (Кириакос Мицотакис е външен министър на Гърция- бел. ред.) да го питам защо се бавят\", обърна се незнайно към кого в колата Бойко Борисов. Забавянето на изграждането на граничния пункт напомня на случая ГКПП \"Илинден - Ексохи\". Тогава от гръцка страна имаше забавяне заради проблем с популацията и придвижването на кафявите мечки, които са защитен вид. За решението му беше изграден граничен тунел с дължина 447 м, от които 300 метра на гръцка територия. Това забави с няколко години пускането на контролния пункт и през него можеше да се минава едва през 2015 г. при проект това да става от 1998 г. Подобно забавяне имаше и при другите два пункта с Гърция, за които беше подписано общо споразумение с една дата за откриване. Борисов също така остана впечатлен от Крумовград и дори намекна, че може да подкрепи настоящия кмет на местните избори през октомври. Начело на града е Себихан Мехмед от ДПС.", "date": "2019.08.23", "title": "Борисов ще пита гръцкия външен министър защо се бави изграждането на граничен пункт"}
{"url": "https://www.dnevnik.bg/sport/2019/08/23/3954576_levski_otnovo_e_nakazan_ot_uefa/", "text": "Левски\" отнесе ново наказание от УЕФА заради  \"расистко поведение\"  на феновете при гостуването на \"Ружомберок\" от първия предварителен кръг на Лига Европа. Сините ще трябва да затворят частично стадиона си за следващото си домакинство от европейските турнири. Затвореният сектор трябва да бъде с не по-малко от 3000 седящи места, като клубът е задължен на мястото му да постави банер с логото на УЕФА и думите Equal game (равна игра). \"Левски\" е глобен още с 4500 евро за получени пет или повече картона по време на срещата с \"Ружомберок\". От клуба съобщиха, че защитата пред дисциплинарната комисия на УЕФА е била водена от изпълнителния директор Павел Колев и адвокат Ивайло Ивков. \"Благодарение на тяхната работа ПФК \"Левски\" получи възможно най-лекото наказание за нарушението, което е рецидив за клуба пред Европейската футболна асоциация\", пише още в сайта на сините.  \"Левски\" беше разследван по чл. 14 от Дисциплинарния правилник на УЕФА заради флаг със забранен символ на феновете. Той се отнася расизъм, дискриминация или пропаганда. В края на декември  УЕФА даде срок на \"Левски\" до края на февруари  да изчисти около 2 млн. лева задължения към футболисти, клубове и държавата, защото в противен случай ще получи забрана да играе в Европа. Отделно сините бяха глобени със 100 хил. евро. Два дни преди крайния срок - на 26 февруари,  \"Левски\" обяви, че е платил всичко, касаещо европейския му лиценз . Погасяването на сумите беше направено покрай смяната на собствеността в клуба.", "date": "2019.08.23", "title": "\"Левски\" отново е наказан от УЕФА"}
{"url": "https://www.dnevnik.bg/sport/2019/08/23/3954597_kralev_ochakva_investicionna_programa_ot_cska-sofiia/", "text": "Министърът на младежта и спорта Красен Кралев даде знак, че очаква \"ЦСКА-София\" да представи конкретните си планове за бъдещето на \"Българска армия\". \"Когато ръководството на ЦСКА реши да представи инвестиционна програма за стадиона\", написа Кралев във \"Фейсбук\" в отговор на питане кога ще бъде задвижен въпросът с \"Българска армия\", който е собственост на министерството. Преди ден  \"ЦСКА-София\" изпрати писмо до Кралев , в което изразява притесненията си около \"Българска армия\". Червените посочват, че са срещнали добри намерения, но очакват реални действия от държавата, като акцентират, че не искат финансова помощ, а съдействие за получаване на зелена светлина за строеж. Собственикът на клуба  Гриша Ганчев заяви пред \"Капитал\" преди месец, че вече има осигурено финансиране  - 10 милиона евро собствени средства и 20 милиона от датски инвестиционен фонд. Червените представиха в сайта си няколко проекта, изработени от различни архитектурни студиа за това как би изглеждал стадионът. В момента \"Българска армия\" е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС). По-рано през деня  Кралев участва в среща на министър-председателя Бойко Борисов и Владислав Горанов с представители на \"Арда\" в Кърджали . Държавата обеща подкрепа на клуба за модернизация на стадиона му.", "date": "2019.08.23", "title": "Кралев очаква инвестиционна програма от \"ЦСКА-София\" за \"Българска армия\""}
{"url": "https://www.dnevnik.bg/bulgaria/2019/08/23/3954600_policiiata_proveriava_signali_na_grajdani_za/", "text": "Няколко сигнала е получила полицията по случая с двойното убийство край с. Негован през последните дни, те са проверени, но нито един от тях не е довел до резултат. Разследването по случая още продължава, а след като бъдат готови резултатите от експертизите и идентифицирането на телата, полицията ще може да добие по-ясна представа за случилото се и за извършителя. Това каза заместник-директорът на Главна дирекция \"Национална полиция\" старши комисар Николай Хаджиев в интервю за \"24 часа\". Вчера разследващите потърсиха съдействието на гражданите за установяването на самоличността на жена на предполагаема възраст 45-55 години и мъж на възраст между 65 и 75 години и  публикуваха снимки на дрехи , по които могат да бъдат разпознати. Телата бяха намерени  край водоема на софийското село Негован на 18 август. По първоначална оценка откритите останки са престояли във водоема поне около месец. Хаджиев коментира и последните разкрити случаи на телефонни измами при съвместната работа с румънската полиция и каза, че измамите са намалели с 33% след  ареста на румънска престъпна група  през май. Тогава  петима души бяха предадени  на българските власти на граничния пункт на Дунав мост, след като са задържани в рамките на специализирана операция. Арестуваните са част от една от най-големите организирани престъпни групи, занимавала се с телефонни измами, в София, Велико Търново и Румъния. Престъпленията за първите 7 месеца са по-малко в цялата страна и разкриваемостта се вдига, отчете също комисар Хаджиев. Кражбите са били най-честите деяния по морето - около 40-50% от всички престъпления. Извършителите били най-вече българи, в редки случаи престъпления са извършвали и жители на бивши съветски държави. В областните дирекции във Варна, Бургас и Добрич има спад на кражбите според данните към 31 юли, съобщи Хаджиев.", "date": "2019.08.23", "title": "Полицията проверява сигнали на граждани за намерените тела край Негован"}
{"url": "https://www.dnevnik.bg/razvlechenie/2019/08/23/3954602_nasa_krusti_kamuk_na_planetata_mars_na_roling_stouns/", "text": "Британската рок група \"Ролинг Стоунс\" е разтърсвала множество сцени по света в своята над 50-годишна кариера, но влиянието й явно вече надскача пределите на планетата Земя и достига буквално космически измерения, след като мисията на НАСА Mars InSight кръсти на нейно име камък на чуждата планета, предаде \"Ройтерс\". С размери, които съвсем леко надвишават големината на топче за голф, въпросният Rolling Stones Rock се е търкалял на разстояние от около един метър, задвижван от кацането на кораба на мисията през ноември миналата година, обясняват от космическата агенция.      Te допълват, че в кадри, заснети от InSight на следващия ден, в оранжево-червената повърхност на планетата ясно се виждат следи от търкалянето на RollingStones Rock. Според НАСА това е най-голямото разстояние, на което камък се е премествал по време на кацането на техен кораб на чужда планета. Актьорът Робърт Дауни-младши обяви името на камъка преди концерта на Мик Джагър, Кийт Ричардс, Рони Ууд и Чарли Уотс да излязат на сцената на стадиона в Пасадина, близо до една от лабораториите на НАСА. Групата, известна с песни като Sympathy For The Devil и Brown Sugar, определи оказаната им чест като \"крайъгълен камък в нашата дълга и изпълнена със събития история\". Макар името Rolling Stones Rock да е неформално, то ще бъде включвано в работните карти за Марс, допълват от НАСА, но единствено Астрономическият съюз има правото да дава научни наименования на локации, астероиди и други обекти в Слънчевата система. През юни тази година \"Ролинг стоунс\"  подновиха турнето си \"Без филтър\"  в Северна Америка, след като през април 75-годишният Мик Джагър претърпя сърдечна операция, но  се завърна на сцената в добра форма .", "date": "2019.08.23", "title": "Търкалящ се марсиански камък бе кръстен на \"Ролинг Стоунс\""}
{"url": "https://www.dnevnik.bg/evropa/2019/08/23/3954605_skandali_s_visshi_slujiteli_udariha_odobrenieto_za/", "text": "Управляващата в Полша националистка партия \"Право и справедливост\", ударена от две оставки на високопоставени служители, е загубила 5% от подкрепата си според социологическо проучване, публикувано в петък на фона на наближаващите избори през октомври, предаде \"Ройтерс\". Това е първото проучване, показващо, че разликата между ПиС и опозицията се стопява значително по време на кампанията за изборите за долна и горна камара на парламента. Резултатите идват малко след като тази седмица  зам.-министърът на правосъдието подаде оставка  заради медийна публикация, според която е ръководил кампания за очерняне на критични към съдебните реформи на правителството съдии. Случилото се последва  оставката на председателя на парламента  от ПиС заради използване на правителствен самолет за лични пътувания. Проучване на \"Кантар\", проведено на 22 август, показа, че ПиС има подкрепа от 39% в сравнение с 44% на 13 август, а центристката Гражданска платформа има 30% - с три процентни пункта повече, отколкото в средата на август. Лявата коалиция \"Левица\" остава непроменена с 11%. Според опозицията изборите ще решат дали управляващата партия, която от дълго време е в конфликт с ЕС по въпроси, свързани с върховенството на закона, ще успее да завърши спорните си реформи. Досега икономически фактори като  щедрите социални политики  на правителството караха анализатори да прогнозират, че партията ще устои на бурята около оставките. Сега обаче те поставят под въпрос това.", "date": "2019.08.23", "title": "Скандали с висши служители удариха одобрението за управляващите в Полша"}
{"url": "https://www.dnevnik.bg/bulgaria/2019/08/23/3954614_prokuraturata_publikuva_nova_porciia_dokazatelstva_po/", "text": "Специализираната прокуратура разпространи нова серия от доказателства по разследването срещу трима служители на \"Тад груп\", обвинени в кибертероризъм заради източването на личните данни на над 5 млн. българи от базите данни на Националната агенция за приходите (НАП). Това е третото публикуване на данни, които прокуратурата представя като доказателства по разследването. Обвинени като подбудители са собственикът на \"Тад груп\" Иван Тодоров и търговският директор Георги Янков, а за извършител е сочен служителят Кристиян Бойков. Трите документа съдържат експертна справка, която установява идентичност в съдържанието на имейла, изпратен до няколко медии, с текст, за който се твърди, че е намерен в служебния компютър на Кристиян Бойков. Освен това от прокуратурата разпространяват и разпити на шестима свидетели по случая, които работят в различни фирми. Някои от тях разказват, че знаят за \"Тад Груп\" от медиите, но някои от тях споменават, че са се срещали с Георги Янков и Кристиян Бойков или са получавали имейли от Иван Тодоров с предложения да станат техни клиенти. От спецпрокуратурата представят и още един запис на разгивир от видеокамера на тераса в офиса на \"Тад груп\". Твърди се, че той е проведен между Георги Янков и служител във фирмата, който е свидетел по разследването. Според прокуратурата разговорът е проведен малко след ареста на Кристиян Бойков - на 16 юли в 13.05 ч. Голяма част от разговора обаче \"не се разбира\". В него се споменава за ареста на Кристиян, какво биха могли да открият разследващите в компютрите, дали могат да влязат в тях и какви са защитите. Говори се и за банка, но без да се споменава коя е тя, както и за изтриване на кореспонденцията. Никъде в свидетелските показания и в разговорите на терасата в офиса на \"Тад Груп\" не се споменава за базата данни на НАП. От Специализираната прокуратура подчертават, че тези доказателства са разгласени след разрешение на наблюдаващия прокурор и че вече са били предмет на съдебно обсъждане. Те са представени пред Апелативния специализиран съд по време на заседанието за определяне на мярка за неотклонение на  Иван Тодоров, който бе задържан под стража . То бе  проведено при закрити врата  по искане на прокуратурата. \"Въпреки прозрачността в публичното пространство продължават да се разпространяват манипулативни твърдения, които целят персонално злепоставяне на конкретни магистрати и цялостно компрометиране дейността на прокуратурата. Тревожен е подходът на определени лица, политически партии и медии да поставят собствените си амбиции над интереса на повече от пет милиона българи\", коментират от Специализираната прокуратура в официално съобщение на сайта си. \"Специализираната прокуратура споделя разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, или не се засягат чужди права\", посочват още от държавното обвинение. Файловете са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази, уверяват прокурорите. \"Специализираната прокуратура ще продължи да информира българските граждани по дела с голям обществен интерес, при спазване на презумпцията за невиновност и без да застрашава хода на наказателното производство\", посочват от прокуратурата. Само преди дни  приключи п роверката  на Комисията за защита на личните данни (КЗЛД) по случая  с изтеклите данни на над 5 млн. българи  и данъчните ще бъдат глобени с милиони. Максималната санкция за подобно нарушение е 20 млн. лв., обясни председателят на КЗЛД Венцислав Караджов пред \"Дневник\". По-рано днес министърът на финансите  Владислав Горанов обяви , че НАП има достатъчно средства в бюджета си, за да плати глобата. Със заповед на премиера Бойко Борисов преди дни вицепремиерът по икономическата и демографската политика Марияна Николова бе определена за  председател на Съвета по киберсигурността .", "date": "2019.08.23", "title": "Прокуратурата публикува нова порция доказателства по разследването срещу \"Тад груп\""}
{"url": "https://www.dnevnik.bg/sviat/2019/08/23/3954609_zapochna_prodajbata_na_limuzinata_na_putin/", "text": "С откриването на автосалон в Москва днес официално започна продажбата на първата от времената на бившия СССР луксозна кола, произведена в Русия. Това е базова версия на личната протоколна кола на руския президент Владимир Путин.", "date": "2019.08.23", "title": "Започна продажбата на \"Лимузината на Путин\""}
{"url": "https://www.dnevnik.bg/sviat/2019/08/23/3954618_iadreniiat_vzriv_v_rusiia_e_stanal_2_chasa_sled/", "text": "Експлозията, в която загинаха петима руски ядрени специалисти и двама служители на министерството на отбраната на 8 август, не е първата от този инцидент, заяви норвежката агенция, която следи за ядрени опити. В Norsar са регистрирали втори взрив два часа след първия и смятат, че именно това е моментът, предизвикал смъртоносното облъчване на загиналите и временно увеличение до 20 пъти на радиацията в град Северодвинск на около 40 км на изток от полигона. И норвежката, и руската страна казват, че пиковите нива са били доста под опасните за здравето на хората. Това съобщи \"Ройтерс\", уточнявайки, че първото издание,  разпространило тази новина , е норвежкият в. \"Афтенпостен\". \"Регистрирахме две експлозии, от които втората съвпада във времето с показанията за увеличаването на радиацията\", казва и пред агенцията Анне Стрьомен, главен изпълнителен директор на Norsar. Според нея в този случай вероятно причината е взривяване на горивото на двигателя, който е тестван на морска платформа. \"И двата взрива са регистрирани от нашата система за следене в инфразвуковата част от спектъра. Първият беше засечен и от сеизмолозите.\" В Norsar смятат, че вторият взрив, който уредите на сеизмолозите не са регистрирали, може да е от ракета във въздуха, задвижвана от радиоактивно гориво. Засега официалната версия на руската страна идва от \"Росатом\" - на 10 август агенцията заяви, че инцидентът е станал по време на изпробване на ракетен двигател от нов тип с \"изотопен енергоизточник\".", "date": "2019.08.23", "title": "\"Ядреният\" взрив в Русия е станал 2 часа след първата експлозия"}
{"url": "https://www.dnevnik.bg/razvlechenie/2019/08/23/3954556_dushteriata_na_stan_lii_obvini_disni_v_lipsa_na/", "text": "Дъщерята на Стан Лий, участвал в създаването на едни от най-известните комикс герои на \"Марвел\", зае страната на \"Сони\", след като по-рано през седмицата стана известно, че студиото и \"Дисни\" (които купиха \"Марвел\" за 4 млрд. долара през 2009 г.) не се преподписали договор за сътрудничество за правата на \"Спайдърмен\" и така персонажът  вероятно ще напусне киновселената на \"Марвел\" . Тя също така заяви, че никой не се е отнасял по-зле към паметта на баща й след  неговата смърт на 12 ноември миналата годин а от \"Дисни\" и \"Марвел\", пише \"Гардиън\". Според Джоан Лий \"Дисни\" и \"Марвел\" трябва да бъдат спрени в тяхното желание за тотален контрол върху работата на нейния баща. \"Дали това ще са \"Сони\" или някой друг, развитието на героите на Стан Лий заслужава различни гледни точки\", каза тя. Джоан Лий отбеляза, че след смъртта на баща й е била разтревожена от липсата на съчувствие към нея, което са показали от \"Дисни\". \"Когато баща ми почина, никой от \"Марвел\" или \"Дисни\" не се свърза с мен\", заяви тя. \"От първия ден те търгуваха с неговата работа и така и не показаха уважение към неговото наследство. В края на краищата никой не би могъл да се отнесе с баща ми по-зле, отколкото хората начело на \"Марвел\" и \"Дисни\".\" Стан Лий създава \"Спайдърмен\" за \"Марвел\" през 60-те години на миналия век, но преди 20 години \"Сони\" купиха филмовите права за героя. През 2015 г. \"Дисни\" и \"Сони\" сключиха договор, по силата на който супергероят можеше да се появява във филми от киновселената на \"Марвел\" и обратното. Това направи президента на \"Марвел\" Кевин Фейги главен продуцент на последните две заглавия за Спайдърмен с Том Холанд в главната роля. Според договора \"Дисни\" получаваше 5% от боксофиса и всички приходи от мърчандайзинга. След успеха на \"Спайдърмен: Далеч от дома\", който спечели 1.109 млрд. долара в световния боксофис и стана най-успешният филм на \"Сони пикчърс\", от \"Дисни\" поискаха условията по сделката да бъдат променени. Друга причина за това беше \"пенсионирането\" на няколко от техните герои в \"Отмъстителите: Краят на играта\". От \"Дисни\" се настоявали приходите да се разделят 50 на 50%, както и ролята на Фейги при продуцирането да не е толкова голяма, а от \"Сони\" са отхвърлили предложението. ", "date": "2019.08.23", "title": "Дъщерята на Стан Лий обвини \"Дисни\" в липса на уважение към наследството на баща й"}
{"url": "https://www.dnevnik.bg/sport/2019/08/23/3954635_voleibolistkite_startiraha_evropeiskoto_s_petsetova/", "text": "Женският национален отбор на България по волейбол започна  европейското първенство  с драматична загуба от Франция. Възпитаничките на Иван Петков допуснаха поражение с (20:25, 25:13, 15:25, 25:19, 13:15) пред около 300 зрители в Анкара. Българките бяха близо до обрат, след като спасиха три мачбола и имаха контраатака за изравняване на резултата в петия гейм. Състезателките обаче не успяха да реализират възможностите си в заключителната част на мача. Най-резултатна беше Елена Казот с 24 точки за Франция. За България Мирослава Паскова се отчете с 18 точки, докато Елица Василева завърши с 16. Следващият мач за отбора на Петков е в неделя срещу световния шампион Сърбия. В групата на България са още Турция, Гърция и Финландия.", "date": "2019.08.23", "title": "Волейболистките стартираха европейското с петсетова драма"}
{"url": "https://www.dnevnik.bg/bulgaria/2019/08/23/3954642_shefut_na_nso_e_izritan_zaradi_ogromnite_skandali_v/", "text": "Премиерът Бойко Борисов предположи, че шефът на Национална служба за охрана (НСО) Данчо Дяков е напуснал поста си заради \"огромните скандали в президентската институция\". Министър-председателят направи това изказване по време на посещението си в района на Крумовград. Тази седмица правителството даде съгласие  генерал-майор Данчо Дяков да бъде освободен от поста си  от 30 август. От НСО уточниха, че той се оттегля по свое желание и по лични причини. Според Закона за НСО освобождаването на началника на службата се извършва от президента след съгласуване с Министерския съвет. Дяков е на поста от март 2018 г., назначен с одобрен от правителството указ на президента Румен Радев. Тогава той беше и удостоен с висшето офицерско звание генерал-майор. Преди това Дяков беше съветник на Румен Радев по военната сигурност. Според Борисов заради \"огромните скандали в президентската институция ген. Дяков е трябвало да бъде изритан\".", "date": "2019.08.23", "title": "Шефът на НСО е \"изритан\" заради \"скандали в президентската институция\", смята Борисов"}
{"url": "https://www.dnevnik.bg/analizi/2019/08/23/3953900_ne_znam_dali_shte_spasim_planetata_no_pone_da_dishame/", "text": "                         По случай честването на Деня на миньора научихме, че Българският енергиен ходинг (БЕХ) най-сетне е сключил договор с международна консултантска компания, която трябва да изготви оценка на адекватността на електроенергийната система и да разработи механизъм за разпределяне на капацитети за въглищните централи, които да им осигурят финансиране и продължаване на съществуването. Това е вероятно за която специалистите в сектора приканват отдавна. България обаче е член на ЕС и от нея се очаква да реализира политики за намаляване на емисиите на парникови газове и чист въздух. За съжаление, първият драфт на Интегрирания план за климат и енергетика до 2030 г. не прави и бегъл опит за постигане на горните цели. Като изключим някои действия в посока енергийна ефективност, българската държава се държи като магаре на лед, игнорирайки дори желанието на собствения си народ да диша. Ето защо реших да споделя някои идеи, които според мен трябва да залегнат в плана и да се предприемат възможно най-бързо. Преди всичко България трябва да адресира очакванията на ЕК по умен начин и наистина България е рекордьор в ЕС по разхищение – твърде малко от вкараните в употреба първични енергийни ресурси у нас стигат до потребителя като полезна топлина, светлина и движение. Основните причини са присъщата ниска ефективност на генериращите мощности на лигнити, масовото използване на електричество и нискоефективни печки за твърдо гориво за отопление, слабото проникване на топлофикациите и газа, остарелият автопарк, хроничният недостиг на средства за инвестиции в енергопреносните мрежи. Постигане на точно такава цел ще ни донесе най-много и разнообразни ползи. Затова долните точки приоритетно адресират тази голяма цел Газът е ултимативното решение за чист въздух в градовете , най-масовият начин на отопление на домакинствата в ЕС и най-ефективният начин за усвояване на първична енергия. През България ежегодно преминават около 15 милиарда куб. м синьо гориво, докато икономиката ни ползва смешните 3 милиарда, а домакинствата – само около 3% от тях. Държавата и местните власти трябва да премахнат всички бюрократични пречки пред газификацията, вътрешната мрежа от магистрални отклонения (по закон) трябва да достигне до 182 общини при само 83 днес, а ресурсът на Програма DESIREE да се удесетори. Това обаче няма да проработи, ако не се изпълнят и следващите две точки Светът се къпе в евтин природен газ , а ние нямаме достъп до него. Страната ни трябва бързо да сключва споразумения и изгражда необходимата инфраструктура, за да може българският потребител да види ползите от глобалната революция в добива, складирането и преноса на газ. Интерконекторът Гърция - България и първите доставки на втечнен газ през Ревитуза са само първи стъпки в тази посока. Реална енергийна независимост и сигурност може да има само ако познаваме и оползотворяваме собствените си ресурси. Докато това не се случи, България ще бъде принудена да разчита на лигнитните си въглища и няма как да постигне значимо намаление на въглеродните емисии. Да, говорим за премахване на мораториума върху проучванията за неконвенционални източници и осигуряване на възможности на проекти за добив на газ като този в Генерал Тошево да се случат.  В Западна Европа тези алтернативни източници на енергия са толкова масови, включително в малки населени места, че наистина не разбирам какъв ни е проблемът на нас, българите? Отдавна има налични и вече евтини технологии това да се случва по чист начин – както за пречистване на емисиите при инсинерация, така и чрез газификация на горивото. За по-малките населени места централизираното топлоснабдяване на отпадъчна биомаса е единственото работещо решение за чист въздух през зимата – едновременно запазваме употребата на \"въглероднонеутрален\", местен и евтин ресурс и дишаме свободно. Трябва обаче да се има предвид и следващата точка Практически това означава голяма част от предприятията на империята на Ковачки да преустановят дейност, докато не постигнат съответствие с изискванията. А може просто да им спрат субсидиите за \"високоефективен\" ток. В условията на прегряващ пазар на труда няма да бъде голяма загуба за никого, а целите за качество на въздуха, емисии на замърсители и парникови газове ще бъдат постигнати с един удар.  Не знам колко години трябва да минат, колко клиенти да избягат и колко милиарда да стане дългът на \"Топлофикация\", за да стане ясно, че друг път към спасението й няма. А тя е изключително важна за София – без нея нямаме никакви шансове за чист въздух, нито пък за намаляване потреблението на първична енергия и съответно ниски въглеродни емисии.  Факт, че цените на фотоволтаичните модули паднаха и на фона на неизбежния ръст на крайната цена на електричеството в условията на европейските климатични политики за много фирми и домакинства те са интересен потенциален източник на собствена енергия. Трябва всеки да може свободно да си инсталира, произвежда, потребява и продава енергията. Важно уточнение – продажбата не трябва да се случва със субсидия или нетно измерване (net metering), а на съответната цена на свободния пазар, която би получил всеки друг производител на ток.  Не е нужно да се обявява война на старите коли – да се забрани вносът, влизането им градовете или да плащат много високи данъци. Просто трябва да се приложи принципът \"замърсителят плаща\" в най-чист вариант: Всеки, който замърсява над нормите – без значение възрастта на колата – трябва да бъде глобяван и да не минава през системата за годишни технически прегледи. Говорим за онези 10% от автомобилите, които видимо пушат. За останалото естествено ще се погрижи ръстът на доходите, който всички се надяваме да продължи. Това ще разтовари автотранспорта и ще доведе до повишаване на енергийната ефективност в сектора с най-голямо крайно енергийно потребление. Тази точка може да се чете и като \"да приватизира на БДЖ и НКЖИ\", защото реалността показва, че под държавен контрол те не са способни на нищо. Малки проекти за складиране на електроенергия в батерии, които да подкрепят локално системата и да обезсмислят поддръжката на излишни резервни мощности; малки модулни ядрени реактори; проучване на ресурсите на горящ лед; производство на водород и вкарването му в газопреносната мрежа – всички тези неща се случват, а ние се правим, че не ги забелязваме. Нямам обяснение защо! Тези стъпки съвсем не изчерпват всичко, което трябва да се добави към Интегрирания план за климат и енергетика. Убеден съм обаче, че дори само те да се включат в наличния драфт, от финалния документ ще има много повече полза за всеки един от нас. Ако бъде изпълнен, разбира се!", "date": "2019.08.23", "title": "Не знам дали ще спасим планетата, но поне да дишаме: 10 стъпки за по-чиста енергия"}
{"url": "https://www.dnevnik.bg/analizi/2019/08/23/3954041_koi_dlujnostni_lica_ot_nap_shte_ponesat_personalna/", "text": "                         Излезе информация, че проверката на случая с теча на данни от Националната агенция за приходите (НАП) от страна на Комисията за защита на личните данни (КЗЛД) е приключила. Предстои връчване на акт за установяване на административно нарушение (АУАН). С него все още не се налага санкция, а нарушителят се уведомява, че е установено извършено административно нарушение и му се дава 3-дневен срок да подаде възражение. След изтичане на този срок административно-наказващият орган (АНО) преценява дали да бъде санкциониран нарушителят и каква санкция от законово предвидените за даденото нарушение да бъде наложена, което става чрез наказателно постановление (НП). След връчването му санкционираното лице има право да обжалва в 7-дневен срок. Съдебното производство е двуинстанционно, първа инстанция - Районен съд, втора инстанция - Административен съд. На първо място, всички говорят за санкцията, както и за това, че в крайна сметка тя също излиза от джоба на данъкоплатеца. Това за мен не е толкова голям проблем, доколкото санкцията в случая се налага на администратор на данни, който е структура на бюджетна издръжка и няма откъде другаде всъщност да дойдат средствата. В случая обаче, за да бъде удовлетворен поне частично обществения интерес, е важно да стане ясно кои длъжностни лица на НАП ще понесат персонална отговорност и каква ще бъде тя. Доста неща по казуса се тиражират в медиите, но така и представител на НАП не дава изявление относно: предприетите мерки за сигурността на личните данни; извършен ли е анализ на риска и какво е показал той; какви мерки са предприети, в случай че анализът е показал висока степен на риск за личните данни на гражданите; какви действия конкретно са били предприети след хакерската атака и пр. Темата със санкцията за приходната агенция е чувствителна и заради факта, че институцията е контролен орган, а същевременно се говори, че служителите получават освен заплати, също и бонуси, семинари, проверяващите екипи - служебни коли, пари за облекло и др. Обществото определено ще иска да знае В продължение на горното като адвокат ми е много любопитен следният момент - какви възражения (и дали) ще представят юристите на НАП по АУАН-а и дали впоследствие ще обжалват издаденото наказателно постановление. За съжаление, решението е твърде вероятно да бъде взето на \"политическа\" основа с оглед това, че случаят е в светлината на прожекторите, а и размерът на санкцията ще бъде безпрецедентен, що се отнася до казус по Закона за защита на личните данни (ЗЗЛД). От правна гледна точка производството се развива по Закона за административните нарушения и наказания - просто казано, както се обжалва наказателно постановление за превишена скорост. Много от тези наказателни постановления биват отменяни от съдилищата на формално основание - наличие на съществено процесуално нарушение. Оттам нататък казусът не се разглежда по същество. Просто казано - една сбъркана дата в АУАН или НП може да доведе до съмнение относно точния момент на извършване на нарушението и оттам съдът няма друг избор, освен да отмени санкцията като незаконосъобразно наложена. Подобно дело на две инстанции би могло да продължи повече от година, което също има отношение към обществените процеси, недоволство и т.н. Друг важен аспект на ситуацията е връзката между проверката на КЗЛД и личните жалби, които готвят доста граждани. В случай, че има влязло в сила наказателно постановление, Големият проблем (който по мое виждане представлява и самостоятелно нарушение на ЗЗЛД и GDPR) е, че ние все още не знаем кои наши лични данни са засегнати от теча и в какъв обем. Изявленията в медиите и т. нар. приложение, което просто констатира наличието на изтекли данни, не дават информация по въпроса. Практически ние не знаем нищо официално (въпреки че данните бяха качени в интернет), а \"приложението\" просто хвърля прах в очите и е опит да се изпълнят формално изискванията на закона при случай на пробив в сигурността с висока степен на риск (какъвто безспорно е налице в случая) засегнатите субекти на данни да бъдат уведомени без ненужно забавяне. Моето мнение е, че практически никой и към настоящия момент не е уведомен. Интересно е да се чуе коментар от КЗЛД по този въпрос, както и да се прочете мотивната част на наказателното постановление, което предстои да бъде издадено. Интересно е и съдържанието на индивидуалния административен акт, за който КЗЛД споменава на  сайта си . Той съдържа т.нар. корективна мярка относно действия, които трябва да предприеме НАП за защита на личните данни. Този индивидуален административен акт ще даде също доста информация по случая, но също подлежи на съдебен контрол, този път по реда на Административнопроцесуалния кодекс (АПК). В този смисъл е леко подвеждащо твърдението, че административно-наказателното производство ще приключи на 29 август 2019 г., доколкото в случай на обжалване то няма да приключи с влязъл в сила акт до тази дата. Ако НАП обжалва, административният акт с корективната мярка също няма да влезе в сила в близките месеци.", "date": "2019.08.23", "title": "Акт за НАП - добре, но кои длъжностни лица ще понесат отговорност"}
{"url": "https://www.dnevnik.bg/analizi/2019/08/23/3952711_za_zamenkite_v_mladost_v_purvo_lice_ili_kak_obshtinata/", "text": "                         Пред \"Дневник\" техни представители заявиха, че са неприятно изненадани от начина, по който новината се поднася от Фандъкова, и уточниха, че преговорите са започнали благодарение на съгласието им, а не на усилията на общината, както това се представя. По тяхна информация Фандъкова не е присъствала на нито една от срещите за преговори до момента. Притежателите на терените се съмняват, че ако не наближаваха местните избори, някой изобщо щеше да преговаря с тях.  Проблемите с инвестициите в строителство на жк \"Младост\" са решени – обяви тържествено чрез социалните мрежи кметът Йорданка Фандъкова. Три от упитата с обща площ от 5 500 кв. м., забъркани в машинациите на столичните политици, се очаква да бъдат обезщетени с общински терени в близост до магазините \"Хит\" и \"Лидл\". Като юрист, представляващ инвеститорите в един от тези три проекта, знам, че отблизо отколкото в хвалебствените медийни пулбикации. На първо място, ние искахме сделката да остане конфиденциална до нейното завършване - това не се случи. До окончателна победа не се празнува, особено като се има предвид, че кметът не се появи на нито една от срещите, а ние сме свикнали на всякакви неизпълнени обещания от страна на властта. Все още няма краен резултат, нищо все още не е решено, предстоят преговори със Софийски имоти, оценка на имотите, изповядване на сделките, нови инвестиционни проекти, което формира и нови взаимоотношения с Направление \"Архитектура и градоустройство\" (НАГ) в лицето на глвания архитект. Да, безспорно направена е първата крачка, но целият път не е извървян. Остава неприятното усещане, че от общината трупат дивиденти на твой гръб с определена цел. За това каква е целта ни подсказва и моментът, в който се разиграват събитията, и бързането да бъдат оповестени публично някакви победи. На въпроса ми защо след десет (10!) години разиграване, точно сега в края на мандата на Столичния общински съвет (СОС) и Фандъкова, сядаме на подобни преговори, ми беше отговорено еднозначно - заради предстоящите наесен избори. В същото време т.е. по закон на това място собствениците имат право да строят., план, който е приет по времето на ГЕРБ и с главен архитект Петър Диков. Още с приемането на плана явно е било ясно за Столичната община, че проблеми ще има, но да се търсят решения - не е мислено. Протестите на хората, хилядите жалби срещу нашите имоти, пасивността на Столичната община още повече задълбочиха казусите, защото в тези политически единоборства ние сме в ролята на заложници. От едната страна стоеше Столичната община, използвайки всякакви хватки да бави, връща проекти за милиони, като спекулира с властта, спекула, граничеща с произвол, от друга страна са протестите на хора, които не са без основание, но сами по себе си не дават ясни и приложими решения. След толкова години на административен произвол, граничещ с абсурдни и доста нелицеприятни дейсвия от страна на администрацията, като тук Иванчева и нейните \"активисти\" също не правиха изключение (претърпяхме няколко прокурорски проверки, инициирани от нея, както и административно дело), изведнъж се решава да се предприемат мерки и се формира политическа воля за намиране на изход от ситуацията, а именно преговори за замяна с реални предложения и възможност за реализиране. Трябваше процесите да ескалират, настроенията да се нажежат, хората да бъдат поставени в ситуация на противопоставяне. Да се разрази цялата драма с управлението и ареста на Десислава Иванчева и от страна на Столичната община. Инвеститорите се съгласиха на замяната, те също живеят в \"Младост\", не представляват никаква \"строителна мафия\" и просто искат да осъществят своя проект на своята си земя. Пасивната политика на властта настрои хората едни срещу други и днес кметът изведнъж се появява като спасител, вместо като основен виновник за проблемите. Трите имота не решават нищо. Има още десетки подобни само в \"Младост\", за които може и да не се намерят подходящи терени за замяна. В същото време конфликтът е достигнал връхна точка и ще са нужни сериозни усилия, за да може нарушеното доверие между граждани и строители да бъде изградено наново. Днес виждаме протестни движения в повечето популярни квартали на столицата, виждаме негативните реакции срещу всеки един нов обект. На този етап най важното е да се търси и постигне съгласие между всички заинтересувани лица и това съгласие да бъде обективирано в реални дейстия и решени казуси и то в най-кратки срокове, защото, повярвайте ми, да усетиш цялата тежест на административния произвол и чувстото за безнаказаност на виновните е отвратително и освен да те мотивира за действия, друг градивен характер няма. И точно това би трябвало да е функцията на управлението, на помирител, намиращ пресечната точка в интересите на всички, вместо на разделител и опортюнист.", "date": "2019.08.23", "title": "За заменките в \"Младост\" от първо лице, или как общината трупа дивиденти предизборно"}
{"url": "https://www.dnevnik.bg/sviat/2019/08/23/3954266_shte_razcepiat_li_sandurs_i_uorun_liavoto_krilo_na/", "text": "Всеобщо здравеопазване. Борба с \"Уолстрийт\". По-висока минимална заплата. Това са само част от общите каузи на двамата най-леви конкуренти за президентската номинация на Демократическата партия в САЩ – Елизабет Уорън и Бърни Сандърс. Събитията и на двамата привличат страстни привърженици, кампаниите им са добре финансирани, и двамата са популярни в Айова – щатът, от който ще започнат първичните избори на партията през февруари догодина. Това повдига и резонния въпрос: има ли място за двама популярни прогресисти в тази надпревара, или те ще разцепят левия вот в полза на някой центрист? Първите проучвания показват, че умереният бивш вицепрезидент  Джо Байдън  има преднина пред тях двамата, но пък обединената подкрепа за тях двамата е по-голяма, отколкото тази за него, припомня агенция \"Ройтерс\". Двадесет демократи се състезават за едно място – кандидатът за президент на партията, който да предизвика Доналд Тръмп.      Те притеглят наляво останалата част от полето, коментира Адам Грийн, съосновател на Кампанийния комитет за прогресивна промяна, който поддържа Уорън. Уорън и Сандърс твърдят, че са приятели, а не конкуренти. Досега спазват обещанията си да не се нападат едни друг, а междувременно умерените им колеги предупреждават, че крайните им идеи само ще гарантират победата на Тръмп. Междувременно в Айова има знаци, че  Уорън  може би подкопава силните позиции на Сандърс. Скорошно проучване на университета Monmouth в рамките на щата я постави на второ място след Байдън с 21% подкрепа; Сандърс изпадна до 9%. В национален мащаб двамата са рамо до рамо след вицепрезидента. Според кампанията на върмонтския сенатор, методиката на проучването в Айова е била сбъркана. Сандърс \"може да докаже, че е уникален кандидат, без да очерня другите\", казва мениджърът на кампанията му Фаиз Шакир. Различният чар Макар идеите им да са едни и същи, на подиума двамата са крайно различни. Уорън се опира на работническите си корени от Оклахома и се представя като един вид популистка от прерията. Сандърс води \"движение\". Двамата може би дори не се целят в едни и същи избиратели. Проучването на Monmouth показва, че Уорън е откраднала подкрепа от всеки друг кандидат, но не и от Сандърс. Той \"има ядро от привърженици, които няма да го изоставят\", казва директорът по проучванията там Патрик Мъро. През 2016 г. именно тази подкрепа остави  Сандърс в играта до самия край,  когато той бе победен от Хилъри Клинтън. Но Уорън може да привлече жените, особено училите в университет, и с това Сандърс няма как да се конкурира. Всъщност неговата кампания вижда Байдън като основния конкурент, защото и двамата се целят в работническата класа и профсъюзите, гравитирали около Тръмп на предишните избори. Засега основната грижа на двата лагера е да не си вредят един на друг. Вместо това те искат да убедят колкото могат повече избиратели, че един прогресист може да се пребори с Тръмп, казва Грийн от Кампанийния комитет за прогресивна промяна.", "date": "2019.08.23", "title": "Ще разцепят ли Сандърс и Уорън лявото крило на демократите"}
{"url": "https://www.dnevnik.bg/sport/2019/08/23/3954286_voleibolistkite_zapochvat_putia_si_na_nai-goliamoto/", "text": "Женският национален отбор по волейбол започва участието си на най-голямото европейско в историята. От днес 24 отбора - с осем повече от досегашния формат, ще се борят за медалите. За пръв път европейското ще се проведе в четири държави - Унгария, Полша, Словакия и Турция. Българският отбор е в група със световния шампион Сърбия, бронзовия медалист от Евроволей 2017 Турция, както и с Франция, Гърция и Финландия. Първият мач е срещу Франция днес от 14.30 ч. и ще бъде излъчен по БНТ 3. \"Надявам се по-възможност да постигнем челни позиции, като предварително не се натоварваме с някакви конкретни очаквания. Отиваме да играем добър волейбол\", каза селекционерът Иван Петков преди дни. \"Имаме млад отбор, съставът ни има потенциал и трябва да го покаже на европейското първенство. Направихме добра подготовка, минахме и през олимпийска квалификация, отборът е в добра форма. Разбира се винаги има още какво да свърши, но контузии няма и смятам, че всичко е нормално преди европейското\", заяви Петков. Капитанът Елица Василева заяви, че най-важният мач е следващият. \"Търсим максимума в играта ни във всеки двубой. Резултатите и класирането ще дойдат сами, ако ние даваме най-доброто от себе си във всеки мач.\" Отборите са разпределени в четири групи по шест. Първите четири се класират за осминафиналите. На предното европейско волейболистките на България се класираха на деветото място.  Лора Китипова, Петя Баракова  Елица Василева, Мария Каракашева, Гергана Димитрова, Елена Бечева, Мирослава Паскова, Александра Миланова, Вангелия Рачковска  Нася Димитрова, Мира Тодорова, Мария Кривошийска Жана Тодорова, Кристиана Петрова", "date": "2019.08.23", "title": "Волейболистките започват пътя си на най-голямото европейско в историята"}
{"url": "https://www.dnevnik.bg/sviat/2019/08/23/3954081_universitetski_taksti_v_germanska_provinciia_trevojat/", "text": "По-високите разходи за живот и записване в някои университети тревожат чуждите студенти в Германия, която иначе често избират за следването си. Достъпното образование за всички винаги е било гордост за страната, но напоследък изследванията, които утвърждават мястото ѝ като най-популярна страна за студенти извън англоговорещия свят почиват на данни отпреди 2016 г. Това е моментът, в който една германска провинция въведе такси за записване за хора извън ЕС. Възгледите на много студенти за германското образование сега може да се променят - особено на тези от развиващия се свят,  пише \"Дойче веле\" . Германските провинции имат право да определят сами университетските си такси. От тях в момента само един е въвел такса за студенти извън ЕС (бежанците не попадат в обхвата ѝ) - Баден-Вюртемберг. От октомври 2017 г. насетне те трябва да плащат 1500 евро на семестър. В резултат 7 университета в региона загубиха една трета от международните си студенти. По-малко африканци и азиатци С близо 20% са спаднали записванията от нови студенти извън ЕС в Баден-Вюртемберг според регионалната обществена медия WDR. В Технологичния институт на Карлсруе преди въвеждането е имало 150 нови студенти от Африка. Година по-късно те са само 22-ма. Това не е валидно за всички университети - този във Фрайбург е отбелязал увеличение със 112 души на студентите извън ЕС, откакто се повишиха таксите и очаква прирастът да остане \"постоянен\". Сега и други провинции обмислят подобна стъпка. Според служителя за комуникациите от университета в Кьолн \"високите цени ще доведат, разбира се, до по-слабо търсене\", но ако се говори за студенти от развиващи се страни, трябва да се има предвид, че \"тези студенти изобщо не са бедните, а идват от средната или висшата гласа\". Според нея, ако студентите могат да \"овладеят бариерата за влизане в Германия\", могат да направят това и с таксите за записване. Проблем за глобалния юг За африканците и азиатците големият проблем не е расизмът, не е и езикът - такива са ежедневните разходи и тези за университет. Разнообразието в университетита в Бон например може да намалее, тъй като увеличената такса \"може да свали броя на чуждестранните студенти\", казва етиопецът Дередже Тамиру Демие, чиято следдипломна квалификация е именно там. Друг голям проблем са блокираните 8640 долара, които международните студенти трябва да имат в картата си всяка година до края на образоването си, за да имат право на разрешително за пребиваване. Все пак мнозина гледат отвъд разходите. Според индийката Према, която учи магистратура в Германия, студентите имат предвид, че много Нобелови лауреати са от страната, а качеството на образованието е отлично. Амбика от Непал обаче никога не би \"мислила да учи в Германия, ако е трябвало да се издържа сама.\" Според икономиста от Гана Елвис Корку Авеньо, изследовател в Оксфордския университет, \"въвеждането на студентски такси прави Германия по-малко привлекателно място за африкански студенти, особено ако се погледне през призмата на \"приобщаването\".\" Той смята, че таксите може да навредят на позицията на Германия в глобалната икономика като \"страна на многообразието с приобщаващ образователен сектор\".", "date": "2019.08.23", "title": "Университетски такси в германска провинция тревожат чуждите студенти"}
{"url": "https://www.dnevnik.bg/sviat/2019/08/23/3948768_amerikancite_masovo_stroiat_novi_kushti_v_raioni/", "text": "Нови жилища се издигат най-бързо в застрашени от наводнения места на няколко американски щата, независимо от предупрежденията, че глобалното затопляне прави по-опасно да се живее в такива райони. Това предупреди неправителствената организация с идеална цел Climate Central, която основно се занимава с разпространяване и популяризиране на научни данни за промените в климата. \"Очевидно е привлекателно да живееш край вода\", казва за Фондация \"Томпсън Ройтерс\" Бен Строс, ръководител на изследването, съдържащо тези предупреждения. В него се твърди още, че новото строителство процъфтява на опасни места (в сравнение с това на сигурни терени) в една трета от щатите, граничещи с океан и с риск от 10% във всяка от годините до 2050 г. океанът да залее крайбрежни зони. В Кънектикът, например, между 2010 и 2017 година жилищни обекти, оценявани на 880 милиона долара, са се вдигали три пъти по-бързо в податливите на наводнение места, отколкото на защитените. Ню Джърси - друг от рисковите щати - е шампион по издигане на жилища в зони с висок риск - около 4500 нови сгради за 4.6 млрд. долара за същия период. Законът в САЩ не забранява строителство на терени, за които прогнози са показали опасност от наводнение веднъж на 100 години. Условието е да са приложени регулациите за намаляване на риска и собствениците да са си направили застраховка срещу наводняване. През 2015 г. в такива райони в САЩ са живеели около 5% от населението, показва доклад от 2017 г. на нюйоркския Център \"Фърам\" (New York University's Furman Center) Строс казва за \"Ройтерс\", че сега изследователите се фокусират върху по-рискови места - такива с опасност да бъдат наводнявани веднъж всяко десетилетие до 2050 г. Целта е да се дадат практични съвети на собственици, търсещи ипотечни заеми. \"Може да си купиш имот, който никога или много рядко е бил наводняван, но към края на срока на ипотечния заем наводненията може да се случват всяка година, защото нивото на световния океан се покачва.\" Това, разбира се, би нанесло щети и би понижило стойността на имота, ще отслаби инфраструктурата, колите в гаража ще ръждясват, в сградата ще има мухъл. Други щати, в които докладът посочва разликата в строителството между застрашени и опасни зони, са Роуд Айлънд, Делауеър, Мейн, Мисисипи, Ню Хемпшир и Южна Каролина - все места по атлантическия бряг. База данни за имотите на компанията Zillow е комбинирана с прогнозни модели на повишаване на морското равнище при умерено намаляване на парниковите газове.", "date": "2019.08.23", "title": "Американците масово строят нови къщи в райони, застрашени от наводнения"}
{"url": "https://www.dnevnik.bg/sviat/2019/08/23/3953294_potokut_emigranti_ot_balkanite_kum_es_raste_i_ne_e/", "text": "Всяко лято новите данни за населението на Западните Балкани повдигат въпроса за изтичането на хора от шестте държави, които все още не са в ЕС. За обезлюдяването и най-голямата демографска криза в мирно време в района се говори често, но в момент, когато отново се очакват решения за бъдещето му в Обединена Европа, новите данни на Евростат водят към тревожна равносметка. Стотиците хиляди напускащи не само се увеличават (независимо, че някои от тях се връщат). Те се преселват във все по-дълъг списък държави, включително някои от по-успешните източноевропейски примери за развитие в ЕС. А докато Западна Европа се изправя пред собствените си демографски проблеми, някои от доскоро \"най-младите държави\" на изток застаряват. Дори в сравнително нови балкански членки на ЕС като Хърватия властите търсят спешни мерки, след като голям процент от населението се оказа извън родината. Общо 228 хил. души от Западните Балкани (без Хърватия) са се регистрирали за пръв път като живеещи в ЕС през миналата година. Това  сочат  данните на Евростат за издадените за пръв път разрешителни на граждани на трети страни. За Албания те са над 62 хил., за Босна и Херцеговина и Сърбия - по над 50 хил., над 34 хил. за граждани на Косово и над 24 хил. за Северна Македония. Малко са единствено черногорците, получили такива разрешителни, но дори в държавата с официално малко над 620 000 граждани броят им не спира да нараства последните години, както показва графиката. Евростат брои в тези данни само получилите разрешение за пръв път, без да ги смята за постоянно пребиваващив съответната държава от ЕС. Не е известно колко са случаите, при които дадена държава е издала разрешително, получилият го е отишъл в друга членка или се е върнал в родината и се е преселил по-късно. Лошият пример на Хърватия Това се случва не само в балканските страни извън ЕС. Докато при България и Румъния тенденцията, за която се пише от години, се запазва, проблемът само се влошава в Хърватия, която има значително по-малко население и от двете. Германската статистическа служба  публикува през юли данни , според които средно 74 българи, 79 хървати и 180 румънци емигрират всеки ден. Населението на България обаче е малко под 7 млн., на Румъния - над 19 млн. Хърватското е едва малко над четири милиона. Според германските власти  близо 400 хил. хървати  (равни на почти 10% от населението) живеят в Германия. Хърватската статистическа служба (DZS) публикува миналия месец данни, според които емигриралите от страната през 2018 г. са 39 515 души, а имигриралите (в тази статистика се включват и чужденци, и върнали се в страната хървати) - 13 486. Повечето от тях са на възраст между 20 и 39 г. и мнозинството (55%) са отишли в Германия.  Това означава, че върналите се хървати са доста под 10 хил. Според Евростат населението на Хърватия е намаляло през 2018 г. с 29.3 хил. души спрямо предходната. Премиерът Андрей Пленкович предупреди наскоро, че демографското предизвикателство е \"основно за оцеляването\" на хърватската нация. Същевременно  мерките , които той обяви, са познатите,  свързани с раждаемостта, а не със създаване  на по-привлекателна среда за трудоспособните в момента млади граждани. Не само Германия В държави като Босна и Херцеговина масово се учи немски. \"Харесвам Германия. Харесва ми, че всичко си е на мястото и всичко е предсказуемо,\"  обяснява за \"Шпигел\"  24-годишен курсист. В статията е даден пример с исторически важния град Яйце, останал (на хартия) само с 27 хил. души при 45 хил. през 1991 г. Говорейки за продължаващата миграция от Балканите, авторът отбелязва: \"Щом Европа няма да дойде на Балканите, Балканите ще трябва да отидат при Европа.\" Погледът на босненците обаче невинаги е отправен към Берлин. Данните от Евростат сочат, че те все по-често избират също обезлюдяващата се Хърватия. От над 1000 души през 2013 г. преместилите се там днес са почти 13 хил. След Германия и Хърватия следващият им избор е Словения - от малко над 3200 през 2009 г. броят на първите разрешителни е нараснал на 15.7 хил. за миналата година.      За гражданите на Северна Македония следващите три най-предпочитани държави са Италия, Хърватия и Словения - с по над 2000 души. Ако обаче страните от бивша Югославия са предпочитани дестинации едва от няколко години, при Италия се наблюдава постепенен спад след 9000 получили разрешително през 2009 г. Албанците са единствените, за които Германия не е най-предпочитаната дестинация - тя е след Гърция и Италия. Интересът им към Германия е от последните години - през 2009 г. едва 443-ма души са получили разрешителни там - скокът през миналата година е над 22 пъти. В сръбския случай броят разрешителни в Германия също нараства рязко (при 4 хил. през 2009 г.). С времето обаче се запазва и усилва тенденцията за миграция към Унгария, Австрия и Словения, появяват се и нови страни на картата - Словакия и Малта. Франция, Хърватия, Италия, Австрия и Словения са следващият след Германия избор за гражданите на Косово. Повод за безпокойство Това са само официалните данни. Не е известно колко остават незаконно в страната или са в \"сивата\" зона - практика, позната и на България. И преди, и след 2007 г. част от работещите в чужбина българи не са такива на хартия, тъй като по лични документи още са с постоянен адрес в страната. За България тези числа за Западните Балкани може да звучат като очаквани резултати - от страната миналата година са си тръгнали над 30 хил. души, а значително по-малко са върналите се. Те може и да изглеждат нормално, ако държавите, за които става дума, са в тежко икономическо положение. Освен това само в Европейския съюз милиони жители на други държави членки живеят в друга. Съпоставени с населението на страните от Западните Балкани обаче, те предполагат, че само за година 2.2% от албанците, 2.1% от македонците, 2% от косоварите, 1.5% от босненците и 1.3% от сърбите са се регистрилали в държава от ЕС през 2018 г. При черногорците делът е бил най-малък - 0.5 на сто. Този поток от държави, вече загубили голяма част от населението си от югославските войни насам (или в албанския случай заради пълния срив на институции и икономика) през 90-те, ги оставя без квалифицирани (и не съвсем квалифицирани) кадри, докато се опитват да укрепят икономиките си. А броените регистрации са само издадените за първи път. Кръговата миграция, характерна и за части от населението на тези страни, означава, че част от получилите такива разрешения се връщат. Същевременно почти 2% от македонците и 4% от косоварите са пребивавали в Германия в даден момент от изминалите 10 години. В част от тези държави действителният дял може да е по-голям. Северна Македония например не е имала преброяване от началото на миналото десетилетие и много експерти твърдят, че населението днес би било със стотици хиляди по-малко от  регистрираното от Евростат  (и разчитащо и на национални данни). В Босна последното е било през 2013 г., а оттогава над 130 хил. разрешения за пребиваване са издадени за пръв път в ЕС - 4% от жителите по данни от същата година. Според същите статистики около 228 хил. са пристигналите в държави от ЕС жители на Западните Балкани. Това са 1.2 на сто от общото население на балканските страни извън ЕС. Числото обаче отговаря само на получилите разрешение за пребиваване за пръв път тази година. Не всичко зависи от Германия Притокът на чужденци в Германия - който всъщност би трябвало да се увеличи с либерализацията на законодателството за трети страни догодина - се дължи на неспирното разрастване вече над десетилетие. Страховете от рецесия означават, че той може да намалее. Трудовите мигранти обаче решават проблема със затварящите се врати, като търсят отворени. Това показват и общите статистики за разрешителните за пребиваване, издадени в ЕС. В Германия са отишли миналата година само около четвърт от всички жители на страните от Западните Балкани (извън ЕС), получили разрешение за пребиваване в ЕС, са избрали Германия. На най-голямата икономика в Европа се пада и около една пета от целия поток издадени нови разрешителни за пребиваване (543 хил. от почти 2.68 млн.). Следват другите четири големи западни - Испания, Франция, Италия и Великобритания. Над 100 хил. са и издадените от Швеция (с население под 10 млн. души), но прави впечатление и увеличението при не толкова традиционни дестинации като Чехия, иначе описваната като емигрантска държава Хърватия, \"антимигрантската\" Унгария. Само при Полша, чиято икономика се захранваше няколко години от украинци, е записан сериозен спад - от 683 хил. на 92 хил. - но Евростат отбелязва, че данните са временни. Увеличение има и при Словения и Словакия. То се наблюдава в момент, когато на фона на Брекзит разрешителните за Обединеното кралство бележат рязък спад. Повечето са за работа - освен петте големи икономики и Ирландия в никой друг случай тези разрешителни не се измерват в няколко десетки хиляди. В чешкия случай има 12 хил. нови студенти, в датския - 11 хил., но броят е почти същият като миналата година. Повечето разрешителни в Европа са издадени за работа. Данните означават, че чужденците извън ЕС, били те от Балканите, Украйна или другаде в Европа, все по-често откриват други, също успешни икономики в блока, за да търсят реализация на трудовите им пазари. Това означава, че дори германската врата да се затвори, ще се отвори друга. Преселилите се във Великобритания са намалели заради Брекзит, но са се увеличили другаде. Когато мислят за обезлюдяване, обикновено европейските експерти цитират случая на Ирландия, успяла за сравнително кратко време да привлече стотици хиляди от диаспората си, да ги задържи и с тях да изгради работеща икономика. Проблемът е, че населението в трудоспособна възраст в балканските страни намалява, а с това времето им да изградят \"нова Ирландия\" се свива (отнася се и за България).      Бавно, но сигурно на Балканите расте и  коефициентът на възрастова зависимост  - броят на хората над 65 г. на всеки 100 между 15 и 64 г. От малко над 16 в Северна Македония и Албания в началото на десетилетието той вече е съответно 19.5 и 19.7. От 10.9 през 2016 г. този на Косово, \"най-младата държава в Европа\", се увеличава до 12.1 за 3 години (липсват данни за предишните), сръбският - от 25.1 на 30.3 за десетилетие (за сравнение в България скокът е от 26.5 на 32.5 за същия период). При Албания и Сърбия общият прираст на хората над 65 г. като дял от населението (2008-2018 г.) е съответно 3.6 и 2.7 пункта,  над средното за ЕС. Тези процеси се наблюдават в цяла Европа. В случая на масовата балканска емиграция обаче те предполагат, че все повече хора в активна възраст ще напускат страната си. Хърватският, румънският и българският пример показват, че влизането в ЕС не може с магическа пръчица да реши проблемите на държавите кандидати, чието население бяха от лошите условия и несигурното бъдеще. Само реформи - евентуално подтиквани от преговорите с ЕС - могат да помогнат.", "date": "2019.08.23", "title": "Потокът емигранти от Балканите към ЕС расте и не е само към Германия"}
{"url": "https://www.dnevnik.bg/evropa/2019/08/23/3953498_vuzhodut_na_krainodesnite_v_iztochnogermanski_raioni/", "text": "Възходът в подкрепата за крайнодясната партия \"Алтернатива за Германия\" преди регионалните избори следващия месец в две бивши комунистически източни провинции заплашва да разруши нестабилното коалиционно правителство на канцлера Ангела Меркел, пише \"Ройтерс\". Консерваторите на Меркел и лявоцентриската Социалдеморкатическа партия заедно управляват провинция Саксония, подобно на коалицията им на национално ниво в Берлин. В съседен Бранденбург социалдемократите управляват с радикалната \"Левица\".  Според социологическите проучвания антиимигрантската \"Алтернатива за Германия\" може да спечели първото място и в двете провинции на изборите на 1 септември, което би бил унизителен резултат за партията на Меркел и за социалдемократите, управлявали Германия заедно през 10 от нейните 14 години на власт.  Загубата на Бренденбург, управляван от социалдемократите още от обединението на Германия през 1990 г., ще засили призивите в партията за напускане на коалицията на Меркел и възстановяване в опозиция след спада в подкрепата за тях на национално ниво до под 15%. Поражение на Християндемократическия съюз на Меркел в Саксония, която той управлява от три десетилетия, ще засили натиска върху фаворита й за канцлер, лидера на партията и министър на отбраната Анегрет Крамп-Каренбауер. \"Алтернатива за Германия\" откри благодатна почва за антиимигрантското си послание в двете относително бедни източни провинции, които споделят голям миньорски район, застрашен от правителствените планове за отказ от въглищата. \"Пропагандата на \"Алтернатива за Германия\" изглежда работи и Християндемократическият съюз не може да направи нищо\", коментира Кристиан Хофман, поддръжник на партията на Меркел, посочвайки плакат на \"Алтернатива за Германия\" в историческия саксонски град Майсен, на който пише: \"Пари за пенсионери, не за нелегални мигранти\". \"Ако \"Алтернатива за Германия\" спечели, (националната) коалиция вероятно ще падне\", допълва Хофман, на 70 години. \"Опитваха да я запазят и резултатът от изборите може да бъде краят на правителството\". Мигранти Коалицията на Меркел, към която социалдемократите неохотно се присъединиха след националните избори през 2017 г., бе отслабена от спорове за политиката за предоставяне на убежище, съдбата на бивш ръководител на разузнаването, обвинен в симпатии към крайнодесните, и болезнени загуби на регионални избори. Партията на Меркел изгуби гласове заради \"Алтернатива за Германия\" на европейските избори през май в Саксония, както и на национално ниво. \"Алтернатива за Германия\" нахлу в националния парламент през 2017 г., яхвайки вълната на народния гняв срещу решението на Меркел да приеме около милион предимно мюсюлмански бежанци. Според партията мигрантите представляват заплаха за германската култура. Тя освен това иска, влизащите в Германия без документи за самоличност, да бъдат връщани, да се ограничи достъпът на мигранти до социални помощи, забрана на строежа на джамии и ускоряване на депортирането на търсещите убежище, чиито молби са били отхвърлени. Град Кемниц в Саксония, родно място на антиислямското движение ПЕГИДА, влезе в новините преди година, когато бе разтърсен от най-големите крайнодесни протести от десетилетия. В Майсен, град с население от 28 хил. души, само 5.6% са чужденци в сравнение с 13% на национално ниво. Дебат миналата седмица между основните кандидати на изборите бе доминиран от въпроси за разходите за интегриране на мигрантите. \"Алтернатива за Германия\" не е расистка. Тя е единствената партия, която казва истината\", посочва Дирк Фукнер, 50-годишен мениджър продажби, докато раздава листовки в подкрепа на партията. \"Хората, които идват тук, не са бежанци. Повечето са икономически мигранти и трябва да си ходят\", допълва някогашният привърженик на партията на Меркел, обърнал се към крайнодесните в знак на протест срещу решението от 2015 г. Германия да отвори вратите си за мигранти.       Но макар АзГ да води в проучванията в Саксония и Бранденбург, е малко вероятно да влезе в правителството на някоя от двете провинции, защото партиите от основното течение отказват да се съюзяват с нея. Християндемократическият съюз и социалдемократите може да съставят коалиция в Саксония със Зелените, които подобно на \"Алтернатива за Германия, преминават през възход на национално ниво. Макар да са традиционни сили в заможната Западна Германия, гласовете за тях се увеличиха повече от два пъти в Саксония и Бранденбург. Предвид че АзГ почти със сигурност ще бъде първа в Бранденбург, единствената работеща коалиция ще бъде водена от Християндемократическия съюз, втората по големина партия, и може да включва също социалдемократите и Зелените. Това ще бъде поредният болезнен удар за социалдемократите, които са затънали в проточила се лидерска надпревара, след като през юни Андреа Налес напусна ръководния пост заради слабото представяне на евроизборите. Партията ще избере нов лидер през декември, когато се очаква и да преразгледа коалицията си с консерваторите, чийто мандат свършва през 2021 г.", "date": "2019.08.23", "title": "Възходът на крайнодесните в части от Източна Германия заплашва коалицията на Меркел"}
{"url": "https://www.dnevnik.bg/analizi/2019/08/23/3953952_paktut_molotov-ribentrop_80_godini_po-kusno/", "text": "                         Има дати в историята, към които не можем да не се връщаме, ако искаме да разберем защо днешният ни свят се е подредил такъв, какъвто го знаем, а не по някакъв друг начин. Тъй като в тях, подобно на стоп-кадри, историческият процес се концентрира в едно събитие. И датата 23 август 1939 г. е една от тях. На този ден в Москва е подписан \"договор за ненападение между Германия и СССР\", по-точно между Сталин и Хитлер, наричан за по-кратко \"пакт Молотов-Рибентроп\", по името на подписалите го външни министри. От дистанцията на времето начинанието може да се стори на някои съвсем ординерно – като някакъв \"опит за мирна инициатива\", било то и от страна на двама диктатори, опит едва ли не да бъде отложена \"голямата война\", надвиснала над света. Ала е точно обратното, проследим ли логиката на събитията. Самият \"пакт\", поразяващ с цинизма на целите си – хладнокръвната подялба на Европа между Сталин и Хитлер – е всъщност куфар с двойно политическо дъно. На същия този 23 август 1939 г. в Москва е подписан и \"секретен допълнителен протокол\", който на практика отваря \"кутията на Пандора\" и прави възможна Втората световна война. Днес това често се забравя, невинаги ще го срещнете и в учебниците, но истината е такава. Макар и \"таен\", този допълнителен протокол става съвсем явен след броени дни – на 1 септември 1939 г., когато войските на Третия райх нахлуват в Полша, а малко по-късно, на 17 септември, Червената армия прави същото. Навремето тази съветска инвазия или гузно се премълчаваше, или се обясняваше по друг начин – като гарантиране на интересите на населението на Западна Украйна и Западна Белорусия, поробено от буржоазна Полша (\"освободителен поход на РККА\"). Става дума за един зле прикрит фарс, който, стъпка по стъпка, ни дава хода на събитията през Втората световна война, докато на 22 юни 1941 г. Хитлер сам не разтрогва тайния (а и явен) пакт със Сталин, като напада СССР. И тогава народите на СССР и комунистите по цял свят внезапно си спомнят, че всъщност са \"антифашисти\" и че националсоциализмът е \"кафявата чума\". Едно, нека кажем, позакъсняло прозрение, доколкото западните демокрации са във война с тоталитарните режими на Хитлер и Мусолини още от първия есенен ден на 1939 г. И за да станат ясни много неща, които се размиват днес, лупата на историята не трябва в никакъв случай да подминава срамните клаузи на пакта Молотов-Рибентроп, нито пък позорните Мюнхенски споразумения от 1938 г. Иначе никога няма да проумеем как се стигна до ужаса на Втората световна война, нито до болезненото разделение на Европа след нея; онова, което мъчително предопределяше съдбите на европейците, включително и на българите, близо половин век. Едва ли някой може да допусне, че на външния министър на Райха Йоахим фон Рибентроп съвсем случайно на 21 август 1939 г. му е хрумнало да посети Москва, столицата на СССР, но и на Коминтерна, за да се стигне два дни по-късно до ненадейната подялба на света. Има твърде много предшестващи обстоятелства, които правят тази визита възможна. И те трябва да се уточнят, за да не могат едни да твърдят, че това не го е имало, докато други настояват, че за съжаление е било точно така. И тъй, изненада ли е появата на Рибентроп? И да, и не. Ако се вярва на идеологическата пропаганда на двата режима, те би трябвало да са смъртни врагове. Комунизмът е \"антифашизъм\" и \"антинацизъм\", а във фашизъм е бил обвиняван кой ли не в директивите на Коминтерна – включително и социалдемократите. От друга страна, още в \"Моята борба\" Хитлер излиза с доктрината, че националсоциализмът е последната защита от болшевизма, който по същността си е абсолютно зло. И нима малко преди това Гражданската война в Испания (17 юли 1936 – 1 април 1939 г.) не се превърна в арена на сблъсък между двата тоталитарни режима? И не беше ли повод тя, за да се позиционират те от двете страни на барикадата, сплотявайки редиците на привържениците си? народният комисар по външните работи Вячеслав Молотов приема с най-любезната си усмивка фон Рибентроп, двамата позират пред камерите и апаратите на световната преса, след което – за нула време, както бихме казали днес – на масата са поставени и отметнати \"принципните въпроси\", които предначертават картата на света. Истината е, че знаци за подобно разбирателство има и то далеч по-рано. Още през есента на 1938 г. в Москва се провежда важно съвещание на партийните пропагандисти по случай появата на новия идеологически катехизис на комунизма – \"Краткия курс по историята на ВКП /б/\". На него Сталин прави важно изказване, в което между другото заявява нещо много съществено: Б В залата се смеят.  масата – продължава Сталин.  Както се казва – който има уши, да слуша. Междувременно икономическите отношения между Берлин и Москва се засилват многократно. СССР се нуждае от валута, а Германия, чиято военна промишленост работи на огромни обороти – от стратегически суровини и горива. И се оказва, че двата тоталитарни режима могат да са си взаимно полезни. И така до средата на лятото на 1939 г. Хитлер, който по това време вече е готов с плановете си да атакува Полша, се нуждае от благосклонния неутралитет на СССР, а защо не и от неговата подкрепа. Командването на Вермахта пък долага на Хитлер, че без засилените доставки на съветски суровини военната машина на Третия райх не би могла да е максимално боеспособна. Ето защо сутринта на 15 август 1939 г. германският посланик в Москва Шуленбург получава изрични указания да поиска спешна среща с Молотов, съобщавайки, че г-н Рибентроп е готов да дойде в Москва и да изложи на г-н Сталин гледната точка на Фюрера за едно стратегическо партньорство. Молотов, след консултации, отговаря, че е готов да приеме Рибентроп, но само ако се подпише в пакт, към който да има и специален протокол, където да бъдат уговорени всички важни въпроси, интересуващи СССР. На 19 август посланик Шуленбург съобщава в Кремъл, че Рибентроп е упълномощен да подпише такъв специален протокол, в който да бъдат определени сферите на интереси на двете страни – балтийските държави, съдбата на Полша, както и на Източна Европа. От меморандуми и доклади в германските архиви става ясно, че Хитлер не е спал през цялата тази нощ. Непрекъснато е питал има ли новини от Москва, в очакване на исканията на Сталин. Отговорът на Молотов пристига и той е следният: ако на 20 август бъде подписан официален търговски договор между Райха и СССР, среща на високо равнище в Москва може да има до седмица по-късно. Хитлер не може да чака цяла седмица. Той вече подготвя нахлуването в Полша и иска да ускори нещата. При липсата на предварително споразумение със СССР, рискът е много голям: ако атакува Полша, Франция, Великобритания и Съветска Русия биха могли да сформират коалиция срещу него. Генералите от Вермахта също го съветват да бърза: добре е войната да започне в самото начало на есента, иначе светкавичната война е обречена поради лошите полски пътища и проливните септемврийски дъждове. На 20 август, в неделя, Хитлер не издържа и пише на Сталин лично писмо. То се е съхранило в архивите: В 15 ч. същия ден Молотов приема Шуленбург, който му връчва писмото на Хитлер. И съответно докладва в Берлин, че Кремъл е готов да приеме Рибентроп. Когато Хитлер прочита доклада от Москва, той изпада в крайно възбуждение. Вдига ръце към небето и извиква: \"Това е стопроцентова победа. Сега целият свят ми е в джоба. И макар никога да не правя това, ще изпия бутилка шампанско\". \"И той наистина пи алкохол\", пише Шуленбург на вярната си приятелка Али фон Дуберг – \"може би за втори път в живота си. Пиша ти това, за да знаеш поне ти кой удържа тази стопроцентова победа. Постигнахме за две седмици онова, което англичани и французи не можаха да постигнат за цели месеци\". На 22 август вечерта Рибентроп пристига в Москва, начело на 37-членна делегация. Транспортният самолет \"Кондор\" спира за презареждане в Кьонигсберг. Преките полети Берлин-Москва все още са невъзможни. През нощта Рибентроп не спи, готви се за преговорите, които могат да предначертаят Европа. Гледайки кинохрониката от събитията, човек през цялото време има усещането, че Рибентроп просто не вярва в случващото се. Той смутено оглежда почетния караул, дълго разтърсва ръката на заместник наркома по външните работи Потьомкин, който го посреща на летището. Дали фамилията на Потьомкин, исторически добре позната на немците от знаменитите \"потьомкински села\", праобразът на \"фейк нюз\", също не прави събитието още по-фантастично? Най-смайващо за немците е, че вечерта в кабинета на Молотов, още докато текат преговорите, влиза самият Сталин. Посланик Шуленбург е направо стъписан: за първи път Сталин лично води преговори с чуждестранни дипломати. Явно за Бащата на народите залогът от тази среща е не по-малък, отколкото за Фюрера. Досега многократно чуждестранни дипломати са искали среща със Сталин, но винаги от Наркомата на външните работи са им отговаряли, че Генералният секретар е партийна фигура и не се занимава с външна политика. И ето че изведнъж Сталин, Молотов и Рибентроп се събират и уговарят подялбата на света за една нощ: напълно съгласни са, че Полша не е истинска държава и трябва да изчезне от картата. Сам Сталин, с дебел червен молив в ръката, разполовява Полша на две върху картата, поделяйки я между двата \"съюзнически режима\". Рибентроп предлага Естония и Финландия да влязат в руската сфера на влияние. Сталин охотно приема. Литва, продължава Рибентроп, трябва да премине към Германия, а Латвия да бъде поделена по река Даугава. Сталин се намръщва. Той иска цялата Латвия и значителна част от Литва. Мотивира се с това, че Балтийският флот се нуждае от незамръзващи пристанища. Рибентроп обещава веднага да се консултира с Берлин. Иска почивка. Връща се в немското посолство, поднасят му вечеря. Първият дипломат на Райха е във великолепно настроение – възхитен е от Сталин и Молотов: \"С тези хора може да се работи!\" Отговорът от Берлин не закъснява. Фюрерът отговаря съвсем кратко: \"Съгласен съм!\". Хитлер е готов на всичко, защото Сталин му развързва ръцете. В онзи момент той изобщо не е готов да води война на два фронта. И затова срещата на 23 август 1939 г. в Кремъл всъщност прави възможна Втората световна война. До зори всичко е договорено и записано в секретния протокол към договора за ненападения между СССР и Третия Райх. Германските дипломати просто не могат да повярват, че договореностите са постигнати с такава скорост. Граф Шуленбург, дипломат от кариерата и впоследствие участник в заговора срещу Хитлер, е потиснат: той е мечтал да подготви мирен договор за ненападение, а вместо това пред очите му Сталин и Хитлер си поделят Европа. Някак обречено, той казва на своя референт Ханс фон Херварт: \"Този договор отвори вратата към войната и ще отведе Германия към пропастта\". От своя страна фон Херварт решава да се срещне със сътрудника в американското посолство в Москва Чарлз Болен и му разказва не само за договора, но и за бъдещите териториални придобивки на Германия и СССР. По този начин на Запад веднага става известна истината за \"тайния протокол\". Съобщения за него излизат в пресата. От Берлин и Кремъл отричат. След подписването на договора Сталин уверява Рибентроп, че Москва се отнася към този договор много сериозно. И той дава честната си дума, че СССР никога няма да предаде своя съюзник. Направо в кабинета на Молотов е поднесена вечеря. Сталин става от масата и вдига неочакван за немците тост, в който уверява колко силно е уважението му към Адолф Хитлер. Той заявява, че знае колко немският народ обича своя Фюрер, затова иска да пие за негово здраве. Тези негови думи излизат в съветския печат. А публикуваните снимки показват размазаните от радост лица на \"новите съюзници\" и \"повелители на света\". На 31 август Молотов съобщава за сключения договор на сесия на Върховния съвет. От нея също е запазена кинохроника, където го чуваме да казва: \" \" (Бурни аплодисменти). Върховният съвет на СССР единодушно одобрява подписания договор и го ратифицира. От съветската преса изведнъж изчезват думите \"антифашизъм\", \"нацизъм\" и ред други термини, които не бива да дразнят ухото на \"новите приятели\" и единомишленици. Свалени са от киноекран редица антифашистки филми, а на другаря Георги Димитров и на Коминтерна е спусната строга бележка да си мерят приказките и да съгласуват решенията си с новата политическа линия на СССР. И Коминтернът го прави. Комунистическият антифашизъм изчезва яко дим, сякаш никога не го е имало. Задават се нови времена. И нова подялба на света. Хитлер, от своя страна, заявява в Райхстага, че може да се подпише под всяка дума, казана от Молотов и Сталин. Германската преса определя случилото се като \"епохално събитие\", което е на път \"окончателно и решително да предопредели съдбата на Източна Европа\". На следващия ден – 1 септември 1939 г. – Третият райх напада Полша. Пактът Молотов-Рибентроп ясно показва как в тоталитарните режими политиката винаги взема връх над идеологията. Нещо, което скоро налага своя отпечатък върху съдбите на малките европейски държави, сред които е и България.", "date": "2019.08.23", "title": "Пактът Молотов-Рибентроп (80 години по-късно)"}
{"url": "https://www.dnevnik.bg/sport/2019/08/23/3954278_s_chuvstvo_za_humor_kak_atp_se_posheguva_s_grigor/", "text": "Дано да не е Вавринка, дано да не е Вавринка\". Така би трябвало да са звучали надеждите на почитателите на Григор Димитров преди жребия за US Open. Българският тенисист отпадна на старта в последните два турнира, в които участва,  след загуби от Стан Вавринка . Швейцарецът, който вече има пет поредни успеха в съперничеството помежду им,  препъна Димитров и в първия кръг на US Open през 2018 г . Жребият този път донесе разнообразие. Българинът  започва в Ню Йорк срещу италианеца Андреас Сепи , който е точно пред него в световната ранглиста. Асоциацията на професионалните тенисисти (АТП) използва жребия и с чувство за хумор публикува в \"Туитър\" кадър от емоционална реакция на Димитров с послание: \"Когато Вавринка най-накрая не е близо до теб в жребия\".  ", "date": "2019.08.23", "title": "С чувство за хумор: как АТП се пошегува с Григор Димитров след жребия за US Open"}
{"url": "https://www.dnevnik.bg/evropa/2019/08/23/3954340_erdogan_evropeiskite_sankcii_sreshtu_turciia_zaradi/", "text": "Турският президент Реджеп Тайип Ердоган разкритикува неотдавнашните санкции на Европейския съюз заради турските сондажни дейности край Кипър и обеща, че сондажите в този район ще продължат, предаде \"Франс прес\". Според турския лидер  обявените мерки от ЕС  срещу Анкара не вредят на Турция, а на самия ЕС. \"Ние ще продължим нашите  сондажни дейности  и ще го правим с непроменена решимост\", допълни той. В средата на юли Брюксел прие серия от политически и финансови мерки, целящи да санкционират Анкара заради сондажните дейности, извършвани незаконно от Турция в кипърски териториални води въпреки предупрежденията. Най-сериозната наказателна мярка е съкращаване с 145.8 милиона евро на европейските фондове за Турция за 2020 г.  Анкара изпрати няколко защитавани от армията сондажни кораби в източното Средиземноморие и твърди, че ресурсите там трябва да бъдат справедливо разделени между Турция и Кипър, а Кипър категорично отхвърля тази хипотеза и я определя като неприемлива. /БТА", "date": "2019.08.23", "title": "Ердоган: Eвропейските санкции срещу Турция заради газовите сондажи вредят на ЕС"}
{"url": "https://www.dnevnik.bg/evropa/2019/08/23/3954342_salvini_ne_izkljuchva_vuzobnoviavane_na_koaliciiata_v/", "text": "Вътрешният министър на Италия Матео Салвини заяви вчера, че е възможно чрез промени в правителството да бъде възстановена разпадналата се коалиция между неговата крайнодясна партия \"Лига\" и антисистемното Движение \"Пет звезди\", предаде \"Асошиейтед прес\".  След среща с президента Серджо Матарела в двореца \"Куиринале\" Салвини посочи, че алтернативата е предсрочни избори. \"Искам да дам последната дума на народа. Но ако някой иска страната отново да се задвижи, ние сме готови да направим същото без предубеждения\", каза той пред репортери по адрес на досегашните си партньори от \"Пет звезди\".  Вчера президентът приключи първия кръг от разговори с представители на италианските партии за  намиране на изход  от кризата след  оставката на премиера Джузепе Конте . Но Матарела може да даде повече време за евентуалното формиране на съюзи, предаде АП. Движение \"Пет звезди\" работи за съставянето на ново стабилно правителство, каза вчера лидерът на партията Луиджи ди Майо, без да назовава евентуалния си коалиционен партньор, отбелязва ДПА. Според агенцията единствената алтернатива на \"Лига\" е опозиционната Демократическа партия.  \"Започнали са всички необходими контакти за намирането на солидно (парламентарно) мнозинство, което да служи на гражданите\", каза Ди Майо също след среща с президента. Той е обявил списък с 10 приоритета на евентуалното бъдещо правителство, които почти съвпадат с изложените от Демократическата партия пет приоритета.       От Демократическата партия вчера дадоха сигнал, че биха се съюзили с Движение \"Пет звезди\", за да създадат проевропейска коалиция, достатъчно силна да се противопостави на националиста Салвини и да осуети изборите, съобщи АП. След срещата си в \"Куиринале\" лидерът на демократите Никола Дзингарети подчерта, че новата коалиция трябва да има трайна и широка парламентарна подкрепа. \"Не правителство на всяка цена\", каза той пред репортери в двореца, като добави, че Италия се нуждае от правителство, което \"да промени посоката, да е алтернатива на десницата\" и \"да върне надеждата на италианците\". Дзингарети призна, че това е рисковано, но е от полза да се опита. Матарела насрочи за 27 август нов кръг консултации за съставяне на правителство. \"Във вторник свиквам нови консултации, за да направя заключения и да взема необходимите решения\", заяви президентът. Той изтъкна, че единствената възможност е \"правителство, което се ползва с доверието на парламента въз основа на програма\", посочва \"Франс прес\". \"Кризата трябва да бъде уредена с ясни решения и за кратко време\", каза още президентът, цитиран от ДПА. /БТА", "date": "2019.08.23", "title": "Салвини не изключва възобновяване на коалицията в Италия"}
{"url": "https://www.dnevnik.bg/bulgaria/2019/08/23/3954345_kratki_novini_250_dekara_dubova_gora_i_pasishta/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. 250 декара дъбова гора и пасища изгоряха край Ветрен Пожарът е тръгнал от старото сметище на града, съобщава БНТ. Цяла нощ екипи на пожарната от Пазарджик и Белово, както и служители на горското стопанство, са били на мястото на пожара. В момента огънят е локализиран, но димът се стеле над Ветрен. Старото сметище не би трябвало да се използва, защото отпадъците от години се извозват в депото в Пазарджик.", "date": "2019.08.23", "title": "Кратки новини: 250 декара дъбова гора и пасища изгоряха край Ветрен"}
{"url": "https://www.dnevnik.bg/hrana_i_napitki/2019/08/23/3950261_mus_ot_koze_sirene_sus_sorbe_ot_cveklo_i_chereshi_gel/", "text": "                         Мус от козе сирене със сорбе от цвекло и череши, гел от портокали и пудра от шам фъстък В блендер смесете половината от сметаната, заквасената сметана, маслото и козето сирене. Блендирайте, докато се получи гладка и кремообразна консистенция. Разбийте останалата част от сметаната с ръчен миксер или със стационарен миксер до меки върхове – около 5 минути. Прибавете половината от избитата сметана към муса от козе сирене и смесете добре, след което добавете и останалото и разбъркайте внимателно до получаване на гладка смес. Поставете муса в метален ринг (8 см диаметър и около 1 см височина). Покрийте с фолио и поставете в хладилник за около 2 часа или докато стегне напълно. Прецедете сока от портокал и го поставете в малка касерола. Прибавете звездния анасон и агар-агара, кипнете за около една минута. Охладете, за да запазите свежия аромат на портокала, и изсипете в пластмасова тава. Оставете да се втвърди, нарежете на малки парчета и блендирайте на средна скорост до гладка консистенция. Прецедете и поставете в метална купа. Премахнете въздуха с помощта на вакуум машина. Съхранявайте в пластмасови бутилки с тънък отвор. Направете различни по размер дупки в хляба с помощта на подходящи рингове. Поставете триъгълник от хляб между два листа пергаментова хартия. След това го изправете от вътрешната страна на метален ринг и го затиснете с помощта на един размер по-малък втори ринг. Печете в предварително загрята фурна на 80 ̊C за около 2 часа, докато изсъхне. За сорбето загрейте фурната на 190 ̊C. Изпечете обеленото и нарязано на кубчета цвекло в алуминиево фолио заедно с меда, балса­мо­вия оцет, солта и белия пипер. Печете около час или докато е напълно сготвено. Поставете цвеклото в блендер заедно с черешите и блендирайте, докато получите гладка консистенция. Сложете сорбето в контейнер на пако джет в хладилника за около 2 часа, после замразете. Преди да го използвате, го блендирайте на пакоджет машина. В чинията поставете муса от козето сирене. Премахнете металния ринг. Поръсете с пудра от шам фъстък лявата половина на муса. На дясната половина поставете няколко капки от портокаловия гел. За мус от козе сирене 2 кг козе сирене 600 г краве масло (на стайна температура) 430 г заквасена сметана 320 г сметана 300 мл сок от портокал 4 г агар-агар 1 бр. звезден анасон 10 тънки филии ръжен хляб в триъгълна форма 300 г череши без костилки 140 г цвекло 25 г мед 25 мл балсамов оцет 1 г сол 1 г бял пипер", "date": "2019.08.23", "title": "Мус от козе сирене със сорбе от цвекло и череши"}
{"url": "https://www.dnevnik.bg/evropa/2019/08/23/3954346_politiko_bulgariia_iska_resor_zemedelie_za_gabriel_v/", "text": "София иска Мария Габриел, която досега бе еврокомисар по цифрова икономика и цифрово общество, да поеме силния ресор \"Земеделие\" в новата Европейска комисия, заявиха дипломатически източници, цитирани от \"Политико\". \"Заинтересовани сме от земеделското портфолио\", каза български дипломат пред изданието. \"Все още не мога да потвърдя, че ще го получим, но се обсъждаше между нашия премиер и следващия председател на комисията\", допълни източникът. В момента еврокомисар по земеделието е Фил Хоган от Ирландия. На Европейския съвет в началото на юли Бойко Борисов заяви, че Мария Габриел е била предложена за поста върховен представител на ЕС за външната политика и сигурността, но  България е отхвърлила това предложение . В отговор на въпрос Борисов уточни, че е отказал поста на върховен представител, защото тогава се губи позицията на комисар и няма как България да има и двете – комисар с реален ресор и преговарящ за външната политика. Считам, че на нас ни трябва реален ресор и човек в комисията, Мария Габриел е доказана, подчерта тогава премиерът. След като  имената на всички кандидати за еврокомисари  станат известни, те ще преминат през изслушвания в Европейския парламент в края на септември и началото на октомври, а на 22 октомври ЕП ще гласува по предложения състав на комисията начело с Урсула фон дер Лайен.", "date": "2019.08.23", "title": "\"Политико\": България иска ресор \"Земеделие\" за Габриел в новата еврокомисия"}
{"url": "https://www.dnevnik.bg/bulgaria/2019/08/23/3954352_legionelata_moje_da_se_poiavi_vuv_vodoprovoda_ako_ne/", "text": "Легионелата - бактерията, която според публикации в британски медии е причинила смъртта на двама туристи, летували в Слънчев бряг, може да се зароди във водната инсталация на всеки дом, ако дълго не сме я ползвали. Това обясни в ефира на \"Нова телевизия\" проф. Тодор Кантарджиев, директор на Националния център по заразни и паразитни болести. \"Когато температурите са високи, а студената вода във водопровода не е достатъчно студена и топлата не е достатъчно гореща, при една температура от 22 до 34 градуса се размножават тези микроорганизими. Става, когато е застояла водата, защото инсталацията е неползвана 5-6 дни. Съветвам хората, когато се връщат от море, да източват водата няколко минути и да не присъстват в помещението\", заяви проф. Кантарджиев. В Европейския съюз за миналата година са регистрирани 11 343 болни от легионерска болест, 700 от тях са починали. \"Около 7.5% е смъртността при една тежка лятна пневмония. Това на практика е легионелна пневмония\", обясни Кантарджиев. Според него публикациите в британските медии са прибързани. Освен това било мит, че бактерията може да се разпространи чрез съвременните климатици. \"Нашите климатици вкъщи и в хотелите са безопасни по отношение на легионелата\", обясни проф. Кантарджиев.", "date": "2019.08.23", "title": "Легионелата може да се появи във водопровода, ако не се ползва известно време"}
{"url": "https://www.dnevnik.bg/photos/2019/08/23/3954363_snimka_na_denia_demontajut_na_perkite/", "text": "След повече от месец отлагане тази сутрин започна премахването на ограничителите по ул. \"Граф Игнатиев\", наречени от гражданите перки, от спъване в които вече пострадаха няколко души. Те ще бъдат заменени с чугунени колчета, наричани от специалистите боларди. Всяко от тях струва 88 лв. без ДДС. Не е известно кога ще завърши подмяната и за какво ще се използват перките. Новите 630 чугунени колчета ще бъдат платени от общинския бюджет. Монтирането им ще е за сметка на фирмата - изпълнител на ремонта, \"Джи Пи груп\".", "date": "2019.08.23", "title": "Снимка на деня: Краят на перките"}
{"url": "https://www.dnevnik.bg/sviat/2019/08/23/3954372_zashto_djonsun_kachi_kraka_si_na_masata_pred_makron/", "text": "На британския премиер Борис Джонсън му беше необходим месец, за да потегли на първото си пътуване в чужбина, но той бързо се почувства у дома си в позлатения дворец на президента Еманюел Макрон и вдигна краката си върху масичка, предадоха \"Ройтерс\" и АП, цитирани от БТА. Джонсън, който в политическата си кариера никога не се е стеснявал да се прави на клоун, бе заснет да остроумничи пред камерите, после, седнал на тапицирано кресло в Елисейския дворец, сложи за кратко крак върху масичка за кафе и помаха на репортерите. Домакинът го гледаше видимо развеселен. За Би Би Си ситуацията изглежда по друг начин. \"Потребители от двете страни на Ламанша, които нарекоха действията на британския премиер обидни, може да са прибързали със заключенията. Видеото, изглежда, показва, че Джонсън е отвърнал на шега на домакина си. Еманюел Макрон, изглежда, предполага, че масата може да се използва и за крака, преди Джонсън да си вдигне десния\",  обяснява  британската обществена медия. В социалните мрежи обаче коментарите продължиха. Британец написа: \"Представете си гнева на британските таблоиди, ако чужд министър-председател направеше това!\" \"Определено не преподават добри обноски в Итън\", написа друг. Сред французи също имаше коментари, например: \"Чудя се какво ли мисли кралицата.\" От друга страна, в. \"Паризиен\"  излезе  със заглавие: \"Не, Борис Джонсън не обиди Франция, слагайки си крака на масата пред Еманюел Макрон.\" Сцената се разигра, след като Джонсън и Макрон говориха пред журналисти в двора на двореца, където френският президент предупреди, че до 31 октомври няма достатъчно време за цялостното предоговаряне на сделката за Брекзит. По-късно Елисейският дворец отбеляза, че разговорите са били конструктивни и пълноценни.", "date": "2019.08.23", "title": "Защо Джонсън качи крака си на масата пред Макрон (видео)"}
{"url": "https://www.dnevnik.bg/sviat/2019/08/23/3954385_stotici_ruski_ucheni_obviniha_kremul_v_represii_zaradi/", "text": "Над 550 руски учени и академици обвиниха Кремъл, че води кампания на репресии срещу активисти, организирали някои от най-големите антиправителствени протести в Русия от години насам, предаде \"Ройтерс\". В отворено писмо учените искат да се прекратят делата срещу над дузина активисти, които могат да получат до осем години затвор заради, както твърди полицията, масови размирици по време на неотдавнашен протест срещу отказа да се допуснат опозиционни кандидати до участие в местните избори в Москва. Призоваваме хората, които управляват държавния апарат, да спрат този юридически произвол, да сложат край на политическата репресия и да започнат да спазват стриктно конституционните норми, се казва в отвореното писмо на учените, публикувано онлайн от научното издание \"Троицки\". С безпокойство гледаме как отхвърлянето на лъжите в Русия се превръща в наказуемо криминално деяние и как политическите репресии са придружени от повдигане на абсурдни обвинения, особено тези, касаещи масови размирици и външна намеса, се допълва в отвореното писмо. На митингите на опозицията за кратко бяха задържани над 2000 души. Почти целият антураж на опозиционния лидер Алексей Навални получи кратки присъди. Руският президент Владимир Путин защити забраната, наложена на опозиционни кандидати да участват в изборите, като каза, че те са фалшифицирали подписи в подкрепа на кандидатурите си. Той каза също, че онези, които нарушават руските закони за протестите, трябва да бъдат държани отговорни.", "date": "2019.08.23", "title": "Стотици руски учени обвиниха Кремъл в репресии заради протестите в Москва"}
{"url": "https://www.dnevnik.bg/bulgaria/2019/08/23/3954394_stefan_danailov_e_operiran_uspeshno_v_burgaska_bolnica/", "text": "Актьорът Стефан Данаилов е успешно опериран в болница в Бургас. Операция по смяна на тазобедрена става е извършена от съвместен екип от лекари от УМБАЛ \"Софиямед\" и МБАЛ \"Бургасмед\", ръководен от проф. д-р Андрей Йотов, съобщиха от \"Софиямед\". Операцията премина стандартно, без инциденти от хирургично и анестезиологично естество, се посочва в съобщение до медиите. Поставена е изкуствена става по предварително определения план. Пациентът е стабилен за ранния следоперативен период. Изведен е в интензивно отделение за следоперативно наблюдение и мониторинг, се казва в съобщението. Актьорът счупи тазобедрена става при падане в къщата си в Приморско в началото на седмицата. Лекарите прецениха, че транспортирането му до София е рисково и затова екип замина за операцията в Бургас.", "date": "2019.08.23", "title": "Стефан Данаилов е опериран успешно в бургаска болница"}
{"url": "https://www.dnevnik.bg/sport/2019/08/23/3954399_da_vleze_rok_zvezdata_zrelishtnoto_posreshtane_na/", "text": "Новата звезда е тук. \"Фиорентина\" посрещна зрелищно Франк Рибери с представяне пред около 10 000 зрители. Французинът, който е на 36 години, се появи пред публиката под звуците на Eye Of The Tiger - песента от саундтрака на филма \"Роки\". Рибери прие аплодисментите, след което си направи и селфи пред трибуната със запалянковците. Полузащитникът идва в Серия А след 12 години в \"Байерн\".", "date": "2019.08.23", "title": "Да влезе рок звездата: зрелищното посрещане на Франк Рибери във \"Фиорентина\""}
{"url": "https://www.dnevnik.bg/sviat/2019/08/23/3954391_mulnii_v_tatrite_vzeha_4_jertvi_ranenite_sa_30/", "text": "Най-малко петима души, сред тях две деца, са загинали, а десетки са били ранени от мълнии по време на разразила се днес внезапно гръмотевична буря в полските Татри; Четвърти човек е загинал в словашката част от планината, предадоха АП и \"Ройтерс\", като се позоваха на планинските спасителни служби в Полша и Словакия, предаде БТА. Според \"Ройтерс\" пострадалите са над 100. Мълния е поразила група туристи на върха на масива Гевонт, след като слънчевото утро рязко е преминало в гръмотевична буря, разказа очевидец пред телевизия ТВН 24. Масивът Гевонт е привлекателен за туристите, които често завършват трекинга си на върха (1894 м надм. вис.), където има 15-метров железен кръст, поставен там през 1901 г. Смята се, че именно той е привлякъл мълнията. В други части на полските Татри са пострадали още хора от мълнии. На помощ са се притекли около 25 планински спасители и четири хеликоптера, съобщи полската национална телевизия. Спасители се опитват да извадят и двама пещерняци, блокирани без изход в наводнен тунел в полските Татри. В Западните Татри, близо до словашко-полската граница, един мъж е починал, след като бил поразен от мълния в една клисура. Спътничката му чехкиня е пострадала. В отделен инцидент е пострадал един словак.", "date": "2019.08.23", "title": "Мълнии взеха най-малко 5 жертви в Татрите, ранените са десетки"}
{"url": "https://www.dnevnik.bg/kultura/2019/08/23/3954397_irini_jambonas_vze_surceto_na_saraevo_za_nai-dobrata/", "text": "Актрисата Ирини Жамбонас взе наградата \"Сърцето на Сараево\" за най-добра актриса за ролята си в най-новия филм на Стефан Командарев \"В кръг\" по време на 25-ото издание на фестивала, съобщиха от екипа на лентата. В мотивите за избора си журито, председателствано от шведския режисьор Рубен Остлунд  , посочва \"за дълбоко и многопластово изпълнение, за детайлност и прецизност, на което не можем да не повярваме\".      \"Изключително щастлива съм от това признание. Работата със Стефан Командарев винаги е голямо предизвикателство за нас актьорите. Приемам тази награда като награда за целия актьорски състав\", коментира Жамбонас. Голямата награда за най-добър игрален филм, чиято парична стойност се изразява в 16 хил. евро, получи босненско-холандска копродукция Take Me Somewhere Nice, която разказва за момиче, което напуска Холандия и се връща в родната Босна, за да се види с болния си баща, когото никога не е срещала. \"В кръг\" бе удостоен и с още една от общо шестте награди в категориите за игрално кино - отличието Cineuropa, което се дава за \"изключително постижение в европейската аудио-визуална култура. Филмът се отличава не само с безспорните си артистични качества, но и промотира идеята за европейски диалог и интеграция\". Филмът направи световната си премиера на 18 август в рамките на фестивала и бе посрещнат с позитивни отзиви, включително в специализираните издания за кино като  \"Варайъти\" .      \"Най-голямото признание е, че всички, които са гледали \"Посоки\", споделиха, че с \"В кръг\" сме постигнали още по-добър филм и сме надградили успеха на предишния\", споделя Командарев. \"В кръг\" е вторият филм от планираната трилогия след реализацията на \"Посоки\". Той разказва историите на три двойки патрулиращи полицаи в нощна София. По примера на първия филм и тук епизодите са снимани в един кадър за по-голямо въздействие и автентичност. В лентата освен Ирини Жамбонас участват Павел Попандов, Асен Блатечки, Иван Бърнев, Васил Василев–Зуека, Стефан Денолюбов, Стоян Дойчев, Герасим Георгиев–Геро, Николай Урумов, Анастасия Ингилизова и Ованес Торосян. Оператор е Веселин Христов, сценаристи - Симеон Венциславов и Стефан Командарев, а продуценти - Стефан Командарев и Катя Тричкова за \"Арго Филм\". Премиерата на \"В кръг\" в българските кина е на 8 ноември.", "date": "2019.08.23", "title": "Ирини Жамбонас взе \"Сърцето на Сараево\" за най-добра актриса"}
{"url": "https://www.dnevnik.bg/evropa/2019/08/23/3954350_predlojenieto_za_irlandskata_granica_koeto_djonsun/", "text": "В четвъртък за втори пореден ден британският премиер Борис Джонсън заговори за \"отличен документ\", подкрепен от привържениците на Брекзит в парламента, предлагащ алтернативи на т.нар. предпазен механизъм за ирландската граница. Джонсън  иска от сделката за \"развода\" с ЕС  да отпадне механизмът, гарантиращ, че границата между британската провинция Северна Ирландия и страната - членка на ЕС, Ирландия ще бъде отворена при всички обстоятелства след Брекзит. Според останалата част от съюза, включително Ирландия, механизмът е ключов за запазване на мира на Острова. За да остане отворена границата, той предвижда цялото Обединено кралство да бъде в митническия съюз на ЕС \"ако и докато\" се намерят алтернативни начини за постигане на същата цел. \"Ройтерс\" представя основните точки в доклада на Комисията за алтернативни договорености и отговора, който той получи от Ирландия и Северна Ирландия. Каква е тази комисия Тя представлява неправителствена група, създадена по-рано тази година от Prosperity UK, платформа, основана след референдума за Брекзит през 2016 г., която обявява, че целта й е да гледа конструктивно на бъдещето на страната извън ЕС. Оглавява се от Грег Хендс и Ники Морган, депутати от Консервативната партия на Джонсън, гласували Великобритания да остане в ЕС, но вече подкрепящи излизането й от блока. Наред с технически панел на академици и търговски съветници членовете й включват някои от най-острите привърженици на Брекзит в парламента. Какво казва докладът В междинен доклад комисията предлага многопластов подход от няколко мерки, които ще впрегнат \"съществуващите технологии и най-добрите митнически практики\" и които би трябвало да са напълно готови и действащи в рамките на три години. Те включват въвеждането на поетапна, взаимно призната търговска програма, покриваща големия и малкия бизнес. Най-големите оператори, които често извършват пресичане на границата, ще избегнат проверките, като на тримесечна база подават самостоятелно определени митнически документи. Предлага се създаването на специални икономически зони не на границата, но близо до нея. Проверките на храните и селскостопанските продукти ще се извършват от мобилни пунктове, но не на самата граница. В доклада се предлага и да се проучи възможността за обща санитарна и фитосанитарна зона на целия остров по силата на европейските санитарни и фитосанитарни правила. Посочва се, че препоръките в доклада ще се използват за изготвянето на протокол за алтернативни договорености, който да може да бъде включен в договора за \"развода\", гарантирайки, че Великобритания и ЕС никога няма да активират предпазния механизъм. Как реагира бизнесът Според най-голямата лобистка група в производствения сектор в Северна Ирландия докладът не дава отговор на основни въпроси и ще натрупа разходи и проблеми за бизнес общност, която няма капацитета, опита или дори необходимия капитал за постигане на неизпробвани решения. Планът \"ще убие фирми и ще навреди на потребители\", каза още групата. Федерацията на малкия бизнес, най-голямото бизнес лоби в Северна Ирландия, заяви, че макар някои от предложенията в доклада да изглеждат осъществими, може да доведат до допълнителни разходи и административно бреме и че не е ясно дали подобна серия от поетапни решения ще реши проблема. Британско-ирландската търговска камара повдигна въпроси как системата ще работи на практика, особено за малкия бизнес, и колко реалистично ще бъде да се получи необходимия от ЕС отказ. Ами ирландското правителство? Макар ирландското правителство да не отговори директно на доклада, тъй като той не е правителствена политика, министърът по европейските въпроси заяви през юни, че предложенията повдигат много въпроси и сериозни съмнения дали с тях може да се постигне същия резултат, както с предпазния механизъм.", "date": "2019.08.23", "title": "Предложението за ирландската граница, което Джонсън толкова много хареса"}
{"url": "https://www.dnevnik.bg/sviat/2019/08/23/3954414_ruski_lekari_razkazvat_za_oblucheni_pacienti_ot/", "text": "Руски лекари казват, че са се грижили за облъчени пациенти след експлозията в северозападната част на страната и се опасяват, че също са били изложени на радиация. Това съобщи  Би Би Си , като цитира двама разговаряли с медията медици, запазили анонимност. Петима души загинаха при инцидента, станал при \"работа с изотопи\" край Бяло море и убил петима души според държавната корпорация \"Росатом\". Информация на някои експерти и медии в двете държави свързва случилото се с изпитания на крилатата ракета, наричана от Русия \"Буревестник\". Почти седмица след случилото се руските власти потвърдиха, че  радиацията се е повишила 16 пъти  над нормалното в град Северодвинск, най-близкия до село Ньонокса (където е полигонът). Междувременно норвежката радиационна служба съобщи, че достигнатият по руски данни радиационен фон не е опасен за здравето - би трябвало да е десетки пъти по-висок. За \"Уолстрийт джърнъл\" обаче председателят на организация, следяща за спазване на договор за забрана на ядрени тестове,  заяви , че Русия е спряла да подава данни от  общо 4 станции , отчитащи нивата на радиация (две са сравнително близо до мястото на инцидента). Москва заяви, че става дума за смущение, а и по принцип не е длъжна да подава такива данни, а го прави доброволно (договорът, който ще я задължи, формално не е влязъл в сила).      Според медиците от Архангелск (града, чието име носи областта) поне 90 души са били в контакт с пациентите. Те обясняват, че говорят, тъй като се опасяват за собственото си здраве, а и не искат подобни нарушения на безопасността да се случат отново. \"Не искаме да ни докарат следващия път не трима, а десет души, опазил Бог, и отново да скрият от нас информацията.\" Те имат предвид, че трима души, докарани първо в спешното отделение, били очевидно много болни. Още час обаче отделението продължило да приема други пациенти, докато докторите не разбрали, че тримата \"са погълнали много висока доза радиация\". По-късно в болницата дошъл военен екип, за да почисти в болницата. Били прибрани дрехи и носилки, с които са придвижвани облъчените. \"Трябваше да предупредят чистачите ни, те са обикновени хора, просто взимаха чанти и вързопи и ги изнасяха.\" Руското здравно министерство обясни, че никой от медиците в архангелската болница не е бил изложен на опасна доза радиация, въз основа на прегледи на 91 души. Вчера прессекретарят на Кремъл Дмитрий Песков заяви за други подобни сведения, че не му е \"известно\" \"за какви лекари става дума\" и не знае за подобни случаи. Попитан от журналисти, той  обясни : \"Трябва да се знае конкретно: какви лекари именно, кои са те. Разбирате ли? Безлично в конкретния случаи не трябва да се говори.\"", "date": "2019.08.23", "title": "Руски лекари разказват за облъчени пациенти от Северодвинск, Москва не вярва"}
{"url": "https://www.dnevnik.bg/bulgaria/2019/08/23/3954404_ognishtata_na_chuma_pri_domashnite_svine_sa_veche_33/", "text": "Към момента в страната има общо 33 огнища при домашните свине и 48 при дивите, обяви пред БНТ Александра Митева, началник отдел \"Хуманно отношение към животните\" в Българската агенция по безопасност на храните (БАБХ). Тя припомни, че след 1 септември започва изплащането на обезщетенията от 300 лв. за стопаните, които доброволно са заклали отглежданите в двора прасета. Тяхно задължение е и да са дезинфекцирали. До 26 август списъците със стопаните ще бъдат изготвени и подписани от кметовете и представители на ветеринарните власти и ще бъдат изложени на публични места, обясни Митева. Тя допълни, че процедурата по получаване на обезщетение е максимално опростена и стопаните ще трябва да попълнят заявление по образец, в което се посочва и че през следващите 12 месеца няма да отглеждат свине в двора си.", "date": "2019.08.23", "title": "Огнищата на чума при домашните свине са вече 33"}
{"url": "https://www.dnevnik.bg/evropa/2019/08/23/3954437_fich_bulgariia_moje_da_prieme_evroto_nai-rano_prez/", "text": "България може да приеме еврото най-рано през януари 2023 г., се посочва в доклад на рейтинговата агенция \"Фич\". Тя припомня, че страната има положителен рейтинг ВВВ и официално започна процеса по присъединяване към валутния механизъм ЕРМ II, наричан още чакалнята на еврозоната, през юли 2018 г., а решението дали може да се присъедини се очаква  до края на 2019 г. Според агенцията България може да се присъедини към еврозоната в началото на 2023 г., ако успешно покрие критериите за ЕРМ II, а след това и по-широките критерии за конвергенция. За Хърватия очакванията са, ако изпълни тези условия, да приеме еврото през януари 2024 г. Страната  подаде молба  за присъединяване към \"чакалнята на еврозоната\" в началото на юли 2019 г. Румъния изрази интерес за влизане в ЕРМ II, но няма официален график. Перспективите за приемане на еврото в Унгария,  Полша  и Чехия в обозримо бъдеще остават далечни на фона на слабата политическа воля и в някои случаи много ниска обществена подкрепа за членство в еврозоната. Според \"Фич\" сред основните ползи от приемането на еврото са: достъп до статут на резервна валута, което ще подпомогне чуждестранното търсене на вътрешни финансови активи, достъп до надеждната рамка за валутна политика на Европейската централна банка, средства за ликвидност на банките, по-ниски разходи за транзакции и увеличени търговски и капиталови потоци с останалата част от еврозоната, както и опции за допълнително външно финансиране за страни в затруднения. Основната цена на приемането на еврото включва загуба на гъвкавост на паричната и валутната политика, макро- и финансови рискове, произтичащи от прекомерния приток на капитал, потенциал от сериозен дефлационен натиск, потенциално задължение да се допринася с финансова подкрепа за други държави членки в случай на спасителни програми. Според \"Фич\" най-големи ползи от приемането на еврото ще имат страни със слаби външни финанси, които биха могли да се облагодетелстват от статута на резервна валута, държави с високи нива на заеми в евро и страни с фиксирани валутни курсове, тъй като при тях загубата на независима валутна политика ще има минимален ефект.", "date": "2019.08.23", "title": "\"Фич\": България може да приеме еврото най-рано през януари 2023"}
{"url": "https://www.dnevnik.bg/biznes/2019/08/23/3954439_oborotut_v_sektora_na_informacionnite_tehnologii/", "text": "Оборотът на компаниите от информационните технологии нараства за година с 28.9% през второто тримесечие спрямо същия период на предходната година. Това е най-големият скок за година и половина и ускорение на ръста от 20.6% през първото тримесечие и 1.4% в края на 2018 г., сочат данните на Националния статистически институт за индекса на оборотите в сферата на услугите. Сред другите бизнеси с двуцифрен растеж са юридическите, счетоводните и данъчните консултации - 18.6% при 27% през предходното тримесечие, туроператорите - 19.4%, почистващите фирми - 12.3%. Във водния транспорт увеличението е с 50%, а във въздушния - с близо 11 на сто. Дейностите със спад са пощенските и куриерските услуги - минус 4.9%, архитектурните и инженерните услуги - минус 4.1%. На фона на ниската безработица и недостига на работна ръка услугите по трудово посредничество се свиват с 8.3%. Сравнението с предходното тримесечие сочи намаление на оборотите в транспортните компании - общо с 1.3% заради свиване в сухопътния транспорт и складирането. Посредниците за наемане на персонал отчитат спад на оборотите с 4 на сто, архитектите и инженерите - проектанти - с 8.1%. Увеличението при водния транспорт е с 25.9% спрямо предходното тримесечие, в информационните технологии ръстът е със 7.3%, при производството на филми и телевизионни предавания, звукозаписване и издаване на музика - с 9.2%, в издателската дейност - с 8.7%. Фирмите за почистване отчитат ръст от 10.8%.", "date": "2019.08.23", "title": "Оборотът в сектора на информационните технологии скача рекордно"}
{"url": "https://www.dnevnik.bg/razvlechenie/2019/08/23/3954442_festivalut_ljubovta_e_ludost_zapochva_dnes_za_27-mi_put/", "text": "Церемонията по откриването на 27-ото издание на \"Любовта е лудост\" ще се проведе днес във Фестивалния и конгресен център - Варна. Тази година международният филмов фестивал ще продължи до 1 септември, предаде БТА.  Тази вечер ще бъде прожектиран \"Двойствен живот\", включен в официалната селекция на фестивала във Венеция миналата година. Режисьор на френската романтична комедия е Оливие Асаяс, а в главните роли са Жулиет Бинош и Гийом Кане. В конкурсната програма са включени 12 филма, сред които е и българският \"Пътуващо кино\" със сценарист и режисьор Илия Костов. Останалите заглавия идват от Аржентина, Испания, Канада, Унгария, Полша, Германия, Румъния, Португалия, Индонезия, Русия и Финландия. От тази година \"Любовта е лудост\" има втора състезателна програма за дебютни филми, която ще бъде оценявана от младежко жури, а програмата за документално кино ще представи 7 заглавия.  Илия Костов определя \"Пътуващо кино\" като трагикомична сатира за киното. Във филма възрастни кинотворци пътуват с кемпер, спомняйки си за своята младост. В лентата участват Катерина Евро, Любен Чаталов, Юри Ангелов. Председател на журито на \"Любовта е лудост\" е Виктор Чучков. Останалите членове са британският актьор Александър Перкинс, Чийдем Сезгин от Турция, Илеана Даналаче от Румъния и Ирина Линдт от Казахстан. Цялостната награда за принос към българското кино тази година ще бъде дадена на актьора Михаил Мутафов. Носителят на голямата награда \"Златна Афродита\" ще стане известен на 30 август 2019 г. \" Повече информация за програмата може да бъде открита в  страницата на фестивала в интернет. ", "date": "2019.08.23", "title": "Фестивалът \"Любовта е лудост\" започва днес за 27-и път"}
{"url": "https://www.dnevnik.bg/sport/2019/08/23/3954421_pomosht_s_nadbaviane_za_da_ne_bude_zabravian_kakvo/", "text": "Посрещане с аплодисменти, прегръдки и размяна на шеги с очакващите го жители, последвани от разговори по същество с обещания за държавна помощ и отново шеги и аплодисменти за изпращане. Така премина 45-минутното посещение на министър-председателя Бойко Борисов на стадиона на \"Арда\" в Кърджали. Придружаван от министъра на финансите Владислав Горанов и от министъра на спорта Красен Кралев, премиерът се запозна с плановете на клуба, представени от президента на \"Арда\" Петър Пешев (който е управител на  свързваната с Румен Гайтански-Вълка \"Пътстройинженеринг\" ) и заместник-кмета по строителството Катя Митовска. Борисов наскоро  обсъди темата за финансиране модернизация на стадиона , а от клуба посочиха, че целта на посещението е \"да се намери справедливо решение за финансиране на клуба, каквото получават всички останали клубове от Първа лига, като разходите ще се оптимизират максимално\". От разговора се разбра, че всъщност държавата вече е съдействала на \"Арда\" с отпуснати средства от министерството на спорта. Борисов, който напоследък избягва да коментира скандалите в държавата и често  обръща внимание на футболните теми , обеща подкрепа и даде срок до следващата сряда детайлите да са изчистени и да се изчисли необходимата сума. \"Ние на всички клубове досега сме помагали с трева и осветление. Това сме готови да направим и за \"Арда\" като начало. Защото иначе и \"Левски\" ще кажат \"Искаме козирка\". Затова да започнем с осветлението, тревата, тренировъчни игрища къде можем да направим. Пък ако е живот и здраве, вече догодина и по-догодина вече ще надбавяме. Сега да можем да върнем отбора да си играе в Кърджали, да не ходят в Пловдив (\"Арда\" домакинства в Пловдив, защото стадионът няма осветление и не отговаря на изискванията) - това бързо трябва да стане\", каза Борисов. \"Мисля, че трябва да вървим в тази посока\", съгласи се Кралев. Помага, но внимава Министър-председателят заяви, че част от държавната подкрепа за \"Арда\" може да дойде на следващ етап. \"Това за догодина, защото иначе ще ме забравите веднага. Шегувам се, разбира се\", каза Борисов. Подкрепи го и Горанов: \"Да почнем с осветление. Нека удържат А група и догодина и ще видим.\" При разглеждането на плановете за модернизация и изграждането на прилежащата инфраструктура Борисов каза: \"Сега, аз не искам да стана... и затова съм си взел финансовия и спортния министър. Искам само да помогна. Не искам да вляза в градски, вътрешни спорове и т.н.\" Думите му дойдоха в отговор на изказване на един от присъстващите, че може да се получи обществено недоволство заради изграждане на тренировъчни игрища в парка край стадиона. \"Тук питайте хората, защото то игрището пак е зелено, пак е въздух\", добави Борисов. На излизане от стадиона той се обърна към Митовска с думите: \"Госпожо, с Кралев сядате и детайл по детайл. До сряда да е готово.\" Всички са (почти) равни Темата за подкрепата на правителствата на Борисов към футбола не е от днес. От години държавата дава средства за осветление и за смяна на тревното покритие на отбори в елита на българския футбол. Върху това акцентира и премиерът в Кърджали. От думите на Митковска се разбра, че държавата вече е отпуснала средства на \"Арда\". \"Всичко това, което го виждате, ние сме изключително благодарни - това е финансиране на Министерството на младежта и спорта. Общината дофинансира, после футболният клуб има своя дял. Но откакто е въведен, близо 600 хил. лева е от общината\", каза тя. Заместник-кметът беше прекъсната от Борисов и не се чу добре сумата, отпусната от министерството на спорта (чу се като 1.4 млн. лева, което се връзва със сумата, обявена в прессъобщение на Министерския съвет, че инвестицията в стадиона на \"Арда\" дотук е 2 млн. лева). Топлите отношения към \"Арда\" се усетиха преди две седмици, когато привърженици на клуба  благодариха на Борисов и се възмутиха от лидера на БСП Корнелия Нинова . Така извън въпроса за смисъла на това държавата да дава пари за професионалния футбол стои и този дали всички са равнопоставени. За изграждането на трибуната \"Козмин Моци\" на \"Лудогорец арена\" държавата даде 5 млн. лева. Преди ден  \"ЦСКА-София\" изпрати писмо до Кралев , в което изразява притесненията си около \"Българска армия\". Червените посочват, че са срещнали добри намерения, но очакват реални действия от държавата, като акцентират, че не искат финансова помощ, а съдействие за получаване на зелена светлина за строеж. През февруари 2017 г. бившият собственик на \"Левски\"  Иво Тонев заяви, че клубът има пълното право да поиска пари от държавата за стадиона си .", "date": "2019.08.23", "title": "За да не бъде забравян: какво обеща Борисов на футболния \"Арда\""}
{"url": "https://www.dnevnik.bg/bulgaria/2019/08/23/3954463_niakolko_institucii_si_prehvurliat_bokluka_pod_mosta/", "text": "Днес следобед може да бъде пуснато движението на леки коли, пътуващи към Кулата, по магистрала \"Струма\" в участъка край Дупница, ако тестовете потвърдят безопасността на отсечката. Това съобщи председателят на управителния съвет на Агенция \"Пътна инфраструктура\" Георги Терзийски, който тази сутрин провери работата по разчистването на незаконно струпаните отпадъци под моста при 62-ри километър на автомагистралата. От терена, собственост на пътната агенция - проектното съоръжение плюс два метра встрани от него, са премахнати боклуците, натрупани неправомерно от собственик на цех за преработка и изкупуване на вторични суровини. Остава обаче огромното количество смет, натрупано на общински терен, който граничи с този на АПИ, а с това остава и опасността отново към магистралата да се пренесат нерегламентирано боклуци. Терзийски посочи, че камионите на пътноподдържащите фирми са натоварени, но все още компетентните институции - Регионалната инспекция по околната среда и водите в Перник и община Дупница, не са посочили къде може да се депонират отпадъците. В същото време шефът на пътното ведомство на няколко пъти подчерта пред медии тази сутрин, че не е работа на агенцията да се занимава с боклуците. Няколко институции продължават да си прехвърлят отговорността по разчистването на отпадъците след  пожара под моста  преди седмица. Оттогава участъкът на магистралата между Дупница и Бобошево  беше затворен за месец и половина . Вчера зам.-кметът на Дупница Крум Милев каза, че геодезисти трябва да изчислят обема на вторичните суровини и отпадъците, съхранявани в депото под моста, а след това  местната власт ще търси пари и фирми , които да почистят терена. Възможно е да се наложи и обявяване на обществена поръчка, ако сумата е твърде висока. Според Милев разчистването на отпадъците трябва да бъде извършено от собственика на депото и управител на фирма \"Феникс\" ЕООД Кольо Илиев. Срещу него  са повдигнати две обвинения  - за престъпление срещу околната среда и за предумишлен палеж. Междувременно след пожара прокуратурата също започна разследване по случая и вероятно ще трябва да се извършат процесуално-следствени действия на сметището, преди да бъде разчистено с разрешение от прокурорите. Днес на затворената за движение отсечка край Дупница се правят тестове с тежкотоварни превозни средства. По този начин ще се установи дали е възможно още този следобед по платното за София, което е по-слабо засегнато от пожара, да се пуснат леките автомобили, пътуващи за Кулата. В посока София ще се преминава по Е-79. В неделя и понеделник, когато трафикът от Кулата към столицата е по-голям в участъка край Дупница, по автомагистралата ще преминават леките коли за София, а тези за Кулата ще бъдат по Е-79. Целта е максимално улеснение на шофьорите в края на работната седмица и през почивните дни. На този етап движението на тежкотоварните превозни средства остава изцяло по Е-79, съобщиха от АПИ. За повишаване на безопасността от 14 ч. днес до 20 ч. в събота - 24 август, превозните средства над 12 тона, пътуващи към Кулата, ще бъдат пренасочвани от магистрала \"Струма\" към Е-79 при пътен възел \"Долна Диканя\". При пътен възел \"Бобошево\" тежкотоварните камиони отново ще продължават пътуването си по автомагистралата. Обходният маршрут за всички останали превозни средства е от п. в. \"Дупница\" по път I-1 (E-79) до п. в. \"Бобошево\" на \"Струма\" и обратно. Георги Терзийски съобщи, чe възстановяването на съоръжението от пожара започва. Стойността на аварийно-възстановителните дейности е 1.5 млн. лв. без ДДС, а срокът им за изпълнение е 4 месеца. Днес бе проверено и съоръжението при 87-и км на магистралния път. Под него е премахната пътностроителната техника, която строителна фирма бе разположила неправомерно. Пространството под моста е почистено, така както е изискано от АПИ. Днес изтича срокът, в който директорите на всичките 27 областни пътни управления в страната трябва да представят пред пътната агенция доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица. \"Дневник\" е отправил въпроси по темата и към Министерството на околната среда и водите.", "date": "2019.08.23", "title": "Няколко институции си прехвърлят боклука под моста на магистрала \"Струма\""}
{"url": "https://www.dnevnik.bg/kultura/2019/08/23/3950216_otkus_ot_pochti_normalno_semeistvo_na_matias_edvardson/", "text": "                         БАЩАТА Бяхме най-обикновено семейство, а после всичко се промени. Животът се гради дълго, но е достатъчен миг, за да се срине. Трябват много години, десетилетия, може би дори цял един живот, за да станеш този, който всъщност си. Пътищата почти винаги са криви, мисля, че в това има определен смисъл – че животът е изграден около идеята за trial and error1. Оформяме се и се раждаме чрез изпитанията, през които минаваме. Но ми е много трудно да разбера какъв е смисълът на онова, което сполетя семейството ни тази есен. Знам, че не може да разбираш всичко, че има един по-висш замисъл, но все още не откривам смисъл в събитията от последните седмици. Не мога да го обясня нито на себе си, нито на друг. Може би с повечето хора е така, но съм си внушил, че като свещеник по-често от другите съм призван да отговарям за възгледите си. Обикновено хората с лека ръка поставят под въпрос моето разбиране за живота. Чудят се дали наистина вярвам в Адам и Ева и в непорочното зачатие, или че Исус е ходил по водата и е съживявал мъртвите. В началото на живота си като християнин нерядко заемах отбранителна позиция и поставях под съмнение светогледа на питащия. Случваше се да изляза с аргумента, че науката е просто религия като всички останали. И наистина у мен се пробудиха много съмнения, на моменти убедеността ми се разклащаше. Но сега съм сигурен във вярата си. Приел съм Божията благословия и нямам нищо против това светлината от лицето Му да ме озарява. Бог е любов. Бог е копнеж и надежда. Бог е моето убежище и утеха. Често казвам, че съм вярващ, а не знаещ. Когато се мислиш за знаещ, трябва да си нащрек. Животът за мен предполага да не спираш да учиш. Подобно на повечето хора, и аз се имам за добър човек. Звучи самонадеяно, разбира се, да не кажа самодоволно или високомерно. Но не това имам предвид. Аз съм човек, пълен с недостатъци, човек с безброй пропуски и грешки. Съзнавам го по-добре от всеки друг и пръв го признавам. Но искам да кажа, че винаги съм действал добронамерено, воден от любов и загриженост, винаги съм искал да постъпвам правилно. Седмицата след рождения ден на Стела не се различаваше кой знае колко от всички останали. В събота двамата с Улрика отидохме с велосипеди на гости на наши добри приятели в Гунесбу. Използвах възможността да задам дискретен въпрос за случилото се през нощта, но Улрика ме увери, че Стела е добре, имала проблеми с някакво момче – нещо, което се случва често с тийнейджърите. Нямало нужда да се безпокоя. В неделята разговарях по телефона с родителите си. Когато заговорихме за Стела, казах, че тя рядко си е у дома напоследък, при което мама ми напомни какъв съм бил аз като тийн­ейджър. Толкова е лесно да забравиш. В понеделник имах погребение преди обяд и кръщене след обяд. Работата ми е необикновена, смъртта и животът се здрависват още в преддверието. Вечерта Улрика отиде на йога, а Стела се заключи в стаята си. В сряда бракосъчетах в красива церемония двама възрастни членове на паството, които се запознали покрай скръбта по предишните си другари в живота. Събитието ме разтърси до дъното на душата ми. В четвъртъка си изкълчих леко крака на мача по флорбол. Въпреки всичко успях да завърша мача. Старият ми приятел от хандбала Андерш, който сега е пожарникар и има четирима синове, ме настъпи, без да иска, в близък двубой. Когато отивах на работа с колелото в петък сутринта, бях изморен. След обяд погребах един мъж, беше си отишъл едва на четиридесет и две. От рак, естествено. Така и не мога да свикна, че по-млади от мен може да умрат. Дъщеря му беше написала прощално стихотворение, но от плач не успя да го изпълни. Нямаше как да не си помисля за Стела. В петък вечерта се чувствах необичайно изморен след толкова дълга седмица. Стоях до прозореца и гледах как август отплува отвъд хоризонта. Есента със своята ненатрапчива сериозност чукаше на вратата. Последните скари на открито изпращаха лъкатушещи димни сигнали над покривите на сградите, а градинските мебели се разделяха с възглавничките... Най-после свалих свещеническата яка, прокарах ръка по запотения си врат, а когато се облегнах на перваза, бутнах, без да искам, семейната снимка и тя падна на пода. Стъклото се пукна, но въпреки това оставих снимката на мястото ѝ. Правена е преди десет години поне, аз съм със здравословен тен и някаква игривост в погледа. Помня, че се засмяхме точно преди фотографът да натисне копчето. Улрика се усмихва широко, а пред нас стои Стела с поруменели бузи, сплетена на плитки коса и тениска с Мики Маус. Постоях до прозореца, загледан в снимката, а спомените се надигаха в гърлото ми. Взех си душ и приготвих яхния от свинско бонфиле и чорисо2. Улрика си беше купила нови обици – малки сребърни перца, – и си разделихме една бутилка южноафриканско вино, а после завършихме вечерта със солети и партия \"Тривиал Пърсют\"3 на дивана. – Знаеш ли къде е Стела? – попитах, докато се събличах в спалнята. Улрика вече се беше сгушила под завивките. – Щеше да се среща с Амина. Не се знае дали ще се прибере тази вечер. Каза го някак между другото, въпреки че много добре знае какво ми е мнението за това, че дъщеря ни може би няма да се прибере тази вечер. Погледнах към часовника, показваше единайсет и петнайсет. – Ще се прибере, когато успее – каза Улрика. Зяпнах я. Понякога ми се струва, че ги говори едни такива само за да ме предизвиква. – Ще ѝ пратя есемес – казах. И писах на Стела с въпроса дали смята да спи вкъщи. Естествено, не получих отговор. Легнах си с тежка въздишка. Улрика веднага се претърколи в моята половина на леглото и пъхна ръка до хълбока ми. Целуна ме по гушата, докато се взирах в тавана. Знам, че не трябва да се тревожа. Като млад не бях от нервните. Тревожността се прокрадваше малко по малко в живота ми, откакто ни се роди дете, и сякаш с всяка следваща година се усилваше. С деветнайсетгодишна дъщеря човек има два варианта: или да се поболее от нерви, или да си наложи да не мисли за всички рискове, на които тя сякаш обожава да се излага. Най-обикновен инстинкт за самосъхранение, значи. Скоро Улрика заспа върху ръката ми. Топлият ѝ дъх долиташе на меки вълни към бузата ми. От време на време се сепваше – внезапни електрически импулси, – но скоро сънят отново я обгръщаше. Аз наистина се опитвах да заспя, но главата ми беше окупирана от мисли. Умората беше преминала в състояние на маниакална мозъчна дейност. Мислех за всички свои мечти през годините, много от тях се промениха, а други все още се надявах да осъществя. После се замислих за мечтите на Стела и с известна болка трябваше да констатирам, че не знам какво дъщеря ми иска от живота. Тя упорито твърди, че и сама не знае. Никакви планове, никаква организация. Толкова е различна от мен. Когато завърших гимназията, имах съвсем ясна представа как ще се развие животът ми. Знам, че не мога да повлияя на Стела. Тя е на деветнайсет и сама взима решения. Веднъж Улрика каза, че любовта предполага да пуснеш човека, когото обичаш, да лети, но често ми се струва, че Стела продължава само да маха с криле, без да успее да се издигне. Друго си представях. Колкото и да бях уморен, не можех да заспя. Обърнах се настрани и погледнах мобилния си телефон. Имаше отговор от Стела. Прибирам се. Часът беше два без пет, когато ключът се завъртя в ключалката. Улрика се беше преместила в края на своята половина от леглото с гръб към мен. Стела обикаляше по чорапи на долния етаж, пусна водата в банята, отиде с бързи крачки в мокрото помещение и отново се чу шум от вода. Стори ми се цяла вечност. Накрая стълбите заскърцаха под стъпките ѝ. Улрика изведнъж помръдна в леглото. Наведох се и я погледнах, но тя продължаваше да спи. Обхванаха ме противоречиви чувства. От една страна, раздразнение, че Стела ме остави да се тревожа, от друга страна, облекчение, че най-после се прибра. Станах от леглото и отворих вратата на спалнята точно в момента, когато Стела мина по коридора само по бельо и с мокра коса, вързана на конска опашка. Гръбнакът ѝ приличаше на светеща линия в полумрака, когато отвори вратата на стаята си. – Стела? Без да отговори, тя се шмугна и заключи вратата. – Лека нощ – прошепнах. Момиченцето ми си беше у дома. В събота сутринта се успах. Улрика седеше по халат на масата за закуска и слушаше някакъв подкаст. – Morning!4 Тя свали слушалките на врата. Въпреки че съм спал по-дълго от обикновено, чувствах се замаян и залях сутрешния вестник с кафе. – Къде е Стела? – На работа – каза Улрика. – Вече беше излязла, когато се събудих. Опитах да избърша вестника с една кърпа за миене на чинии. – Сигурно е каталясала, половината нощ беше навън. Улрика ме погледна усмихнато. – И ти нямаш много бодър вид. Какво иска да каже? Знае, че не мога да спя, когато Стела не си е вкъщи. Бяхме канени на късен обяд у Дино и Александра, които живеят на улица \"Тролебергсвеген\". Късен обяд означаваше и алкохол и затова отидохме до центъра на града с велосипедите. До спортната зала \"Болхюсет\" видях полицейска кола, а петдесет метра по-надолу, до кръговото кръстовище при гимназия \"Пулхем\", имаше още две. Едната – със святкащи фарове. По улица \"Родмансгатан\" вървяха забързано трима полицаи. – Какво ли е станало? Оставихме велосипедите в двора, а във входа ми хрумна, че не бива да отиваме с празни ръце. – Добре, че поне някой в семейството мисли за тези неща – измърмори Улрика и извади кутия луксозни трюфели от дамската си чанта. – Супер си, скъпа! – прошепнах и я целунах по бузата. Александра отвори усмихната вратата. Нямаше нужда, каза тя, когато ѝ подадох кутията с трюфели. Ухаеше свежо на момина сълза и лимон. – Здрасти, здрасти – каза и Дино и ми стисна ръката. Постояхме в антрето, докато си разменим дежурните любезности. \"Отдавна не сме се виждали. Как върви?\" – Амина няма ли я? – попита Улрика. Александра се поколеба, преди да отговори. – Всъщност трябваше да ходи на мач, но не се чувства много добре. – Не разбирам какво ѝ става – каза Дино. – Не помня някога да е пропускала хандбален мач. – Сигурно е съвсем прозаична настинка – каза Александра. Дино сбърчи леко лице. Май само аз го забелязах. – Дано само да оздравее за началото на академичната година – каза Улрика. – О, няма да го пропусне, дори да вдигне четиридесет градуса температура – каза Александра. Улрика се засмя. – Ще стане страхотен лекар. Не познавам по-старателен и съвестен човек от нея. Дино се изпъчи като паун, имаше пълно право да се гордее. – А какво става със Стела? – попита той. В този въпрос, разбира се, няма нищо странно. Точно обратното. Но мисля, че се позабавихме с отговора малко повече от нормалното. – Всичко е наред – казах накрая. Улрика потвърди с усмивка. Може би този отговор все пак не е толкова далеч от истината. Това лято дъщеря ни беше в добро настроение. Седяхме на остъкления балкон и се наслаждавахме на тънките питки и минипирожките на Дино, а и на вицове за хандбал, разбира се. Дино притежава уникалната способност да си спомня сцени от мачове, които са се играли преди десет години. За сметка на това моите най-ярки спомени са свързани със случки извън залите. Един автобус, който започна да изпуска бензин насред Ютланд, един треньор от Шьовде, който говореше разгорещено за нацизма, или когато в Литва се заключихме отвън и трябваше да прекараме половината нощ под открито небе. Александра скоро започна да се прозява от приказките ни за хандбал. – Чухте ли за убийството? Това беше много сполучлив начин да смени темата. – Убийството ли? – На две крачки оттук, до гимназията \"Пулхем\". Тази сутрин намерили труп там. – Полицаите – каза Улрика. – Значи затова... Прекъсна я скърцането на вратата на балкона. В процепа зад нас надникна Амина с трескав блясък в очите и с лице като бледа сянка. – Но, миличка, изглеждаш ужасно – изтърси Улрика. – Знам – изграка Амина, която сякаш се беше вкопчила във вратата на балкона, за да не се свлече на пода. – Отиди да си легнеш пак. – Сигурно е само въпрос на време и Стела да се разболее от същото – казах. – Нали беше с теб снощи? Погледът на Амина се задържа върху моя. Може и да беше за половин секунда или за десети от секундата, но погледът ѝ се задържа върху моя и на мига разбрах какво означава това. – Да, с мен беше – изкашля се Амина. – Дано да е добре. – Хайде, отиди да си легнеш – каза Улрика. Амина дръпна вратата на балкона, за да я затвори, и се затътри през хола. Да лъжеш, е изкуство, което малцина владеят до съвършенство...", "date": "2019.08.23", "title": "Откъс от \"Почти нормално семейство\" на Матиас Едвардсон"}
{"url": "https://www.dnevnik.bg/sviat/2019/08/23/3954445_mejdunarodna_kriza_-_v_belite_drobove_na_zemiata/", "text": "Рекорден брой пожари са обхванали големи части от Амазония. Толкова много огнища на пламъци не е имало от над десетилетие, обхванати са повечето северни щати в страната. Към четвъртък са регистрирани 2500 нови пожара и с това общият брой на разгорелите се от миналия четвъртък (15 август) насам достига 9500. Случващото се разпали и политически страсти между лидерите на Франция и Бразилия. Френският президент Еманюел Макрон каза, че горските пожари в Амазония са \"международна криза\" и трябва да се говори за нея на започващата тази седмица среща на върха в Биариц, предаде \"Франс прес\". \"Къщата ни гори. Буквално. Амазония, белият дроб на нашата планета, който произвежда 20 процента от нашия кислород, е в пламъци. Това е международна криза. Страни - членки на Г-7, давам ви среща след два дни, за да говорим за тази създала се спешна ситуация!\", написа Макрон в \"Туитър\". Бразилия не членува в Г-7. Ирландският премиер Лио Варадкар пък заяви, че Ирландия ще опита да блокира споразумение за свободна търговия между Европейския съюз и търговския блок МЕРКОСУР, ако Бразилия не защити джунглата. \"Няма начин Ирландия да гласува за споразумението за свободна търговия... ако Бразилия не изпълни ангажиментите си за опазване на околната среда\", каза той, предаде \"Ройтерс\". Същевременно Дъблин би имал нужда от подкрепата на други европейски държави, за да бъде блокирана сделката.      Болсонаро: Неправителственият сектор може да е виновен Бразилският президент Жаир Болсонар обаче обвини Макрон, че използва вътрешнополитически въпрос на Бразилия за \"лични политически цели\". Той обясни, че е готов да разговаря за пожарите на базата на \"обективни данни и взаимно уважение\", но окачестви предложението темата да се обсъжда на Г-7 като \"неуместна колониална нагласа, която няма място в 21-и в.\" Скептичният за климатичните промени Болсонаро вече обвини неправителствени организации, че сами започнали пожарите, за да накърнят имиджа на правителството му - били \"най-вероятните заподозрени\" въпреки липсата на доказателства. \"Обвинявал ли съм НПО пряко? Само казах, че ги подозирам.\" Притеснение заради пожарите обаче изрази и генералният секретар на ООН Антониу Гутериш. \"В разгара на глобалната климатична криза не можем да си позволим повече щети за такъв източник на кислород и биоразнообразие\", написа той в \"Туитър\".      Амазонската джунгла - горяща и обезлесяваща се Общият брой пожари в Бразилия за годината е много по-голям - около 75 хил. според агенцията за космически изследвания на страната  (INPE)  от 1 януари до 21 август - 85% увеличение спрямо предната година. Болсонаро настоява, че в момента е сезонът, в който фермерите горят стърнища. Според INPE обаче броят на пожарите е далеч над обичайния за сезона. Президентът вече е обвинявал директора на агенцията, че \"лъже\" за обезлесяването в Амазония. Това стана след публикация на INPE, според която процесът е бил 88% по-интензивен през юни тази година, отколкото същия месец миналата. Макар в Амазония подобни инциденти да са често явление през сухия сезон (от юли до октомври), те могат да се причинят и от човешка дейност - например от фермери и дървосекачи, а и някои учени ги свързват с климатичните промени. Фактор са и палежите с цел обезлесяване, за да се осигури площ за отглеждане на животни. Активисти обвиняват Болсонаро, че с реториката си насърчава подобни дейности.      По думите на президента обаче властите нямат достатъчно ресурси, за да се справят със стихията. \"Амазонската джунгла е по-голяма от Европа, как ще се справите с престъпно причинени пожари в такъв район?... Нямаме ресурсите за това.\" Болсонаро държи по-голяма част от амазонските ресурси да се използват от индустрията. В средата на месеца  Норвегия  и  Германия  преустановиха финансирането за проекти, ограничаващи обезлесяването, тъй като загубата на горски площи само се задълбочава, откакто Болсонаро е на власт. Позицията на Болсонаро е, че страните, които дават пари за опазване на джунглата, го правят, за да \"пречат на суверенитета\", а не за благотворителност. От друга страна, американската космическа агенция НАСА твърди, че броят на пожарите като цяло за момента е малко под следния на годишна основа.      Освен в Бразилия горски пожари бушуват също в Боливия и Парагвай, предаде \"Франс прес\", цитирана от БТА. Двете страни обединиха сили, за да се справят с огнената стихия, причинила досега необратими щети на флората и фауната. В Боливия около 654 хил. хектара са изгорели в департамента Санта Крус в източната част на страната от май насам, като през настоящия месец пожарите са се увеличили. От две седмици пожарникарите се опитват да се справят с излязлата извън контрол огнена стихия. В Парагвай огънят бушува в северните части на страната и засега няма официални данни колко хектара са изгорели.", "date": "2019.08.23", "title": "\"Международна криза\" - в \"белите дробове\" на Земята бушуват хиляди пожари"}
{"url": "https://www.dnevnik.bg/biznes/2019/08/23/3954484_nap_e_reshena_da_ne_otlaga_poveche_noviia_softuer_za/", "text": "Ново отлагане на сроковете за привеждане на софтуерите за управление на продажбите (СУПТО) в съответствие с изискванията с Наредба Н-18 няма да има. Това е становището на експертите на Националната агенция за приходите (НАП), изразено на среща с производители, внедрители и ползватели на софтуер за продажби, съобщи пресслужбата на институцията. С изменения, предложени преди дни, срокът за новите изисквания за фирмите, ползващи софтуер за управление на продажбите, е 31 януари 2020 г., а за онлайн търговците,  които не използват друг софтуер за управление на продажбите освен този на онлайн магазина, срокът се измества до 31 март на следващата година. Това е трето поред отлагане заради настояване на бизнеса, че разпоредбите са неясни.  Заместник изпълнителният директор на НАП Пламен Димитров посочи днес, че в оставащите месеци до края на януари 2020 г., респективно до края на март, трябва да бъде направено необходимото за разработване, деклариране пред НАП и внедряване при търговците на СУПТО, съобразено с новите правила. На срещата присъстваха български представители на световни софтуерни компании, като за пореден път бе уточнено, че локалните внедрители могат да създадат и инсталират СУПТО, съобразно местните законови изисквания, без да се налага платформи като Microsoft, SAP, Oracle и други международни компании да се превръщат в софтуер за управление на приходите, се казва в съобщението. Приходната администрация добавя, че в списъка й на софтуер за продажбите вече има такива, разработени на основата на чуждестранни софтуерни решения. Предстои изготвянето и на подробно указание от НАП за прилагането на нормативния акт. В следващите седмици предстоят нови срещи на екипа на НАП с различни професионални и браншови организации, както и с разработчиците на софтуер за продажби. В рамките на общественото обсъждане ще бъдат коментирани текстове на наредбата, прилагането на които среща неразбиране у бизнеса.", "date": "2019.08.23", "title": "НАП е решена да не отлага повече новия софтуер за отчитане на продажбите"}
{"url": "https://www.dnevnik.bg/biznes/2019/08/23/3954490_stroitelite_iskat_da_rabotiat_i_mejdu_14_i_16_ch/", "text": "Строителните компании настояват да отпадне скорошно изменение в законодателството, което им забранява да вдигат шум при строителни работи между 14 и 16 ч. Писмо с това искане е изпратено до премиера Бойко Борисов чрез Асоциацията на организациите на българските работодатели. Забраната в Закона за защита от шума в околната среда беше прокарана от вече бившия вицепремиер, а сега депутат и лидер на НФСБ Валери Симеонов. Освен ограниченията за шума в курортите беше приета и разпоредбата, която  забранява шума от строителни дейности  между 23 ч. и 8 ч. и между 14 и 16 ч. Бизнесът пише, че в разпоредбата е нарушен балансът между защитата на човешкото здраве и развитието на икономиката. Работодателските организации предлагат забраната за шум в часовете за почивка да остане за курортите, за районите около болниците, училищата, детските ясли и градини и социалните домове, но кметовете да получат правото да разрешават строителството между 14 и 16 ч. в жилищните райони.", "date": "2019.08.23", "title": "Строителите искат да работят и между 14 и 16 ч."}
{"url": "https://www.dnevnik.bg/sport/2019/08/23/3954499_voleibolut_kakuvto_nikoga_ne_ste_go_vijdali_video/", "text": "В света на спорта, който все повече се превръща в бизнес, думите \"уникално\" и \"невиждано\" често се използват по инерция и са се превърнали в клишета. Словенската федерация по волейбол обаче им вдъхна смисъл със забележително събитие. В опита си да привлече вниманието към предстоящото си домакинство на европейското първенство за мъже тя създаде нова представа за волейбола. Ако досега сте виждали волейбол в зала, плажен волейбол, волейбол на сняг, че дори и  на Виенското колело , то вече има и... воден волейбол. Шоуто се проведе във водите на реката в центъра на столицата Любляна и предизвика огромно внимание.", "date": "2019.08.23", "title": "Волейболът, какъвто никога не сте го виждали (видео)"}
{"url": "https://www.dnevnik.bg/sviat/2019/08/23/3954480_pet_durjavi_ot_es_nastoiaha_za_oshte_izsledvaniia_na/", "text": "                         Ето пълния текст на съвместното изявление: \"На 23 август се навършват 80 години от подписването на пакта \"Молотов - Рибентроп\" между Съветския съюз и нацистка Германия, разпалил Втората световна война и обрекъл на страдания за десетилетия напред половин Европа. Пактът е съдържал таен протокол, който на практика поделя Източна Европа на сфери на влияние. Затова на този ден, обявен от Европейския парламент за Ден в памет на жертвите на тоталитарните режими, ние си спомняме за всички онези, чиято смърт и съсипан живот са последица от престъпленията, извършени заради идеологията на нацизма и сталинизма. Болката и несправедливостта никога няма никога няма да бъдат забравени. Ще помним. Споменът и отбелязването на ужасите от миналото ни дават познание и сила да отхвърлим онези, които възраждат тези идеологии и се опитват да изчистят името им от престъпленията и вината им. Паметта за жертвите ни мотивира да се борим за историческа справедливост, като продължим проучванията и изостряме вниманието на обществото за наследството на тоталитаризма на европейския континент. Основата за устойчиво помирение и изграждане на общо бъдеще е справедливостта и обективната истина. Жертвите на тоталитарни престъпления имат право на справедливост. За съжаление практиката на разследване и преследване пред съда на престъпленията на тоталитарните режими е недостатъчна и непостоянна в отделните държави. Призоваваме правителствата на всички европейски страни да предоставят морална и материална помощ за продължаване на историческите проучвания на тоталитарните режими. Като действаме заедно, можем да се противопоставим по-ефективно на кампаниите за дезинформация и опитите да се манипулират исторически факти. Трябва да се изправим заедно срещу тоталитаризма. Една ясна и твърда позиция на международната общност ще проправи път за още помирение. Убедени сме, че днешна Европа е безопасно място за всички народи, и сме готови решително да се борим с всички форми на несправедливост. Вярваме, че европейците никога няма да толерират тоталитаризъм или геноцид срещу който и да е народ. Страните се преродиха като свободни и демократични след десетилетия на тоталитарно управление. Преди 30 години народите ни започнаха демократична трансформация, която в крайна сметка ни направи равни и активни членове на Европейския съюз. Страните са решени да продължат работата с нашите партньори в Европа и по света, за да не се допусне никога повече възраждането на ужасите на миналото.\"", "date": "2019.08.23", "title": "Пет държави от ЕС настояха за още изследвания на тоталитаризма"}
{"url": "https://www.dnevnik.bg/sviat/2019/08/23/3954507_putin_naredi_podgotovka_za_raketen_test_v_otgovor_na/", "text": "Президентът Владимир Путин нареди министерството на отбраната и другите агенции да подготвят симетричен отговор на изстрелването преди дни на сухоземен вариант на американска крилата ракета \"Томахоук\". Тестът бе направен след официалното прекратяване действието на Договора за ракетите със среден и малък обсег, който Вашингтон едностранно обяви, че напуска, след като години наред твърдеше, че наблюдава руснаците тайно да разработват способна да носи ядрено оръжие ракета в нарушение на параметрите на споразумението. Москва коментира, че това не е вярно и че американците са развалили договора само за да потърсят ново споразумение, в което обаче да бъде привлечен и Китай. На днешното заседание на Съвета за национална сигурност Путин не спомена срок за отговора с ракетен тест. Но ако това стане скоро, то ще е потвърждение, че руската армия наистина разполага с такова оръжие, за което говорят САЩ. На срещата, на която присъства и Юрий Борисов, вицепремиер за военнопромишления комплекс, президентът отново повтори, че Русия няма да се включва в скъпа надпревара във въоръжението. Но той възложи приемането на \"изчерпателни мерки за подготовка за симетричен отговор\". \"Ние и преди разполагахме със сведения, че САЩ отдавна се занимават със създаването на забранени по ДРСМО оръжие. Неведнъж сме го заявявали на нашите партньори. Но вместо да поправят създалата се неприемлива ситуация и да се върнат към спазване на договора, американците изрежисираха пропагандна кампания за това, че уж Русия не спазвала договора. Сега всички виждат, че единствената ѝ цел е било прикриването на работата на Вашингтон в нарушение на договора и на изначалното намерение да го напусне\", каза Путин. В понеделник Пентагонът съобщи, че е провел изпитание на крилата ракета за конвенционален заряд, която може да порази цел след полет над 500 км. Това бе първият подобен тест от формалното прекратяване на договора на 2 август. Путин добави днес, че Русия не може да наблюдава безучастно и че заявленията на САЩ за разполагане на нови ракети в Азиатско-тихоокеанския район \"засягат фундаменталните ни интереси, тъй като е близко до руските граници\". \"Както знаете, никога не сме искали, не искаме и няма да се включим в скъпа и разрушителна надпревара във въоръжаването.\"      В четвъртък Дмитрий Полянский, изпълняващ длъжността постоянен представител на Русия в Съвета за сигурност на ООН, заяви, че е застрашен още един международен договор, гарантирал баланс на силите в света. Става дума за Договора за ограничаване на стратегическите нападателни оръжия (СНВ III, или New START), влязъл в сила през февруари 2011 г. с 10-годишно действие. Вашингтон и Москва преговарят за удължаването му, но според Полянский бъдещето на договора е \"в зоната на риска\", защото ключови представители на сегашната американска администрация неведнъж публично и в поверителен разговор давали да се разбере, че не се интересуват от запазването на текста в сегашния му вид. Договорът, подписан през 2010 г. в Прага от президентите Барак Обама и Дмитрий Медведев, предвижда съкращаване броя на разгърнатите ядрени бойни заряди до 1550 броя за всяка от страните, както и намаляване числеността на носителите - междуконтиненталните балистични ракети с наземно и подводно базиране и стратегически бомбардировачи, до 700 броя.", "date": "2019.08.23", "title": "Путин нареди подготовка за ракетен тест в отговор на САЩ"}
{"url": "https://www.dnevnik.bg/bulgaria/2019/08/23/3954534_prihodnata_agenciia_shte_plati_globata_za_izteklite/", "text": "Министърът на финансите Владислав Горанов обяви, че Националната агенция за приходите (НАП) има достатъчно средства в бюджета си, за да плати глобата, която ѝ беше наложена от Комисията за защита на личните данни (КЗЛД). Тази седмица се разбра, че проверката на комисията по случая с изтеклите данни на над 5 млн. българи от базите на НАП е приключила и данъчните ще бъдат глобени с милиони. Максималната санкция за подобно нарушение е 20 млн. лв., обясни председателят на КЗЛД Венцислав Караджов пред \"Дневник\". В профила си във \"Фейсбук\" премиерът Бойко Борисов публикува видео от посещението си в базата на компанията \"Дънди прешъс металс\" край Крумовград. На въпрос на журналист дали НАП разполага с пари за глобата Горанов отговори положително. \"Няма да се наложи дофинансиране на бюджета. Няма да има и орязване на бонуси и заплати. Това представлява нетна операция. Няма да се отрази на бюджета, ще се отрази на съдбата на тези терористи, които атакуваха системата\", каза Горанов. Той каза, че достатъчно кадрови промени са направен в НАП след изтичането на личните данни на милиони българи и не се предвиждат нови. До момента за пробива в системата бяха отстранени двама IT специалисти от агенцията. Председателят ѝ Галя Димитрова пък така и не прекъсна отпуската си, докато течеше скандалът, като оправда решението си с това, че е имала много важни лични дела без да уточни какви.", "date": "2019.08.23", "title": "Приходната агенция ще плати глобата за изтеклите лични данни, без да орязва бонуси и заплати"}
{"url": "https://www.dnevnik.bg/razvlechenie/2019/08/23/3954488_bivsha_govoritelka_na_maikul_djeksun_shte_pravi/", "text": "Бившата говорителка на Майкъл Джексън Раймон Бейн вчера обяви, че ще направи благотворителна фондация, чиято цел ще бъде да защитава и представя културното наследство, оставено от певеца, и която няма да бъде свързана със семейството му, предаде \"Ройтерс\". Бейн, представлявала Джексън през 2005 и 2006 г., твърди, че новата фондация Michael Jackson Legacy Foundation ще събира средства за благотворителни каузи, които певецът е подкрепял през живота си. На пресконференцията във Вашингтон тя каза, че все още не се е свързала със семейството на Джексън, а фондацията още е в началната си фаза на развитие.  Пълномощниците на Джексън коментираха, че Бейн няма право да \"използва името на Майкъл Джексън по какъвто и да било начин за благотворителни или комерсиални цели\". Бившият говорител отбеляза, че през живота си певецът е дал 300 млн. долара за благотворителност, но тя няма информация за това от негово име да са направени дарения, след като той умря през 2009 г. на възраст 50 години. Според списание \"Форбс\" Джексън е най-печелившата мъртва звезда с 400 млн. долара. Бейн заведе дело срещу пълномощниците на певеца. Тя твърдеше, че той е оставил на нея и още трима бизнес партньори 15 процента дял от компанията си. През 2017 г. съдът отхвърли нейните претенции. В публикация на \"Индипендънт\" пише, че друго твърдение на Бейн е, че Джексън е имал \"тайно завещание\", което никога не е било изпълнено след смъртта му. По нейни твърдения то е от 2006 г., което значи, че ако то бъде открито, би анулирало настоящото такова, което е от 2002 г. По нейни думи в завещанието Джексън е дал точни инструкции как трябва да се \"запази и поддържа неговото наследство\". Бейн твърди, че не знае къде се намира въпросното завещание, но се надява то да бъде намерено.", "date": "2019.08.23", "title": "Бивша говорителка на Майкъл Джексън ще прави фондация на негово име"}
{"url": "https://www.dnevnik.bg/na_put/2019/08/21/3953026_bulgariia_e_obiavena_za_13-tata_nai-dobra_vinena/", "text": "България е класирана на престижното 13-о място, изпреварвайки Гърция и Австралия сред най-добрите в света туристически дестинации за любителите на виното. Британският сайт за пътувания lastminute.com е класирал 30 страни - производители на вино, според това дали има лозя, отворени за посещения и организират ли се дегустации, какви международни награди имат местните вина, средните разходи за пътуване до съответната страна (с отправна точка Лондон) и средните разходи за хотел и храна в нея, както и каква е средната температура на въздуха. Италия води класацията с 33 лозови масива, които приемат туристи, и 994 винарни с дегустации, както и над 19 хил. награди за винопроизводителите. Втора е Франция, а на трето място - Испания. Южна Африка е на четвърто място и е най-добре представилият се неевропейски винопроизводител.      Позицията на България в класацията се определя от 20 лозови масива, приемащи туристи, и 43 възможности за дегустация, както и 406 награди, съчетани със сравнително ниските разходи за транспорт и изхранване. В тази подредба България изпреварва своите преки конкуренти в летния туризъм - Гърция (14), Румъния (20), Турция (22). Някои други държави от Балканите обаче се класират по-напред. 1. Италия 2. Франция 3. Испания 4. Южна Африка 5. Португалия 6. Аржентина 7. Грузия 8. Сърбия 9. Хърватия 10. Унгария 11. Чили 12. Кипър 14. Гърция 15. Австралия. Цялата класация можете да видите  тук. ", "date": "2019.08.23", "title": "България е обявена за 13-ата най-добра винена дестинация в света"}
{"url": "https://www.dnevnik.bg/citat_na_deniia/2019/08/23/3954553_citat_na_denia_za_kakvo_ti_e_resor_zemedelie_tam/", "text": "                         С тези думи премиерът Бойко Борисов коментира информацията, че Мария Габриел, която досега бе еврокомисар по цифрова икономика и цифрово общество,  може да поеме ресор \"Земеделие\"  в новата Европейска комисия. Новината беше разпространена от авторитетното белгийско издание \"Политико\". \"Някой си измисля глупости, а вие ме карате да коментирам. Ще се научите да ме питате нещо, което е важно, а не измишльотините на някой. Искаме модерните ресори – киберсигурност, управление на IT технологиите. Това сме го заявили преди месец и половина. Някой си измисля глупости, за да заяви после, че едва ли не не са ни го дали този ресор. Омръзна ми от жълтите ви новини\", каза видимо ядосаният Борисов. Той добави, че целта на България е Мария Габриел да продължи да заема същия ресор заедно с \"разширения към него\". По думите му във вторник бъдещият председател на ЕК Урсула фон дер Лайен трябва да се срещне с Мария Габриел, за да обсъдят какъв пост може да заеме тя. На Европейския съвет в началото на юли Бойко Борисов заяви, че Мария Габриел е била предложена за поста върховен представител на ЕС за външната политика и сигурността, но  България е отхвърлила това предложение.  В отговор на въпрос Борисов уточни, че е отказал поста на върховен представител, защото тогава се губи позицията на комисар и няма как България да има и двете – комисар с реален ресор и преговарящ за външната политика. \"Считам, че на нас ни трябва реален ресор и човек в комисията, Мария Габриел е доказана\", подчерта тогава премиерът. Борисов беше в Крумовград, където официално бе сложено началото на работа на мината на Ада тепе. Проектът започва с 20 г. забавяне. Инвестицията на \"Дънди прешъс металс Крумовград\" - дъщерно дружество на канадската Dundee Precious Metals, е 165 млн. долара и предвижда разкриването на 240 работни места. ", "date": "2019.08.23", "title": "Цитат на деня: За какво ти е ресор \"Земеделие\", там парите са разпределени ясно"}
{"url": "https://www.dnevnik.bg/detski_dnevnik/2019/08/23/3953499_s_decata_v_pochivnite_dni_24_i_25_avgust/", "text": "                         - София - Инициативата на Столичната библиотека \"Зелени библиотеки\" ще бъдат разположени на две места – в Борисовата градина и в парка \"Младост 3\" от 10 до 14 часа.  Изложбата \"Изживей науката\" гостува в София. Тя е подходяща както за деца, така и за възрастни, а всички посетители ще могат да пробват 25 машини, които демонстрират научни и природни феномени и закони. Някои от темите, които са засегнати от изложбата, са природните бедствия, соларната енергия, създаването на музика. Изложбата може да бъде видяна в The Mall, от 10:00 до 22:00 ч., билети: 10 и 12 лв.  - \"Стъклена плетеница\" очаква малки и големи, които искат да опитат витражната техника \"Тифани\", гравиране, рисунка, приложно изкуство, моден дизайн. Няколко творчески ателиета ще работят в Боженци на 24 и 25 август, в часовете от 10 до 17 часа. За най-малките ще бъде разположен детски дизайнерски кът, в който ще имат пълна свобода за творческа изява. За тях ще се грижат представители на Център за работа с доброволци към Община Габрово. Входът за всички ателиета е свободен.  - фестивалът за дигитално изкуство Futuro представя презентации и прожекции, уъркшопи, отворени работни срещи. Компютърни персонажи, герои на комикси и игри ще бъдат показани пред публиката чрез мултимедийни прожекции. Създателите им ще споделят практически опит, а аудиторията ще има възможност да се запознае с подробности от творчеството в организирани лаборатории.  - На втора буна в Морската зона ще се проведе Огнената фиеста. От общината напомнят, че в нощта на огненото шоу се осигурява допълнителен транспорт за жителите на морския град и за туристите. Автобусите ще се движат от 19 часа на всеки трийсет минути по обичайния си маршрут до морската зона. На малката буна ще бъде открита сцена с концерт на българската група \"Deep Zone Project\", а зарята ще освети историческия нос Чиракман. Входът за събитието е безплатен.  - Фотоизложба за исторически и природни забележителности в Полша, включени в Списъка на световното културно и природно наследство на ЮНЕСКО, ще бъде открита в Зеления образователен център в града, съобщават от центъра, който е сред организаторите на събитието заедно с Полския институт в София и общината. Неделя  Изложбата \"Изживей науката\" гостува в София. Тя е подходяща както за деца, така и за възрастни, а всички посетители ще могат да пробват 25 машини, които демонстрират научни и природни феномени и закони. Някои от темите, които са засегнати от изложбата, са природните бедствия, соларната енергия, създаването на музика. Изложбата може да бъде видяна в The Mall, от 10:00 до 22:00 ч., билети: 10 и 12 лв.  - фестивалът за дигитално изкуство Futuro представя презентации и прожекции, уъркшопи, отворени работни срещи. Компютърни персонажи, герои на комикси и игри ще бъдат показани пред публиката чрез мултимедийни прожекции. Създателите им ще споделят практически опит, а аудиторията ще има възможност да се запознае с подробности от творчеството в организирани лаборатории.  - \"Стъклена плетеница\" очаква малки и големи, които искат да опитат витражната техника \"Тифани\", гравиране, рисунка, приложно изкуство, моден дизайн. Няколко творчески ателиета ще работят в Боженци на 24 и 25 август, в часовете от 10 до 15 часа. За най-малките ще бъде разположен детски дизайнерски кът, в който ще имат пълна свобода за творческа изява. За тях ще се грижат представители на Център за работа с доброволци към Община Габрово. Входът за всички ателиета е свободен.", "date": "2019.08.23", "title": "С децата в почивните дни (24 и 25 август)"}
{"url": "https://www.dnevnik.bg/v_pamet/2019/08/23/3954644_pochina_konservativniiat_miliarder_deivid_koh/", "text": "Американският индустриалец милиардер Дейвид Кох почина на 79-годишна възраст, предадоха световните агенции. Съобщението за кончината му направи  неговият брат Чарлс . През юни 2018 година стана известно, че  Дейвид Кох  се оттегля по здравословни причини от поста вицепрезидент на промишления конгломерат \"Кох индъстрис\" (Koch Industries), както и от политическата активност на фамилията. По последни данни на \"Блумбърг\" състоянието му е прехвърлило 58.7 млрд. долара. \"Кох индъстрис\" е една от най-големите частни компании в САЩ, оказваща традиционна подкрепа на републиканците. ", "date": "2019.08.23", "title": "Почина консервативният милиардер Дейвид Кох"}
{"url": "https://www.dnevnik.bg/sviat/2019/08/23/3954506_v_arktika_se_razigrava_losh_teatur/", "text": "                         Лош театър. Как иначе да бъде наречено това, което в момента става в Арктика?  Гренландия се превръща в световна политическа сцена , тъй като американският президент не може да удържи игровите си страсти и иска да купува острови като в \"Монополи\". Същевременно в Исландия  \"погребаха\" символично първия ледник , станал жертва на измененията в климата. Федералната канцлерка Меркел изказа съболезнования на място и бе изцяло завладяна от красотата на природата. Така завършват трагедиите: с гибел на красотата. Арктика наистина не е далеч от гибелта - както в екологичен, така и в политически план. Засега обаче театърът бодро продължава. След няколко седмици от Бремерхафен към Северния полюс по море ще тръгне най-голямата експедиция на всички времена. На борда на \"Полярната звезда\" ще има представители на 17 нации. Те ще се отправят към Сибир, откъдето със специален превоз корабът ще бъде транспортиран по леда до Северния полюс. Планираният престой там е една година, преди корабът отново да бъде спуснат след това в течаща вода - от другата страна, край Гренландия. Логистичните усилия са огромни, но такива са и надеждите, които се отправят към резултатите, които очаква да постигне обединеният международен екип. Не за пръв път обаче ще се твърди, че става дума за научен експеримент, докато правителствата преследват всъщност свои геополитически цели и икономически интереси. В Арктика обаче преследването на националните интереси расте пропорционално на нарастващата концентрация на въглероден двуокис във въздуха, респективно на задълбочаващите се климатични промени. Дори може да се каже, колкото и цинично да звучи, че интересът към суровините, рибата, нефта и природния газ расте толкова повече, колкото повече стават щетите, нанасяни на полярната околна среда. Глетчерният лед се топи невероятно бързо Точно това се случва в момента с невиждана скорост. Никъде другаде по света затоплянето на Земята не е толкова радикално: Арктика се затопля два до три пъти по-бързо, отколкото зоните с по-умерен климат. Къде в такъв случай отива природната красота, щом заради жегите през юни тази година в Гренландия само за един ден се стопиха 11 милиарда тона глетчерен лед и наяве излезе сивкавият, мек и замърсен стар лед? Ръководената от Германия експедиция, в която участват Русия, Канада, Съединените щати, Китай, Япония и европейските държави, вероятно е последната възможност да се постигне сближаване. Арктическата политика дълго време бе белязана от желанието за опазване на природата и поддържането на неутралитет, особено след създаването през 90-те години на Арктическия съвет, обединяващ осемте държави по бреговете на Северния ледовит океан. Това, което се случва днес обаче, може да бъде само част от лош театър - тъй като далечният север отдавна е арена на екологично мародерство. Конкуриращи се териториални претенции С всеки следващ разтопен квадратен километър лед националните и икономическите апетити стават все по-отчетливи. Наистина политическият статут на Арктика и до днес не е изяснен. Конкуриращите се териториални претенции нарастват. Руското министерство на природните ресурси твърди, че в неговия континентален шелф има милиарди нефт и газ на стойност 30 трилиона долара, както и никел, кобалт, боксит, злато и диаманти. А дори и Китай, който няма нищо общо с бреговете на океана, необезпокоявано говори за новия полярен \"Път на коприната\", тъй като вследствие на затоплянето на климат дните без лед ще се увеличат, респективно североизточният и северозападният маршрут ще стават все по-привлекателни. Суперсилите и икономическите гиганти очевидно се интересуват само от едно: кой ще дърпа конците в бъдеще? Когато преди 12 години Русия отправи претенции към по-голяма част от шелфа в Арктика и за нови райони съгласно Споразумението за морско право, забивайки руското знаме на морското дъно под Северния полюс, тогавашното датско правителство реагира по сходен начин, както след офертата на Вашингтон за покупката на Гренландия: това е смешно. Всъщност обаче зад кулисите на назначената съгласно споразумението комисия на ООН за ограничаване на шелфа от години се водят битки за нови територии. Броят на претенциите за арктическите съкровища и за зоните, които могат да бъдат използвани за военни цели, расте, но само малка част от конфликтите намират решение. При това не бързо. Зад сцената на този театър може да се види целият трагизъм на превратностите в политическите интереси спрямо Арктика. У държави, които досега са си оставяли задни вратички в областта на климатичната политика, изведнъж се повява икономическа и стратегическа мисъл за бъдещето. Най-големите виновници за климатичните увреждания внезапно яхват вълната на борбата срещу тях. По-голям театър от това, здраве му кажи.", "date": "2019.08.23", "title": "В Арктика се разиграва лош театър"}
{"url": "https://www.dnevnik.bg/biznes/2019/08/23/3954647_v_bulgariia_e_vnesen_furaj_sus_sumnenie_za/", "text": "Фураж, за който има съмнение, че е заразен със салмонела, е внесен от Бразилия на територията на Европейския съюз, а чрез Румъния е стигнал и до България, съобщи Българската агенция за безопасност на храните (БАБХ) . Първият сигнал за съмнение, подаден чрез Системата за бързо предупреждение за храни и фуражи към Европейската комисия, е от преди месец и е дошъл от Хърватия. На 21.08.2019 г. Румъния уведоми, че част от този соев шрот е доставена до 7 оператора в България. Българската агенция проследява пътя на соевия шрот и произведените комбинирани фуражи, в които е вложен, за да установи дали в доставеното количество има замърсявате със салмонела. Всички оператори по веригата, при които се извършва проследяване, са оказали пълно съдействие. Салмонелата е микроорганизъм, който е неравномерно разпределен (гнездово) във фуражите, поясняват ветеринарите. Днес Румъния е съобщила, че пробите от останалото налично количество от засегнатия соев шрот в складове в страната показват отрицателни лабораторни резултати за микробиологично замърсяване със салмонела.", "date": "2019.08.23", "title": "В България е внесен фураж със съмнение за замърсяване със салмонела"}
{"url": "https://www.dnevnik.bg/bulgaria/2019/08/23/3954651_ako_do_10_godini_ne_postroim_aec_belene_shte_uvisnem/", "text": "Премиерът Бойко Борисов се обяви за по-бърза реализация на проекта АЕЦ \"Белене\". Причината - след 10 години пети и шести реактор на атомната централа \"Козлодуй\" приключват своята дейност. Той припомни, че три пъти вече животът на реакторите е бил удължаван и този процес не може да продължава постоянно. Изказването на Борисов дойде по време на посещението му в района на Крумовград, където присъства на откриването на нова мина за злато на \"Дънди Прешъс Метал\". Там той коментира и информацията, че Мария Габриел може да стане  еврокомисар с ресор \"Земеделие\" , както и  освобождаването на Данчо Дяков  като шеф на Националната служба за охрана (НСО). \"След 10 години пети и шести реактор приключват своята дейност и тогава ще увиснем само на кюмюра и въглищата. Тогава ще попитам при тези скъпи емисии каква индустрия ще се прави. Затова правим тази инвестиция с най-големите инвеститори в света\", заяви Борисов. Той се ядоса на журналистически въпроси за бизнесмена с интереси в енергетиката Христо Ковачки. Фирми, свързвани с него, са обединени в  консорциум, който е сред българските кандидати  за стратегически инвеститор в АЕЦ \"Белене\". Това провокира  зам.-председателя на БСП Кирил Добрев да обяви, че ще сигнализира прокуратурата.  \"Ковачки и БСП работиха заедно години наред. Ако държавната китайска атомна компания е близка на Ковачки, ако държавната южнокорейска огромна ядрена фирма е близка до Ковачки, ако \"Росатом\" е близка, ако \"Дженерал електрик\" е близка, ако немците, французите са близки, те просто в отчаянието си не знаят какви глупости говорят\", каза Борисов в отговор на критиките на социалистите. \"От 13 заявления за строителство, вие ме питахте за Ковачки. Вижда ли ви се сериозно\", попита журналистите премиерът.", "date": "2019.08.23", "title": "Борисов: Ако до 10 години не построим АЕЦ \"Белене\", ще увиснем на кюмюра"}
{"url": "https://www.dnevnik.bg/biznes/2019/08/23/3954654_v_goliamo_vranovo_shte_budat_unishtojeni_20_hil/", "text": "Около 20 хиляди прасета в свинекомплекса в русенското село Голямо Враново ще бъдат унищожени, съобщи БНР. . Свинефермата беше една от първите, в които беше открита чумата още през юли. Част от прасетата тогава бяха унищожени и заровени, но собствениците поискаха останалите животни, пребивавали в изолирани помещения, да не бъдат убивани. Те казаха, че резултатите от пробите им са отрицателни. \"Имаме над 1500 проби, които са отрицателни\", коментира пред БНР управителят Вихрен Димитров. В писмен отговор до радиото от агенцията по храните са пояснили обаче, че съгласно европейското законодателство при потвърждаване на огнище последващи проби не се вземат. Свинекомплексът в Голямо Враново ще може да продължи дейността си само след като изпълни заповедта за ликвидиране на огнището, т.е. умъртвяване и заравяне на животните, почистване и дезинфекция. Край Лом е установен пореден случай на заразена дива свиня Инфектирана зона с площ 200 кв. км е обявена в община Лом след като там Българската агенция по храните е доказала наличието на африканска чума при диви свине. Това се вижда от заповед на изпълнителния директор на Българската агенция по безопасност на храните Дамян Илиев. Според правилата в такива случаи е забранен достъпът до горските територии в инфектираната зона с радиус 8 км от огнището, което е при село Ковачица и включва ловностопанските райони на селата Долно Линево и Станево. В Ковачица в края на юли беше съобщено и за заразено домашно животно. Това означава, че само хората, ангажирани с предотвратяването на разпространението на болестта могат да влизат в района, но дрехите и обувките им както и превозните средства, трябва да бъдат дезинфектирани. За всички останали - туристи, билкари, гъбари и пр. достъпът в инфектираната зона е забранен. Заболяването не е опасно за хората, но е силно заразно за свинете, няма ваксина, нито лечение, и затова е застрашен целият отрасъл на свинепроизводство. Първият случай на вируса при дива свиня е установен през тази година през февруари в землището на Девня. От началото на юли внезапно заболяването получи широко разпространение, като се прехвърли от диви на домашните животни. Пострадаха седем свинекомплекса, понесоха загуби и хиляди хора, които отглеждат животни за лични нужди. Вижте на картата на бАБХ как се разпространява болестта:", "date": "2019.08.23", "title": "В Голямо Враново ще бъдат унищожени 20 хил. прасета, нов случай на зараза в Ломско"}
{"url": "https://www.dnevnik.bg/sport/2019/08/23/3954495_primerut_na_paok_-_kak_gruckiiat_futbolen_shampion/", "text": "Гръцкият футболен шампион ПАОК си е поставил амбициозна задача - да промени правилата на играта. Поради липса на договор за телевизионните права на мачовете му от започващото първенство клубът създаде собствена платформа. \"В ера, в която технологиите продължават да вървят уверено напред и се оформя нова дигитална среда, ПАОК реши да бъде пионер и да определи бъдещето по собствени правила\", обявиха от клуба. Шампионите заявиха, че предпочитат да изследват възможностите и да се отделят от старите бизнес модели, довели до фалити, както и сами да оформят бъдещето си, стъпвайки върху силата на фенската маса. \"Бъдещето е тук\", се казва в съобщението. Желаещите ще могат да гледат първия двубой с \"Панатоликос\" в tv.paokfc.gr срещу 4.99 евро. ПАОК твърди, че услугата ще е с най-високо качество и ще е достъпна както в Гърция, така и по света. Според информациите шампионите са отхвърлили предложение на стойност 4.9 млн. евро от платената телевизия Nova Sports. Твърди се, че собственикът Иван Газидис е решен да се бори за много по-добри условия, като има информации, че преговорите с държавната ERT са за договор за 7.5 млн. евро. Колективният договор за продажба на телевизионните права в гръцкия футбол приключи. Според информациите в предишните два сезона ПАОК е получавал по 2.5 млн. евро от Nova Sports. Пет по-малки клуба преговарят с ERT.", "date": "2019.08.23", "title": "Примерът на ПАОК - как гръцкият футболен шампион опитва да промени играта"}
{"url": "https://www.dnevnik.bg/sviat/2019/08/23/3954625_franciia_i_irlandiia_amazonskite_pojari_moje_da/", "text": "Франция стана първата европейска сила, която открито предупреди Бразилия, че реакцията на правителството на пожарите в Амазония може да постави под въпрос споразумението между Европейския съюз и търговската сделка с южноамериканския блок Меркосур, обединяващ страните със 75% от БВП на Южна Америка. Тя се присъедини към Ирландия, чийто премиер Лио Варадкар пръв даде сигнал за евентуалната мярка. Това се случи заради хилядите горски пожари, които бушуват от дни и острите думи бразилския президент. Популистът Жаир Болсонаро, който съкрати средствата а мониторинг и борба с пожарите и позволи повече сеч в джунглите обвини за пожарите първо неправителствените организации без да посочи никакви доказателства за това. След критиките от Европа той отвърна, че това било реакция на колониални сили. Всяка година по това време е сухият сезон в района и има пожари, естествено прочистващи горите. Но този път броят им е рекорден за последните години и е с 85 на сто по-голям, отколкото през същия период (1 януари - 21 август) миналата. Френският президент Еманюел Макрон обвини бразилския си колега Жаир Болсонаро, че го е \"излъгал\", казвайки, че ще изпълни ангажиментите на Бразилия за опазване на околната среда (въпреки че се определя като скептичен към климатичните промени). По-рано днес между двамата  избухна задочен спор , след като Макрон нарече пожарите \"международна криза\" и призова тя да бъде обсъдена в края на седмицата на среката на лидерите на Г-7 в Биариц. Лидерите на Франция и Ирландия обясняват, че няма как да обяснят на фермерите си нуждата да поддържат високи екологични стандарти, ако страни по споразумението не го правят. Франция  не за пръв път изразява притеснения  заради изсичането на дървета в Амазония. От \"няма ресурси\" до \"ще изпратим армията\" Според двете държави единственият начин да се избегне такъв сценарий е Болсонаро да обещае, че ще вземе мерки за опазване на околната среда. Амазония, чиито дървета отделят около 20% от кислорода в света, е с площ 5.5 млн. кв. км - малко под една трета от тази на Русия. Експерти свързват необичайния брой пожари там с изсичане на дървета за освобождаване на пасищни площи и горене на стърнища. Болсонаро нарича коментарите на чужди лидери намеса във вътрешните работи на страната.      По-рано той обяви, че подозира неправителствени организации в умишлени палежи. Отговорът на активисти е, че с реториката си - президентът често се изказва \"за\" повече индустриална активност в района - той всъщност насърчава незаконната сеч, водеща до обезлесяване на огромни площи. Президентът обясняваше, че страната няма ресурси, за да гаси \"криминални палежи\" из цяла Амазония. Часове по-късно Болсонаро заяви, че ще изпрати армията на множество места като част от мерките за овладяване на пожарите. Предстои среща на кабинета, за да се обсъди най-адекватният отговор, допълни той пред репортери, цитиран от \"Ройтерс\". \"Забрана за внос на телешко\" Германският канцлер Ангела Меркел не спомена сделката, но добави, че е притеснена и би искала темата да се обсъжда на срещата на Г-7 (от която Бразилия не е част) утре. Британският премиер Борис Джонсън също изрази \"притеснение\" и каза, че ще използва срещата за нов призив за борба срещу климатичните промени. Финландия направи различно предложение Премиерът ѝ Анти Рине предложи забрана за внос на телешко от Бразилия (най-големият производител), тъй като случващото се е \"заплаха за цялата планета, не само за Бразилия или Южна Америка). Брюксел също реагира, но за да предупреди, че сделката ЕС-Меркосур не бива да бъде погребвана. \"Най-добрият инструмент, който имаме, е споразумението с Меркосур, тъй като обвързва Бразилия с Парижкото споразумение... Това е начин да се работи с Бразилия и други, за да се подтикват да спазват ангажиментите си,\" каза говорител на Европейската комисия. \"Можем да кажем, че комисията е притеснена.\" Международният натиск намери още една форма - стотици протестиращи се събраха, за да поискат спешни мерки срещу пожарите пред посолствата на Бразилия в Париж и Лондон. Меркосур включва двете най-големи южноамерикански икономики - Бразилия и Аржентина - Парагвай и Уругвай. Членството на Венецуела бе прекратено. Няколко други страни като Чили, Колумбия, Еквадор и Перу са асоциирани членове на блока. Търговското  споразумение между ЕС и Южноамериканския общ пазар  (Меркосур), което бе сключено през юли след 20 години на тежки преговори, е едно от най-важните в света. Двете страни обаче трябваше да направят значителни отстъпки, за да го постигнат, а ратификацията му от някои държави вече е под въпрос.", "date": "2019.08.23", "title": "Заради президента на Бразилия Европа може да блокира свободната търговия с Южна Америка"}
{"url": "https://www.dnevnik.bg/evropa/2019/08/23/3954595_suvetsko-nacistkiiat_pakt_ot_1939_g_-_neobhodimo_zlo/", "text": "На тази дата преди осем десетилетия Съветският съюз и нацистка Германия подписват договор за ненападение и после завземат части от Източна Европа в началото на Втората световна война. Пактът \"Молотов - Рибентроп\", назован по имената на съветския и германския външен министър, подписали го на 23 август 1939 г. в Москва, включва таен протокол, който определя границите в Източна Европа. Това историческо събитие сега рядко се коментира в Русия, но победата на съюзниците и особено тази на Съветите над нацистка Германия, сложила край на войната в Европа, остава най-почитаният източник на национална гордост. Зад тази сдържаност е нежеланието на президента Владимир Путин Западът да определя Съветския съюз като враг през войната, казва руският историк Иван Курила, професор в Европейския университет в Санкт Петербург. \"Путин не иска Втората световна война да бъде интерпретирана вместо като битка на съюзниците срещу абсолютното зло, в която Съветският съюз е на правилната страна, като \"битка между два авторитаризма\", в която нацистка Германия и Съветският съюз са еднакво зло\", казва пред ДПА Курила. Русия се придържа към съветската позиция, че пактът е бил необходимо зло и опит за предотвратяване на нацистка офанзива срещу СССР, която въпреки това се случва две години след подписването. Преди пакта Съветският съюз е положил \"огромни усилия да създаде антинацистки блок в Европа. Всички тези опити се провалиха\", каза Путин преди три години, застанал до германския канцлер Ангела Меркел на възпоменателна церемония за края на войната. \"Когато Съветският съюз осъзнава, че е останал сам срещу хитлеристка Германия, той предприема действия в опит да избегне пряк сблъсък и това довежда до подписването на пакта \"Молотов - Рибентроп\", каза Путин пред репортери. Сталин е използвал пакта като възможност да анексира територии, които преди комунистическата революция през 1917 г. са принадлежали на Руската империя, казва историкът Курила. След пакта, докато нацистка Германия навлиза в Западна Полша в края на 30-те години, Съветският съюз окупира балтийските територии и Източна Полша. След края на войната Германия губи тези придобити владения, но Съветският съюз като победител запазва контрола си върху това, което става комунистически източен блок. \"Днес германците възприемат пакта \"Молотов - Рибентроп\" като апотеоз на политическия опортюнизъм\", казва експертът по Източна Европа Теохарис Григориадис от Свободния университет в Берлин. Пактът е целял \"да остави Съветския съюз неутрален, докато нацистка Германия е планирала да атакува държави от Западна и Централна Европа\", казва той. \"От гледна точка на Съветския съюз, продължава Григориадис, пактът е бил предназначен за анексия на територии в Полша и Балтика. Това е причината след Втората световна война Съветският съюз да не се откаже от териториалните придобивки на пакта, докато победената Германия ги отстъпва.\" Преди сключването на пакта Сталин може би е подозирал, че Хитлер ще нападне Съветския съюз, приема руският историк Алксандър Латишев. По думите му Сталин \"е вярвал, че временни отстъпки пред германците биха дали ценно време на Съветския съюз да укрепи отбраната си\". Сталин е видял как западните сили \"предават Чехословакия през 1938 г., което позволява на Хитлер да увеличи своите ресурси и мощта си за по-нататъшна експанзия\", казва Латишев. Може би Сталин е оправдавал съветските териториални придобивки като защита срещу нацистко настъпление на изток, казва Латишев. По думите му \"навярно Сталин е мислел, че окупираните територии създават нещо като буфер между Съветския съюз и Райха\".", "date": "2019.08.23", "title": "Съветско-нацисткият пакт от 1939 г. - необходимо зло или опортюнизъм?"}
{"url": "https://www.dnevnik.bg/sviat/2019/08/23/3954680_trump_zapoviada_na_amerikanskite_kompanii_da_napusnat/", "text": "Почти веднага, след като Китай обяви налагането на нови мита за внос от САЩ за 75 млрд. долара годишно, президентът Доналд Тръмп съобщи, че е \"заповядал\" на американските компании веднага да започнат да напускат страната. Освен това той отново остро критикува ръководството на централната банка на САЩ, че \"както обикновено, НЕ ПРАВИ НИЩО!\". С характерен за него тон Тръмп написа: Невероятно е, че могат да \"говорят\" без да знаят или да питат какво правя аз, което ще бъде обявено скоро. Имаме много силен долар и много слаб Фед. Ще работя \"брилянтно\" и с двете и САЩ ще се справят страхотно. Но единственият ми въпрос е кой е по-големият ни враг - Джей Пауъл или председателят Си [Цзинпин]?\" Персоналната атака срещу председателя на Федералния резерв е последвалата остра словесна атака срещу Китай предизвикаха срив на работещите в този час борси, включително защото Пекин за пръв път заплаши с наказателни мита от 1 септември вноса на петрол от САЩ. Пред нова фаза от търговската война от двете страни на Тихия океан борсовите индекси потънаха с около 3%, а петролът поевтиня с почти 4%. Анализатори казват в първите си коментари, че най-вероятно ефектът ще е за американския лек петрол, а не за европейския сорт Брент. В следващите часове се очаква официалната реакция на Вашингтон, след като в Белия дом по обед местно време е насрочена среща на президента с екипа му от министри и съветници по въпросите на търговията. \"Няма нужда от Китай и, честно казано, ще е по-добре ако ги няма. От Китай бяха направени и откраднати от САЩ громно количество пари, година след година, в продължение на десетилетия и това трябва ДА СПРЕ\", написа още президентът. \"Поради това на страхотните ни американски компании е наредено незабавно да започнат да търсят алтернативи на Китай, включително да върнат компаниите си У ДОМА и да правят продуктите си в САЩ.\"      Не е ясно обаче какво правно основание и правомощия има президентът на Съединените щати да принуждава американските компании да прекратят дейността си в Китай или да спрат да произвеждат там продуктите си. Пекин обяви, че подновява замразените през декември наказателни мита за вноса на американски автомобили и авточасти в отговор на наложените от Тръмп от 1 септември и 15 декември 10% мита за последните китайски потребителски стоки за общо 300 млрд. долара, които досега не бяха засегнати от търговската война. Това включва дрехи, мобилни телефони, детски играчки, преносими компютри. Министерството на търговията на Китай обяви днес, че на същите дати ще наложи допълнителни мина от 5 или 10 процента върху общо 5078 продукта от САЩ. Сред тях са селскостопански продукти като соя, телешко и свинско месо и малки самолети. \"Решението на Китай да прилож идопълнителни мита е наложено от американските едностранни действия и протекционизъм\", се казва в съобщението на министерството, цитирано от \"Ройтерс\". В четвъртък Лари Кудлоу, ключов икономически съветник на Белия дом, заяви, че тази седмица има напредък в преговорите на ниво зам.-министри. Но никоя от двете страни изглежда не е готова на значителни компромиси, каквито са необходими за прекратяване на продължаващата 14 месеца търговска война, заплашваща да вкара в рецесия световната икономика. След днешните събития не е сигурно дали в началото на септември ще има пореден кръг преговори. Инвеститори, търговци и бизнесмени започват да следят дали Федералният резерв няма да ускори понижаването на лихвения процент.", "date": "2019.08.23", "title": "Тръмп \"заповяда\" на американските компании да напуснат Китай"}
{"url": "https://www.dnevnik.bg/bulgaria/2019/08/23/3954696_goliama_chast_ot_smetishtata_u_nas_ne_otgovariat_na/", "text": "Голяма част от сметищата в България не отговарят на европейските изисквания и са леснозапалими. Опасните сметища са тези, които не са рекултивирани. Такива има в цялата страна. Част от кметовете са започнали нужния процес. В други общини обаче все още не е дадена заявка за някаква промяна. Като например - Дупница, Благоевград, Кюстендил, Бяла и Пазарджик. \"При тях е възможно да се образуват самозапалителни процеси\", каза Светлана Божкова, началник на отдел \"\"Битови, биоразградими и строителни отпадъци\" към министерството на околната среда и водите. А може и Европейската комисиият да започне процес срещу България. \"Би могло да се стигне до евентуални санкции от ЕК за цялата страна.\", каза Божкова. И макар държавата да знае кои сметища все още не спазват правилата, не може да направи нищо. Защото първата стъпка трябва да бъде да кметовете. \"Те, като собственици на депата, са отговорни за изготвяне на проектите, съответно подаването им за финансиране\", обясни Божкова. На 96 места в България има планини от боклуци. Държавата знае за тях. Те не само не отговарят на изискванията, но и могат да бъдат опасни - защото са леснозапалими. От началото на месеца пожарникарите са гасили над 2700 пожара. Днес гасят и сметището на Велинград - поредното, в което пламва пожар. Отменено е бедственото положение в община Свищов, обявено заради пожара, който обхвана 50 декара от старото сметище на града. Продължава засипването с пръст на тлеещите отпадъци. ", "date": "2019.08.23", "title": "Голяма част от сметищата в България не отговарят на европейските изисквания"}
{"url": "https://www.dnevnik.bg/photos/2019/08/23/3954564_fotogaleriia_svetovnite_snimki_na_denia_-_23_avgust/", "text": "Екипът за авиоакробатика на Кралските военновъздушни сили на Великобритания, Червените стрели /Red Arrows/ прелитат над Ню Йорк, САЩ.", "date": "2019.08.23", "title": "Фотогалерия: Световните снимки на деня - 23 август 2019 г."}
{"url": "https://www.dnevnik.bg/gradska_sreda/2019/08/23/3954520_zam-kmetut_doncho_barbalov_ochakva_skoro_da_e_gotov/", "text": "Строежът на първия етап на Третата метролиния се очаква да приключи през октомври, обяви днес зам.-кметът по транспорта на София Дончо Барбалов пред \"Труд\". Първите 8 км от новото трасе трябва да са готови следващите месеци – от кв. \"Красно село през центъра до бул. \"Владимир Вазов\", уточни той. Кметът Йорданка Фандъкова обаче каза на 5 август, че до края на годината ще е готов и пуснат за ползване доста по-кратък участък от трасето - от \"Красно село\" само до ул. \"Граф Игнатиев\". Това е с три метростанции по-малко, отколкото до бул. \"Вл. Вазов\". Инж. Стоян Братоев, изпълнителен директор на \"Метрополитен\" ЕАД, на 2 август пред БНР каза: \"Най-добре е цялата трета метролиния да се пусне едновременно, а не на отделни участъци.\" Той посочва като реалистична крайна дата за това февруари 2020 г. \"За две (метро)станции не е разумно да се пуска. Срок за всички станции засега е февруари, но ще се мъчим да го дръпнем до Нова година (участъка) до \"Красно село\", обяви той. Мотивите на Братоев за по-късна пускова дата са свързани с изискванията на производителя на новите метровлакове – фирмата \"Сименс\", за по-продължителни изпитания по трасето. \"Това е ново поколение системи за управление. Досега ние за три месеца правихме тестовете на предишните участъци. Минималният срок по искане на \"Сименс\" беше осем месеца, но те се съгласиха да го намалим на шест месеца. И в момента работим в този шестмесечен срок\", подчерта инж. Братоев. Той също, както Фандъкова, очертава първия участък на третата метролиния от \"Красно село\" до ул. \"Граф Игнатиев\", а не до бул. \"Вл. Вазов\". \"От края на август до началото на септември ще имаме възможност да подадем напрежение и да започнат изпитания на централния участък \"Граф Игнатиев\" - \"Красно село\", заяви Братоев. Договорените със \"Сименс\" шестмесечни изпитания трябва да завършат през февруари 2020 г., което съвпада с крайния срок, искан от инж. Братоев. Третият метродиаметър е от кв. Горна баня при Околовръстния път до жк \"В. Левски\" и ще е с общо 18 метростанции. Строителството на Линия 3 се осъществява с финансиране по оперативна програма \"Транспорт и транспортна инфраструктура\" и съфинансиране от общината.     ", "date": "2019.08.23", "title": "Зам.-кметът Дончо Барбалов очаква скоро да е готов по-дълъг участък от третата метролиния"}
{"url": "https://www.dnevnik.bg/sport/2019/08/23/3954706_snimka_na_denia_nagrada_ot_kralev_za_istoricheskoto/", "text": "Министърът на спорта Красен Кралев награди съдията Николай Йорданов преди мача между \"Арда\" (Кърджали) и \"Черно море\". Реферът ръководи 255-ия си двубой в българското първенство, с което излезе еднолично начело в това класиране. Досега рекордът се държеше от Антон Генов.", "date": "2019.08.23", "title": "Снимка на деня: Награда от Кралев за историческото постижение на Николай Йорданов"}
{"url": "https://www.dnevnik.bg/bulgaria/2019/08/23/3954714_gori_staroto_smetishte_na_voenniia_zavod_arsenal_v/", "text": "Гори старото сметище на оръжейния завод \"Арсенал\" в Казанлък, съобщи БНТ. При оглед е установено, че пожарът е на територията на завода. Сигнал е подаден на тел. 112 около 21 часа. В гасенето на огъня първоначално се включва ведомствената пожарна на оръжейния завод, а по-късно към нея се е присъединява още един противопожарен автомобил от Казанлък. От завода съобщиха за БНТ, че няма опасност за производството и работниците на територията на фабриката. Нощната смяна работи и в момента. Няма опасност и за близките населени места и замърсяване на въздуха. Екипи на противопожарните служби ще останат да дежурят през цялата нощ. Причината за пожара се очаква са бъде установена след разследване.", "date": "2019.08.23", "title": "Гори старото сметище на оръжейния завод \"Арсенал\" в Казанлък"}
