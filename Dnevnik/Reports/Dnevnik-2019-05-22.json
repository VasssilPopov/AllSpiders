{"url": "https://www.dnevnik.bg/sviat/2019/05/22/3910149_liderut_na_kamarata_na_obshtinite_v_britanskiia/", "text": "Лидерът на Камарата на общините в британския парламент Андреа Ледсъм подаде оставка днес, предадоха световните агенции.  Ледсъм се аргументира, че не може повече да подкрепя подхода на правителството за Брекзит, след като поредната маневра на премиера Тереза Мей в усилията й да прокара нейната сделка за Брекзит даде обратен ефект. \"Вече не вярвам, че нашият подход ще осигури резултата от референдума\" от 2016 г., на който британците гласуваха за излизане на страната от Европейския съюз, написа тя в писмото с оставката си. Ледсъм е привърженичка на излизането на Великобритания от Европейския съюз. През 2016 г. тя стигна до финала в надпреварата за наследник на Дейвид Камерън, но се оттегли се заради критики след интервю, в което каза, че това, че е майка, й дава повече право да отговаря за бъдещето на страната, отколкото съперничката й Мей, която няма деца. Оставката идва на фона на слухове, че Мей ще бъде свалена от премиерския пост след изборите за Европейски парламент след слабото й представяне днес пред депутатите, на които обеща втори референдум, но само за сделката. ", "date": "2019.05.22", "title": "Лидерът на Камарата на общините в британския парламент подаде оставка"}
{"url": "https://www.dnevnik.bg/bulgaria/2019/05/22/3909932_krugovoto_krustovishte_koeto_propadna_snoshti_vuv/", "text": "Кръстовищата и трасето на току-що ремонтирания варненски бул. \"Васил Левски\" във Варна,  части от който пропаднаха по време на снощния дъжд , са били \"недовършени\", въпреки че движението по тях е било позволено. Снощи това бе потвърдено и от пресцентъра на местната администрация, след като седмици наред тя оставяше без внимание медийните публикации за това, както и реакциите на граждани в социалните мрежи. По време на снощния дъжд пропаднаха осветителен стълб и части от двуетажното кръгово кръстовище при пресичането на бул. \"Васил Левски\" с бул. \"Владислав Варненчик\". Части от други централни варненски булеварди останаха часове наред под вода, срутиха се току-що изградени укрепвания. По този повод около 23 ч. общинският пресцентър изпрати до медиите извънредно прессъобщение. Малко по-късно, без каквато и да е редакция, същият текст се появи и като лична публикация на варненския кмет Иван Портних в профила му във фейсбук. В съобщението случилото се бе определено като маловажно, тъй като не засягало самия бул. \"Васил Левски\", а улици и булеварди встрани от него. Бяха описани и част от пораженията на различни места в града, които вече бяха станали известни от снимки и видеоклипове, публикувани в социалните мрежи. Днес двуетажното кръгово кръстовище вече е в ремонт, показа проверка на \"Дневник\". Булевардът, чието трасе е дълго малко над 3 км и погълна 113 млн. лв. (по все още неокончателни данни) по време на едногодишна реконструкция, беше отворен за движение на 25 март при изненадващо посещение на Бойко Борисов. Пред медиите, спешно свикани именно на кръстовището, което пропадна снощи, премиерът нареди на кмета на града Иван Портних: \"Кажи им да пускат движението!\" Веднага след това заповедта беше изпълнена, а само няколко часа по-късно председателят на групата на ГЕРБ в местния Общински съвет Марица Гърдева публикува в профила си във фейсбук възторжената информация, че при движение по булеварда колата й започнала да гори с 1.6 л по-малко бензин на 100 км. Пускането на движението по булеварда стана, преди за него да са издадени задължителните по закон за подобни обекти актове 16 и 17, както и разрешително за ползване. Видеоклипове и снимки, публикувани веднага след отпътуването на Борисов на 25 март, показаха, че пешеходни подходи на височина 10 м по него са оставени необезопасени, че липсват парапети и предпазни ограждения. Въпреки това движението по булеварда не беше спряно дори след снощния дъжд, който стана причина за пропадането на части от кръстовището на булевардите \"Васил Левски\" и \"Владислав Варненчик\". Вчерашният инцидент се случи отново в момент, в който Борисов бе във Варна. След обиколка на града, предавана на живо във фейсбук,  той лично похвали качеството на булеварда . За реконструкцията през есента на м.г. общинската администрация поръча преработка на стар проект, като за тази цел на дружеството \"Трафик холдинг\" бяха платени 830 хил. лв. (без ДДС). Договорът за преработка на проекта бе подписан на 11 октомври м.г., а само два дни по-късно – на 13 октомври, правителството отпусна за реализацията му 80.5 млн. лв.,  въпреки че към тази дата проектът няма как да е бил вече готов . Нещо като проект на новото трасе на булеварда беше публикуван четири месеца по-късно, а през това време строителните работи се извършваха с ускорени темпове, но без задължителните по закон строителни книжа.", "date": "2019.05.22", "title": "Кръговото, което пропадна във Варна, е било открито за движение без да е завършено (видео)"}
{"url": "https://www.dnevnik.bg/sport/2019/05/22/3908550_fotogaleriia_s_kolelo_prez_gorata_po_vreme_na_xco/", "text": "Около 150 души се включиха във второто състезание по планинско колоездене \"XCO Княжево\".", "date": "2019.05.22", "title": "Фотогалерия: С колело през гората по време на \"XCO Княжево\""}
{"url": "https://www.dnevnik.bg/bulgaria/2019/05/22/3909992_agenciiata_po_hranite_niama_primesi_sudurjashti_hlorni/", "text": "Няма халогенирани разтворители в маслиново масло \"помаче\" с марка \"Родон\" и маслиново масло \"екстра върджин\" с марка \"Офелия\". Това показват резултатите от анализа на пробите, изпратени от Българската агенция по безопасност на храните (БАБХ) в лаборатория в Германия, съобщи пресцентърът на агенцията. Пробите са взети във връзка с изнесена през февруари информация от Българската национална асоциация \"Активни потребители\" за  маслиново масло, съдържащо остатъци от халогенирани разтворители . Пробите са били изпратени в лаборатория е германския град Хамбург, тъй като на територията на България няма акредитирана лаборатория за изпитване на халогенирани разтворители в маслиново масло, отбелязва БАБХ. \"В 3 от лабораторно изследваните търговски марки зехтин се установяват несъответствия в компонентния състав на маслата. Две от тези ментета могат да бъдат опасни за здравето на потребителите, защото в тях са останали химикалите хлороформ и тетрахлорметан (халогенирани разтворители - бел. ред.) в количество около 11 пъти над разрешения лимит\",  пишат в анализа си  \"Активни потребители\" през февруари.", "date": "2019.05.22", "title": "Агенцията по храните: Няма примеси, съдържащи хлорни съединения, в зехтина"}
{"url": "https://www.dnevnik.bg/politika/2019/05/22/3909920_bsp_se_oplaka_ot_policeiski_natisk_predi_izborite/", "text": "За полицейски, административен и икономически натиск върху БСП преди европейските избори сигнализира днес зам.-председателят на партията Кирил Добрев. Според него Министерството на вътрешните работи (МВР) вече вземало една страна в изборите, а в управленията във Видин, Враца и Монтана вече е имало оперативки, по време на които е казано, че ако ГЕРБ не спечели изборите, ще бъдат разформирани и пратени по други части на страната. Кирил Добрев даде пример с два случая за натиск над БСП. Единият е от Видин, където полицаи са влезли в партиен офис, прекъснали са среща, иззели протоколна книга със списъци лични данни на членове, накарали председателя да подпише декларация, че няма да купува гласове, а после обикаляли хората от списъците да ги плашат. Вторият пример е от Борован, където полицаи предупредили местен лидер да не разпъва предизборна шатра. Зам.-председателят на БСП съобщи още, че срещу офиса на БСП в Любимец наскоро е монтирана камера за видеонаблюдение. Той изрази предположение, че целта е да се следи кой влиза и кой излиза. По думите му в цялата страна има десетки предупредителни протоколи и устни инструкции към председатели на организации на БСП да не бъдат много активни на изборите.", "date": "2019.05.22", "title": "БСП се оплака от полицейски натиск преди изборите"}
{"url": "https://www.dnevnik.bg/sviat/2019/05/22/3909997_unijenie_za_mei_v_parlamenta_ostavat_broeni_dni/", "text": "Тереза Мей вероятно ще бъде свалена от премиерския пост, след като минат изборите за Европейски парламент. Това твърди член на кабинета ѝ, разочарован от поредната сделка за Брекзит, която тя предложи. Подобни информации разпространяват репортери от \"Мейл он съндей\", \"Дейли мейл\" и \"Бъзфийд\" в \"Туитър\", iTV говорят за \"слухове\" по темата. Политическият коресподент на Би Би Си Лора Кюнсберг цитира свои източници, които не смятат, че Мей ще остане на поста си след понеделник; макар други да не са съгласни. Премиерът говори пред депутатите с молба да одобрят новия закон за Брекзит, но отново се сблъска с опозицията и на собствената си партия, и на лейбъристите. Тя прибегна дори до  обещание за втори референдум  (но само за сделката), но това не убеди депутатите. Голяма част от нейните собствени съпартийци напуснаха демонстративно залата по време на речта ѝ. Почти три години след референдума за напускане на ЕС и три неуспешни опита на Мей да прокара сделката през парламента, Лондон получи от останалите в съюза отсрочка до края на октомври, а държави като Франция непрекъснато настояват да не се правят непрекъснато компромиси, защото това пречи и на двете страни в \"развода\" да продължат напред. Мей обеща да напусне поста си след одобряването на сделката, но не е ясно кой ще стане премиер и ще поведе преговорите за отношенията Великобритания-ЕС.", "date": "2019.05.22", "title": "Унижение за Мей в парламента, остават ѝ броени дни"}
{"url": "https://www.dnevnik.bg/sport/2019/05/22/3910048_nemotiviraniiat_todor_aleksiev_ostava_izvun_sustava_na/", "text": "Тодор Алексиев няма да играе в националния отбор по волейбол, обяви селекционерът Силвано Пранди. Той обясни, че не е видял необходимата мотивация в посрещача. Първоначално желанието на италианеца беше да използва Алексиев за някои мачове от Лигата на нациите и най-вече в олимпийската квалификация във Варна. \"Имах последен разговор с Алексиев и установих, че не е достатъчно мотивиран за сезона с националния отбор. Затова го поздравих и му пожелах успех в бъдещите му планове\", заяви селекционерът. Центърът Николай Николов има възпаление на дясното рамо и трябва да почива. Мартин Атанасов пропуска първия минитурнир в Лигата на нациите. \"Виждам желание в отбора\", каза Пранди. Този уикенд българският отбор ще играе приятелски срещи със Сърбия в подготовката си за Лигата на нациите.", "date": "2019.05.22", "title": "Немотивираният Тодор Алексиев остава извън националния отбор по волейбол"}
{"url": "https://www.dnevnik.bg/sviat/2019/05/22/3909914_oshte_britanski_kompanii_izolirat_huauei_sasht_moje_da/", "text": "За половин ден няколко компании от британската технологична и телекомуникационна индустрия започнаха да се дистанцират от китайския гигант \"Хуауей\" на фона на конфликта му с администрацията на президента Доналд Тръмп. След като най-големият мобилен оператор в Обединеното кралство ЕЕ реши  да изключи устройствата на \"Хуауей\" от предстоящото пускане  на петото поколение (5G) мрежа в страната, същото направи и британското подразделение на втория най-голям оператор в света \"Водафон\". \"Слагаме на пауза поръчките на 5G смартфони \"Хуауей Мейт 20 Екс\" от юли\" заради несигурност за дългосрочната поддръжка на услуги на устройствата, съобщи говорител на компанията, цитиран от \"Ройтерс\". Той увери, че мярката е временна и може да се преразгледа. С решението на Vodafone UK обаче два от трите най-големи мобилни оператора на британския пазар - които ще пуснат и първите 5G мрежи в кралството - са направили тази стъпка. Британски таблоиди критикуваха в последните няколко дни трите водещи оператора (O2 засега не последва конкурентите си), че продават телефони, които \"може да не работят\", макар китайската компания да подчертава, че вече купени устройства и тези, които са в продажба, няма да бъдат засегнати. Междувременно британската компания за чипове Ей Ар Ем (ARM) обяви, че прекратява всякакъв бизнес с \"Хуауей\". Компанията е сред водещите производители на процесори за смартфони и таблети. Ръководството на базираната в Обединеното кралство (но собственост на японската група \"Софтбанк\") Ей Ар Ем е взело решението преди дни. Според Би Би Си персоналът е научил миналата седмица, че вече няма право да \"осигурява поддръжка, технологии за доставка, да дава технически дискусии или да обсъжда други технически въпроси\" с \"Хуауей\". Същият материал на Би Би Си обяснява, че продукцията съдържа технологии от американски произход, а и Ей Ар Ем има офиси в Калифорния, Вашингтон, Тексас и Масачузетс. Това поставя компанията в обхвата на американските мерки срещу \"Хуауей\" - китайският гигант е поставен в \"черен списък\" и взаимодействието му с американския бизнес може да става на базата единствено на трудно достъпни единични разрешителни. Технологии на американски производители ще станат на практика недостъпни за него, след като изтече 90-дневно \"облекчение\", въведено от САЩ, за да не намали ефекта върху бизнес партньорите ѝ. В отговор говорител на \"Хуауей\" изрази увереност, че разбират ситуацията и ще се справят с нея: \"Ценим близките връзки с партньорите си, но признаваме натиска, под който се намират, в резултат от политически мотивирани решения.\" \"Пригответе се за трудни времена\" В резултат китайският външен министър Ван И каза днес, че натискът на САЩ върху китайските фирми и \"икономическият шантаж\", извършван от Вашингон според него, са неприемливи. \"Използването на американска сила, за да се потиснат частните компании като \"Хуауей\", е типичен икономически тормоз\", каза той, добавяйки в друго изявление, че вратата на Пекин винаги ще е отворена за търговски преговори. Малко по-късно държавни медии разпространиха изявление на китайския президент Си Дзинпин. В него държавният глава призовава страната да се приготви за трудни времена \"у дома и в чужбина и да спечели нови победи за социализма с китайски характеристики\". \"Страната ни все още е в период на важни стратегически възможности за развитие, но международната система е все по-сложна\", казва той. Не се уточняват \"предизвикателствата\", не се споменава и търговската война със САЩ, но Си продължава с твърдението, че \"само със собствена интелектуална собственост и ключови технологии\" може да се повиши конкурентоспособността. \"Хуауей\" твърди, че може да развие достатъчно добри китайски технологии, които да запълнят липсата на американски. Още компании в \"черния списък\" Междувременно \"Блумбърг\" и \"Ню Йорк таймс\" съобщиха, че САЩ обмислят да добавят \"Хиквижън\" - компания, произвеждаща технологии за наблюдение,  в \"черния списък\" . \"Гардиън\" отбелязва, че това е компанията, предоставяща технологиите за масово следене в предимно уйгурския район Синцзян в Северозападен Китай. Това обаче е и компанията, предоставяща подобни устройства на правителства извън страната,  сключила изгодни сделки с властите в Замбия и други държави  и обвинявана от правозащитници, че изкушава слаби демокрации да предприемат репресивни мерки. Според \"Ню Йорк таймс\" решението предстои в следващите няколко седмици. Макар то да няма официално потвърждение, последва коментар на компанията в държавния китайски \"Глобъл таймс\". В статия се казва, че \"Хиквижън\" е \"доставчик на продукти\", който \"никога не е вършил нищо нередно в Синцзян\". Представител на компанията е заявил за \"Ройтерс\", че ако това все пак се случи, компанията би могла да се справи с всяка загуба на достъп до компоненти от САЩ - повечето доставчици на чиповете са в Китай, \"макар някои да са в САЩ\". Според източници на \"Блумбърг\", запознати с процесите в американската администрация, друга причина за подобна забрана - потенциално включваща още четири компании освен \"Хиквижън\", е, че някои от камерите им, използващи лицево разпознаване, могат да се използват за шпионаж. Така в \"черния списък\" може да се озоват \"звезди\" на  технологиите за лицево разпознаване като SenseTime , една от най-ценните стартъп компании в света: за няколко години след създаването ѝ през 2014 г. пазарната ѝ капитализация достигна 3 млрд. долара. През април сенатор Марко Рубио изпрати на държавния секретар Майк Помпео и министъра на търговията Уилбър Рос писмо, в което ги призова да наложат санкции на хора и компании, \"отговорни за  сериозни нарушения на човешките права\"  в Синцзян\". Според ООН в провинцията може да са задържани над 1 млн. уйгури в специални \"лагери за превъзпитаване\". Същевременно мерките, които предприема Вашингтон, събуждат у анализатори опасения, че САЩ просто работят за политическо и икономическо сдържане на Китай и че \"студена технологична война\" вече се вихри покрай търговската. Асоциация на американските фирми в Китай предупреди по-рано днес, че отговорът на Пекин на ситуацията с \"Хуауей\" може да засегне собствените им бизнес интереси.", "date": "2019.05.22", "title": "Още британски компании изолират \"Хуауей\", САЩ може да разширят китайския \"черен списък\""}
{"url": "https://www.dnevnik.bg/zelen/2019/05/22/3910090_bulgariia_edinstvena_v_es_planira_da_namali_dela_na/", "text": "България е единствената държава в ЕС, която планира да намали дела на възобновяемите енергийни източници в производството на електричество до 2030 г., залага на увеличение на ползването на биомаса от горите с 44% без да е направила екооценка, и възнамерява да продължи да гори въглища още 60 г. Това коментира главният експерт по \"Климат и енергетика\" във WWF България Георги Стефанов в обобщение на данните от публикуван снощи  доклад , поръчан от Европейската климатична фондация. Документът прави оценка на Интегрираните национални планове \"Енергетика и Климат\" за 2030 г. на всичките 28 държави членки. Нито една държава от Европейския съюз не е готова да сведе до нула своите въглеродни емисии до 2050 г., сочи докладът. Най-добре се представя Испания, която е готова да ги свие с 52%, следвана от Франция, Гърция и Швеция, със съответно 47%, 44% и 43% прогнозен успех. На обратния полюс е Словения с едва 3%. Оценката на българския план е за намаление от 15% при средно за ЕС 29%. Природозащитната организация WWF се опасява, че българският план не разглежда увеличеното ползване на биомаса от горите като потенциален риск за природата. Освен това в него е залегнала подвеждащата, според природозащитниците, обосновка, че защитените територии пречат за развитието на ВЕИ. Националните планове не са окончателни, а срокът, в който трябва да бъдат съгласувани климатичните и енергийните им цели е краят на 2019 г. Българският проект за интегриран план в областта на енергетиката и климата можете да намерите  тук . Цялата позиция на WWF за липсата на екологична оценка на плана, е достъпна  тук .", "date": "2019.05.22", "title": "България единствена в ЕС планира да намали дела на зелената си енергия, сочи доклад"}
{"url": "https://www.dnevnik.bg/sviat/2019/05/22/3906197_audi_sinhronizira_kolite_si_sus_svetofarite_i_v_evropa/", "text": "Ауди\" иска от юли да свръже новите си модели коли с управлението на светофарите в Инголщат, където е централата на компанията, съобщи ДПА. Това е система за споделяне на информация, благодарение на което автомобилът се движи с оптимална скорост, за да е възможно най-близо до \"улавяне\" на т.нар. зелена вълна по улиците. Услугата се прилага от 2016 г. в няколко американски града като Лас Вегас, Лос Анджелис и Вашингтон, където над 4700 кръстовища се управляват от централизирани системи. В Германия, а и в Европа по принцип, подобно нещо е по-сложно, тъй като светофарната инфраструктура е по-децентрализирана, обясняват от \"Ауди\". Компанията ще се опита да въведе системата и в други европейски европейски градове от 2020 г. В САЩ системата се нарича Green Light Optimized Speed Advisory (GLOSA) и дава информация коя е препоръчителната скорост, за да не се налага да спират на червено на всяко кръстовище. Някои модели от 2017 и 2018 година имат технология V2I (vehicle-to-infrastructure, \"от колата към инфраструктурата\"), чрез която получават данни от център за управление на светофарите благодарение на вграден хот спот 4G LTE. Казано по-просто, това е дигитализирана версия на броячите за секундите под светофарите в България, само че под формата на сензор, който \"информира\" директно автомобила колко време остава до смяната от червена на зелена светлина и колко километра в час е препоръчително да се поддържат.", "date": "2019.05.22", "title": "\"Ауди\" синхронизира колите си със светофарите и в Европа"}
{"url": "https://www.dnevnik.bg/sviat/2019/05/22/3909851_shte_ustoi_li_kurc_na_trusa_ot_ibisageit/", "text": "Ще устои ли Себастиан Курц на труса от \"Ибисагейт\"? Изправен пред вот на недоверие, сега австрийският канцлер е на горещия стол след оттеглянето на крайнодесните му съюзници, предизвикано от обвинения срещу тяхната партия. Уволнявайки своя вицеканцлер, заснет в Ибиса при съмнителни финансови сделки, и след това обявявайки предсрочни избори, ръководителят на правителството се опита да запази контрол и да овладее последиците от небивал скандал в Австрия. От първото му изявление в събота, двадесет и четири часа след разкритията, довели до падането на лидера на крайната десница Хайнц-Кристиан Щрахе, Себастиан Курц влезе в кампания, призовавайки австрийците да разширят мнозинството на неговата консервативна партия. Но залогът на младия лидер да излезе по-силен от тази криза се натъква на първия капан: в понеделник той ще се изправи пред вот на недоверие, внесен от малката екологична партия \"Йетц\" (\"Сега\"), която настоява за неговото оттегляне от канцлерския пост и за назначаване на експертно правителство до изборите, които трябва да се състоят през септември. Социалдемократите и крайнодясната Австрийска партия на свободата (АПС) не изключиха да гласуват недоверие, образувайки на практика мнозинство за сваляне на Себастиан Курц и неговото правителство. \"Как да искаме доверие към някой, към когото току що сме проявили недоверие\", отсече бившият вътрешен министър Херберт Кикъл, противоречива фигура в крайната десница, непосредствено след като в понеделник беше уволнен безцеремонно от канцлера. За Курц запазването на министъра беше несъвместимо с продължаващото разследване на видеоматериала, заснет тайно през 2017 г. във вила в Ибиса, където Щрахе се показва готов да предложи австрийски публични пазари на мнима племенницата на руски олигарх. В отговор на това останалите министри от АПС напуснаха правителството, оставяйки Австрийската народна партия (АНП) на канцлера сама на кормилото. \"Рок звезда\" \"Правителство в предизборна кампания, ръководено от канцлерство, превърнато в щаб на кампанията, това не е вариант\", изригна депутатът Петер Пилц, основател на партията \"Йецт\". Социалдемократите от Австрийската социалдемократическа партия (АСДП) оставят да тегне съмнение как ще гласуват на парламентарното заседание в понеделник. Те приканват канцлера да се оттегли сам и настояват за назначаване на преходен екип. \"Вече нямаме доверие в Курц\", каза Томас Дроцда, един от ръководните дейци на АСДП. Нейната лидерка Памела Ренди-Вагнер, противник на Курц на предстоящите парламентарни избори, смята, че той \"носи цялата отговорност за провала на опита за коалиция\" с крайната десница. Сключвайки в края на 2017 г. съюз с АПС, след парламентарните избори, които неговата партия спечели, Себастиан Курц смяташе, че е намерил надежден партньор, за да се изготви пътна карта за борба с имиграцията и затягане на условията за предоставяне на убежище. Най-младият лидер в Европа, канцлерът, който сега е на 32 години и е започнал като дете-чудо в политиката, беше наречен \"рок звезда\" от американски дипломат, на континент, завладян от надигането на популизма и радикалната десница. \"Себастиан Курц се излъга. И то много. Не може да се каже, че канцлерът не е бил предупреден. Той имаше достатъчно сигнали, показващи с каква съмнителна и хаотична пасмина е съставил коалиция\", отбеляза вчера левоцентристкият вестник \"Стандарт\" в редакционна статия. Осемнадесетте месеца във властта на десницата и крайната десница бяха осеяни с ксенофобски залитания на членове на АПС, от грижливо изчислени провокации на нейните лидери и от противоречиви инициативи на различни крайнодесни министри. Опонентите често наричат Курц с прозвището \"мълчаливия канцлер\", упреквайки го, че не е надигнал глас срещу съюзника си. Двете партии непрекъснато изтъкваха хармонията помежду си. В събота Себастиан Курц се оправда с думите, че е имал \"трудни за преглъщане моменти\" от началото на тази коалиция. Консервативната партия, на която той даде силен тласък през 2017 г., като допринесе за подмладяване на нейния имидж и провокирайки вече предсрочни парламентарни избори, има голяма преднина в проучванията за изборите за Европейски парламент в неделя. Тя дори увеличи преднината си с няколко пункта след разкритията в \"Ибисагейт\". /БТА", "date": "2019.05.22", "title": "Ще устои ли Курц на труса от \"Ибисагейт\""}
{"url": "https://www.dnevnik.bg/video/2019/05/22/3909862_palestincite_otkriha_purvata_si_solarna_centrala_video/", "text": "Палестински официални представители съобщиха, че са открили първата местна соларна електроцентрала като част от план за намаляване на зависимостта от израелските енергийни източници, предаде \"Асошиейтед прес\". Мохамед Мустафа, оглавяващ правителствения инвестиционен фонд, уточни, че централата, открита вчера в древния град Ерихон на Западния бряг, е една от четирите, които са планирани. Ръководителят на фонда отбеляза, че палестинците разчитат почти изцяло на електроенергията, внасяна от Израел, и че новите централи са част от дългосрочен проект за намаляване на този дял с 50 процента през идното десетилетие. По думите му четирите слънчеви централи би следвало да покриват около 30 процента от енергийното потребление на палестинците. Мустафа посочи също, че Западният бряг консумира електричество за около 700 милиона долара годишно. /БТА", "date": "2019.05.22", "title": "Палестинците откриха първата си соларна централа (видео)"}
{"url": "https://www.dnevnik.bg/gradska_sreda/2019/05/22/3910015_nastilkata_na_chast_ot_trotoar_na_ul_graf_ignatiev_se/", "text": "Спешен ремонт на ремонта на участък от софийската ул. \"Граф Игнатиев\" започна днес. Това е трета смяна на новата настилка, отбеляза продавачка от магазин наблизо. На работниците е наредено да изкъртят поставените вече светли плочки по тротоара в участъка на градината \"Св. Седмочисленици\". Те са в разрез с проекта, защото там трябва да са по-тъмни плочки. Още на 9 май \"Дневник\" сигнализира, че тъмните диагонални растери, които трябва да минават през цялата ширина на улицата, ненадейно свършват по средата на платното. Тогава работници обясниха, че по-тъмните плочки свършили, защото забравили да свържат водосточните тръби на сградите с канализацията за дъждовни води. Наложило се да разбиват току-що поставената нова настилка, но пък вече нямало тъмни плочки за растера, както е по проект. За да не спира работата шефовете им казали да слагат каквито имат. \"Дневник\" потърси фирмата за строителен надзор на ремонта - \"Трансконсулт БГ\", която трябва да контролира стриктното спазване на проекта. Надзорникът обаче заяви, че само възложителят Столична община може да я накара да изиска от фирмата-изпълнител \"Джи Пи груп\" да оправи некачественото полагане на настилката. Сдружението \"Спаси София\" поде акция за незабавно преправяне на лошо поставената настилка и призова общината за налагане на глоби за некачествено изпълнение на ремонта. Днес стана известно, че датата 28 май е крайният срок за приключване на всякакви строителни дейности по улицата и площад \"Славейков\". \"Всички поправки са за сметка на изпълнителя\", увериха от общината по повод третата смяна на настилката по тротоарите на ул. \"Граф Игнатиев\".", "date": "2019.05.22", "title": "Настилката на част от тротоар на ул. \"Граф Игнатиев\" се сменя за трети път"}
{"url": "https://www.dnevnik.bg/bulgaria/2019/05/22/3910097_prokuraturata_obvini_petur_kurdjilov_v_huliganstvo/", "text": "Софийската районна прокуратура (СРП) повдигна обвинение за хулиганство на Петър Кърджилов, който е бивш пиар на община \"Младост\" и е част от екипа на бившия кмет Десислава Иванчева. Обвинението е за негови изказвания на висок глас в коридора на специализирания наказателен съд на ул. \"Черковна\" 90 в деня, в който съдия Иво  Хинов прочете присъдата по делото  срещу Иванчева, заместничката й Биляна Петрова и посредника Петко Дюлгеров. \"Днес в СДВР ми връчиха постановление за обвиняем. Обвинен съм заради обвинението си към прокурорите от бандата на Борисов, Пеевски, Цацаров, Гешев и Георгиев, че са мафия, което след присъдите за Иванчева и Петрова извиках в лицата им като се строиха да дават интервю за медиите. Наложена ми е мярка \"подписка\", съобщи самият Кърджилов във фейсбук. Πocтaнoвлeниeтo e нa paзcлeдвaщ пoлицaй oт CДBP cлeд дoĸлaд нa нaблюдaвaщия пpoĸypop oт CPΠ. Ha Kъpджилoв e взeтa най-леката мяpĸa зa нeoтĸлoнeниe \"пoдпиcĸa\". За обвинението съобщи самият той на страницата си във Фейсбук. Кърджилов е приложил и документи, от които става ясно, че обвинението е за негови реплики, изречени на висок глас по адрес на прокурорите по делото: \"Maфия, гaднa, мpъcнa мaфия, мapш oт cъдa, лъжци, мpъcни лъжци!\". A пocлe, дoĸaтo e oтвeждaн oт cъдeбнaтa охрана, пpoдължaвaл нa виĸa: \"Πpoĸypopитe в зaтвopa, в зaтвopa, лъжци!\" \"Със сигурност ме очаква присъда. Присъда за свободно изразено и документално обосновано мнение\", допълва Кърджилов. За хулиганство, законът предвижда наказание лишаване от свобода до 2 г. или пробация, както и обществено порицание. Кърджилов наскоро  спечели на първа инстанция дело  срещу назначаването на арх. Румен Русев за изпълняващ функциите кмет на \"Младост\". Според съда, единственият законен кмет след Иванчева е посоченият от нея, макар и със заповед от ареста, Петър Кърджилов.", "date": "2019.05.22", "title": "Прокуратурата обвини Петър Кърджилов в хулиганство"}
{"url": "https://www.dnevnik.bg/politika/2019/05/22/3910101_radan_kunev_korupciia_e_realnostta_v_koiato_jiveem/", "text": "Корупцията е тежката реалност, в която живеем. Корупцията е, че ни плашат на Европа с две скорости, защото управляващите не могат да включат на максимална скорост, за разлика от българските граждани. Това каза водачът на листата на \"Демократична България\" за европейските избори Радан Кънев на дебат с кандидатите за евродепутати Александър Йорданов (ГЕРБ и СДС), Юлиян Ангелов (ВМРО) и Велизар Енчев (БСП) по Би Ти Ви. Кънев каза, че няма как да искаме да влезем в Шенген при положение, че имаме нерешени скандали, като продажбата на български паспорти и партии, които влязоха в парламента и европарламента с парите на фалираната банка КТБ. Аз се радвам, че преди избори се сещат, че проблема е в прокуратурата, каза още Кънев. Според него има има политическа сила, която бяга и се крие, когато се заговори за реформа в прокуратурата и това е партията на ГЕРБ, БСП и \"Обединение патриоти\". \"Това беше причината с ГЕРБ и СДС да се оттеглим в опозиция. Оказва, се че е трудно, когато си на власт и си корумпиран да се заемеш с прокуратурата\", каза още Кънев. Велизар Енчев припомни, че ВМРО вкара евродепутат с пари от КТБ, а Юлиян Ангелов му отговори с риторичен въпрос - \"Елена Йончева (водач на листата на БСП) от коя партия беше финансирана?\". Юлиян Ангелов нападна Кънев с твърдение, че не може да говори за морал след като подкрепя гей бракове и, че \"Демократична България\" не е дясна формация, след като е в коалиция със зелените. Ангелов се обърна и към Енчев и каза, че той много добре знае, че ВМРО е съдействало на стотици македонци да станат български граждани и не е взело един лев и го обвини, че е издал секретна информация в свои интервюта. Кънев отговори на Ангелов, че не защитавал гей бракове. \"Не съм привърженик и не съм бил. Тези въпроси не трябва да са общоевропейски, а трябва да се решават в България\", каза Кънев. \"Винаги съм имал кауза и тя е, че българските демократи имат право на алтернатива на ГЕРБ, защото ГЕРБ се държи, като комунистическа партия\", каза Кънев. Александър Йорданов разви тезата, че на предишните избори БСП е удвоило броя на депутатите в резултат от атаката на Кънев срещу ГЕРБ. Водещата Цветанка Ризова поиска кандидатите да коментират изказването за лидера на европейските либерали Ги Верхофстад, че крайните десни партии в Европа участват в адски план за разрушаване на Европа с пари от Русия. Енчев сравни реакцията на канцлера на Австрия Себатиян Курц, който предизвика предсрочни избори  след видео за коалиционния му партньор  и вицепремиер Хайнц-Кристиан Щрахе, и Бойко Борисов, който не е реагирал при информация за \"ужасяващи неща\" за вицепремиера Красимир Каракачанов. Ето двойни стандарти, каза Велизар Енчев. Според него русофобията в ЕС е заради русофобията на управляващите в Германия. Русия е тотален противник на ЕС и води от години хибридна война, и реална в Украйна, срещу хората искащи евроепейско бъдеще, каза Александър Йорданов. \"Когато някой говори против Русия, САЩ или Китай трябва да сме обективни. Те се имат за велики сили и се опитват да влияят на процесите в другите държави. Това е факт\", каза Юлиян Ангелов. Когато осъзнаем, че сме част от една велика сила, част от най-голямата икономика, тогава ще разберем, че великата сила сме ние, каза Радан Кънев. Според него крайните националисти в Европа в 90% от случаите се оказват обикновени мошеници, които използват чувствата на хората за лично обогатяване, каза Кънев. После припомни на Александър Йорданов, че 3 пъти за 6 месеца е сравнил Борисов с Тодор Живков.", "date": "2019.05.22", "title": "Радан Кънев: Корупция е реалността, в която живеем"}
{"url": "https://www.dnevnik.bg/evropa/evropeiski_parlament/2019/05/22/3907386_bodrata_partiina_smiana_za_evropeiskite_izbori/", "text": "Повечето от младите кандидати за евродепутати, излъчени от политическите сили с шансове да успеят на изборите, са завършили икономически или маркетингови специалности. Повечето от тях са следвали в български университети. В листите на ГЕРБ, БСП, ДПС, ВМРО и \"Демократична България\" има 22 -ма под 35-годишна възраст. Всички 17 кандидати на коалицията \" Път на младите \" са между 21 до 35 години. Общо  претендентите  за място в Европейския парламент са 318. \"Дневник\" представя шестима от младите, които ще разчитат на подкрепа на изборите на 26 май. Двама от сегашните представители на ГЕРБ в Европейския парламент Ева Майдел и Андрей Новаков са на възраст съответно 33 г. и 30 г. Тази година в листата на партията присъства и името на 33-годишния икономист Николай Диков. Член е на Общинския съвет в Стара Загора. Миналата седмица при посещението си на две предприятия там Диков определи бизнес средата в града като \"много добра\". \"Откакто се помня гръбнакът на Стара Загора е малкият и среден бизнес – всеки от нас има близки около себе си, които заедно със семействата си са изградили фирма, предприятие, магазин. Европа подкрепя вложените от тях труд, време и средства чрез механизмите за инвестиции и повишаване уменията на работещите в тях\", добави още той, според пресцентъра на ГЕРБ. Завършилият \"Публична администрация\" в столичния Технически университет Николай Диков, е и национален шампион по автомобилен спорт. Освен него, сред участниците в изборите на 26 май има още един състезател – поставеният на 16 място в листата на БСП Крум Дончев. Третата позиция в листата на БСП е заета от Цветелина Пенкова. До преди година, тя не одобряваше разделението по идеологически и партиен принцип - на кастинг за нови политици в \"Шоуто на Слави\" заяви, че \"разделението между леви и десни и сини и червени в един момент трябва да спре\". На въпрос дали все още се придържа към това мнение Пенкова отговори, че продължава да стои зад думите си и споделя левите ценности. Тя коментира за \"Дневник\", че е избрала БСП, защото партията е показала, че \"познава реалните проблеми на хората и не бяга от тях.\" Днес Пенкова определя разделението между левите и десните като \"напълно нормално\". Цветелина Пенкова е инвестиционен банкер в Лондон. Завършила е\"Бизнес администрация\" в Централния европейски комитет в Будапеща. До издигането си кандидат за евродепутат от БСП бе заместник-председател на сдружението с неправителствена цел \"Милениум\". Председателят на клуба Румен Чолаков (28 г.) води  листата на \"Път за младите\" . От представените в Народното събрание партии най-много кандидати под 35-годишна възраст има ДПС – 8. Най-младият от тях е Сюлейман Сюлейман (28г.), който заема осмата позиция. Той има бакалавърска степен по \"Мениджмънт\" и магистърска степен по \"Реклама и медийни комуникации\" от Икономическия университет във Варна. Сюлейман се е обучавал по програмата \"Еразъм\" в Истанбул. Бившият министър на околната среда и водите в кабинета на Пламен Орешарски Станислав Анастасов е завършил \"Информатика\" в Техническия университет в Мюнхен. Член е на Централното оперативно бюро на Движението с ресор \"Либерални политики\" от 2016 до сега. Кандидатите на ДПС идват от младежката организация, която съществува от 1990 г., когато се създават първите студентски дружества на партията. Лидерът Мустафа Карадайъ е учредител на младежката организация, както и неин председател през първите й два мандата. В традицията на ДПС е да обучава и подготвя младите си членове. \"Ще искам Европейският съюз да прекрати преговорите с Турция на принципно основание. Турция никога не може да бъде част от него, защото не е европейска държава, толкова е просто\". Това каза пред \"Дневник\" 28-годишният Кристиян Шкварек. Той заема седмата позиция сред кандидатите от ВМРО. Бакалавър по \"История\" от Ковънтри, Англия, има и магистратура \"Европеистика и политика\" - Католическия университет в Льовен, Белгия.  Шкварек е и един от авторите на дясната платформа \"Консерваторь\". Една от целите, които той си поставя е да се бори срещу цензурата в интернет и в медиите. Кандидатът от ВМРО заяви, че Европейският съюз трябва да преговаря и договаря с глобалните корпорациите от името на гражданите. \"Трябва да се поиска от \"Фейсбук\" само едно: веднъж завинаги да обяви ясно и подробно какво е позволено и какво не е да се публикува.\", добави още Шкварек. Петима от кандидатите на \"Демократична България\" също са под 35 г. Един от тях е Росен Богомилов, който е заместник-директор на училище в София. 28-годишният Богомилов е и един от малцината участници от ромски произход в Евроизборите.  Той разказа за своите цели и каузи пред \"Дневник\" . Мария Спирова е кандидат от квотата на \"Да, България\". Тя отразява протестите срещу управлението на Пламен Орешарски в Euronews. Спирова живее в Оксфорд, редактор е в лондонско юридическо издателство. Редовно коментира процесите около Брекзит. Носител е на международни награди за репортажи и анализи на български и английски език. Тя е активен застъпник на избирателните права за българите зад граница. За нея е важно модернизирането на полицията и местните съдебни инстанции, които да върнат доверието на гражданите в правосъдната система. Убедена е, че в програмата на българските училища трябва спешно да се включат часове по гражданско образование, екология (устойчиво развитие) и репродуктивно здраве/сексуална култура, е отбелязано на сайта на \"Да, България\". Както и това, че Мария Спирова най-много от всичко цени свободата на словото, разумните компромиси и непресметливото човеколюбие", "date": "2019.05.22", "title": "Бодрата партийна смяна за европейските избори"}
{"url": "https://www.dnevnik.bg/analizi/2019/05/22/3908881_obshtestvenoto_ochakvane_za_pravosudie_sled_cacarov/", "text": "Много вода изтече и много милиони бяха \"усвоени\" от времето, когато министърът на правосъдието Васил Гоцев (и не само той) обяви съдебната реформа за приключена. България беше насърчавана и години наред приемаше стратегии и пътни карти за реформи, \"така, че решенията на ВСС по кариерни и дисциплинарни въпроси за съдии да се вземат от колегия, включваща мнозинство от съдии, избрани от съдии\", а не от политически избраници и прокурори, които са страна по делата пред съда. Някои такива реформи бяха извършени, други бяха насочени в обратната посока дори и след поредното изменение на Глава седма от Конституцията от 2015 г., осъществено на принципа \"три пъти режа и все е късо\". По мнението на тогавашния министър на правосъдието, Това време дойде. Недоволен от срещите на президента с представители на съдебната власт във връзка с предстоящия избор и правомощията на главния прокурор, премиерът сподели представата си, че  \". За съжаление, тази представа не съответства нито на съществуващата практика, нито на закона. Все пак, похвална е метаморфозата, настъпила в съзнанието на министър-председателя от времето, когато като главен секретар на МВР той се оплакваше от съда, че   като премиер ни увери, че  \", за които не се разбра повече, от трибуната на Народното събрание и от телевизора заваляха тежки присъди, организираха се улични протести в защита на \"невинни\" подсъдими лица, а от съдията – онази \" , се очакваше, че  \". \"Абсолютните престъпници\" бяха поставени на колене и през 2014 г. чухме самокритичното изявление на премиера:  \". Междувременно очакванията на обществото за издирване, разследване и неизбежни окончателни наказания бяха успешно заместени с шумни показни акции, от които децата буквално се напикаваха. Поне за една от тях главният прокурор сметна  Резултатът от проверките по случая е неизвестен, а данъкоплатецът плати обезщетенията от собствения си джоб. В масовото съзнание (а и в представите на някои политици), обвинението прерасна в \"обвинителна власт\" и Това \"очакване\" не е лишено от основание, защото само прокуратурата може да образува досъдебни производства, но... може и да не, може да разследва... но може и да не. Може да обвинява... но може и да прекратява наказателни производства, или да ги възобновява независимо от наличните доказателства. Като в стария соцвиц за интервюто на кандидата за общ работник - \"мо’eм да копам, мо‘ем и да не копам\". През 2014 г. бившият главен прокурор и сегашен председател на Конституционния съд проф. Велчев ни припомни  Впрочем законодателят не само затвърди тези преки впечатления, но и обяви осъдителните присъди за излишни в борбата с корупцията, която за сега се движи по-скоро по високите етажи на бизнеса, а не непременно на властта. \"Вижте какво стана с Баневи!\" Не е трудно човек да се ориентира кой и защо може да има интерес от добри отношения с За изтеклите тридесетина години на всички стана ясно, че проблемът не е в това какво прави, а в това какво не прави прокуратурата. На книга съдът продължава да има последната дума по обвиненията... ако прокуратурата реши да му я даде. Това вероятно обяснява и защо не само днешният премиер, но и всяко правителство се стреми да \"си избере\" главен прокурор с надеждата, че е \"по-добре луд, но наш\", макар и (вече?) да осъзнава, че след избора над него ще остане \"само Господ\". Вече не е тайна, че след един такъв избор в облицования с дърво кабинет на \"г’усин главния\" цъфна фитнес заличка с канализация ... заустена във водосточните улуци, а в поверената му институция се случиха инсценирани \"оставки\", злокобни самоубийства, убийства и инфаркти на разследващите ги... Вече десет години след решението \"Колеви срещу България\" за практическата недосегаемост на българския главен прокурор едни стажанти проучват и едни работни групи умуват кой и как да помогне да се разследват онзи, който знае и може толкова много срещу всички, а разследващите са му до крак подчинени? През изтеклите десет години, след изнервянето на Комитета на министрите на Съвета на Европа и дадения краен срок за изпълнението на това решение до октомври 2019 г., действащият главен прокурор оцени необходимостта от въвеждането на механизъм за независимо разследване на главния прокурор като \"цената, която трябва да се плати за вдигането на мониторинга\". Е, това едва ли е \"една степен прибързано\", но пък с гласовете на подчинените на главния прокурор следователи и прокурори и на политическите избраници в Пленума на Висшия съдебен съвет. Обществото е замряло в очакване на известените от г-н Цацаров \"изненади\" от доскорошния председател на Правната комисия на Народното събрание и автор на редица законопроекти, които нямат нищо общо с приетата на 09.05.2019 г. от Министерския съвет Пътна карта за изпълнение на Актуализираната стратегия за съдебна реформа, или с нееднократните препоръки от Механизма за сътрудничество и проверка, на \"европрокурорите\", на Венецианската комисия, или Съвета на Европа. Изглежда властите в България (може би удобно) не проумяват, че макар и обявена от Конституцията за \"орган на съдебна власт\", прокуратурата не е съд, а страна пред него и няма място в оценката, реформирането и кадруването в съда. Изглежда и обществото не схваща парадоксалното в това, че вместо да реформира прокуратурата, главният прокурор иска \"функционален анализ на съда\", вместо възможност за независимо разследване на главния прокурор - предсрочно прекратяване на мандатите, или поне временно отстраняване на председателите на върховните съдилища, на някои от които премиерът без друго \"няма доверие\", че за разлика от демократичните държави, у нас прокурори избират председателите на върховните съдилища; подбират преподавателите и определят програмите за квалификацията на съдилищата; споделят бюджета им и След серия промени в Конституцията, които изкривиха представите за разделение на властите и институционални гаранции за независимост на съда, премиерът продължи да счита, че (въпреки отличната атестация)  \" – макар че междувременно съдия, облечена в подчертаното партийно и лично доверие на видни представители на властите, беше изненадващо осъдена за незаконни разрешения за прилагане на специални разузнавателни средства по тяхно искане. Днес премиерът (слава Богу)  , докато той очаква от него само . Както стана дума обаче, той не иска от главния прокурор (с когото се среща ежеседмично) да си гледа само прокуратурата, която може да прекратява наказателните производства според резултата от изборите. Според законодателя, на съдиите не може да се има доверие дори и когато \"си гледат съда\" и трябва спешно да \"преодолява\" техните уж задължителни за всички \"неправилни\" решения, докато в израз на доверие, прокуратурата получи по законодателен път възможността да иска отстраняването на съдии, стига (с лекота - основателно, или не) да ги обвини в какво да е престъпление. Тази необходимост се решава от Висшия съдебен съвет, който и до днес не разполага с \"мнозинство от съдии, избрани от съдии\" в новосформираната съдийска колегия, а още по-малко - в пленарния си състав, доминиран от ръководени от главния прокурор и избрани от политиците членове. Това е резултатът от извършените към момента реформи, които трябваше да постигнат отчетност на прокуратурата и независимост на съда, а Така беше и преди двадесетина години, когато главният прокурор Филчев се опитваше да сплашва председателя на ВКС Румен Янков. Днес действащият главен прокурор счита, че тази прокуратура не бива да бъде \"дестабилизирана\", властите продължават да се надяват доверието им към прокурорите да се оправдае, докато гражданите искат независимостта на съда да е гаранция, че ако някой властник е заподозрян, \"доверието\" му в прокуратурата няма да се оправдае! За такива гаранции ставаше дума в края на 2015 година, когато обикновеното Народно събрание за пореден път отказа да промени по-невидимата за обществото \"вътрешна\" роля на политиците и прокуратурата в \"преодоляването\" на независимостта на съда. Доколкото в момента става дума не за подходящия бъдещ главен прокурор, а за бъдещите му правомощия и обществените очаквания, може би е време да разграничим функциите на различните \"независими органи на съдебна власт\" и да си изясним кой и от кого очаква справедливо, а не избирателно правосъдие. Гражданинът очаква \"справедлив процес пред независим и безпристрастен съд\" за всеки, извършил престъпление, докато надеждите на властта може да са (оправдано) насочени към осигуряването на \"правилната избирателност\" на обвиненията, \"правилните решения\" на съда и \"правилната независимост\" на съда от прокуратурата, която не е овластена да раздава правосъдие, а \"само\" да избира кого, кога и как да изправи пред него. \"Общество\" и \"власти\" се различни понятия и техните \"очаквания\" от главния прокурор са дълбоко и обяснимо различни, господин президент. А \"ясно разписаните процедури\" нито съдържат, нито означават \"ясни и прозрачни критерии\" за избор, господин премиер!", "date": "2019.05.22", "title": "\"Общественото очакване\" за правосъдие \"след Цацаров\""}
{"url": "https://www.dnevnik.bg/sport/2019/05/22/3909285_cska_se_nasochva_s_viara_kum_reshitelniia_posleden_krug/", "text": "ЦСКА се насочва с вяра към последния кръг, който ще бъде решителен в борбата за титлата в Първа лига. Червените се нуждаят единствено от задължителна победа срещу \"Ботев\" (Пловдив) у дома, но ще чакат и грешна стъпка на \"Лудогорец\" срещу \"Черно море\" в Разград. Разликата между двата състава се запази една точка, след като  червените спечелиха с 2:0 срещу \"Левски\" в дербито , а шампионите постигнаха успех със същия резултат срещу \"Ботев\". \"Разбира се, че вярвам в чудеса, аз вярвам в Бог. Може да се случват чудеса. Сега трябва да се подготвим за мача в петък\", каза Евандро, който вкара втория гол за ЦСКА. В същия дух се изказа и треньорът на червените Добромир Митов. \"Вярваме до последно, докато има шанс. Ако Господ реши, може да станем шампиони. Пред наша публика трябва да излезем и да го спечелим (последния мач)\", добави той. Другият голмайстор на ЦСКА в двубоя с \"Левски\" - Тиаго Родригес, заяви: \"Още нищо не е свършило, има още един кръг и трябва да спечелим битката\". \"Излизаме срещу \"Черно море\" - един традиционно неудобен съперник за нас. Победата ще ни гарантира осмата титла. Хубаво е да печелиш поредни шампионски титли, но никой не е абониран за това\", каза изпълнителният директор на \"Лудогорец\" Ангел Петричев след важния успех в Пловдив. \"Нито една година не е лесна сама по себе си. Виждате, изпитваме сериозни затруднения. Надявам се нашите момчета в петък да изиграят силен мач и да станем шампиони за осми път\", добави той. Мачовете в петък са от 20.00 часа.", "date": "2019.05.22", "title": "ЦСКА се насочва с вяра към решителния последен кръг"}
{"url": "https://www.dnevnik.bg/bulgaria/2019/05/22/3908901_pazardjik_po_putia_na_premiera_na_iztok_i_dalech_ot/", "text": "Къде е кампанията? Досега не съм видяла някаква агитация. Няма я\". Това казва жена на около 50 години, продаваща сребърни бижута на главната пешеходна улица на Пазарджик. Тя смята да гласува на 26 май, но все още се ориентира в предизборните послания. В града, само на около час и половина от София, в който по постоянен адрес живеят над 85 000 души, политически плакати, билбордове, агитационни материали почти няма. Очакващият да види нещо подобно, лесно може да се заблуди от плакати и транспаранти, приканващи на фестивала \"Балканската скара, музика и култура\" с ликовете на музикални изпълнители, които ще застанат на сцената между 17 и 20 май в града. Въпреки това, въпреки твърденията, че европейските избори традиционно не са атрактивни за избирателите, повечето хора из Пазарджик, с които \"Дневник\" разговаря, казаха, че в неделя ще отидат до урните. Пенсионери – защото по принцип гласуват и са решили кого да подкрепят, млади майки – заради надеждата за промяна и \"защото не сме чак толкова безотговорни\", зъболекарка – защото винаги е гласувала, работещи в предприятие за производство на компоненти за автомобилната индустрия – \"За Борисов\", защото са доволни. Роми обаче обявяват, че този път вече няма да гласуват. Макар някои по-тихичко и отстрани от събралата се тълпа, да казват, че май ще отидат да пуснат глас \"за когото ни кажат\". Момчета пък сякаш на шега питат няма ли да дойде някой да им даде по 50 лева, та да има смисъл от разкарването. В областта има чуждестранни инвестиции – по данни на НСИ към края на 2017 г. те са възлизали на 505 855 000 евро, но в Пазарджик и региона безработицата е 6.4 на сто. Статистиката отчита леко повишение на заплатите всяка година, но все още заплащането в Пазарджик е сравнително ниско – областта е на 14-то място по този показател. Едно от предприятията, които осигуряват работни места, произвежда части за големи автомобилни концерти. А преди дни обяви, че ще се разшири с още един цех от догодина и още 1000 нови служители. В обедната почивка пред цеховете е пълно с хора. Едни са с висше образование, други - докарали до 12 клас. Има много роми, както и жени с традиционните за българките-мюсюлманки забрадки. Макар да седят отделно, докато обядват и почиват на сянка под дърветата, роми казват доволно: хубавото тук е, че всички сме заедно, няма дискриминация. Потвърждава го и жена от ромски произход на средна възраст, която от две години е в предприятието и сега е началник на над 15 човека, работещи на \"нейната\" поточна линия за части за \"Пежо\". За нея 650 лв. основна заплата и бонуси за работа в два почивни дни, за повече продукция и др., с които достига до 800-850 лв., са чудесно заплащане. \"Имаме и безплатна храна, почивки – една обедна и по 10 минути на всеки час. Работата е лека, няма натоварване\", казва тя. А на младия мъж, който смята, че все пак е добре да има някакво увеличение, отговаря: \"А по-добре ли ти е на арпаджика, на полето да идеш да копаеш\". Всички наоколо се съгласяват, че по-добри условия за работа надали ще намерят. Не и ако не искат да пътуват всеки ден до София или до Пловдив. Или да емигрират, както са направили мнозина техни роднини и приятели. Минава семейство роми и пита къде може да потърси работа – чули, че се набират всякакви работници, включително и без опит, без сериозно образование. Насочват ги към будката на охраната, накъдето упътили и предишните, дошли по-рано. Почти всички тук един през друг заявяват, че ще гласуват. А за кого? \"Е как, за Бойко\" - е чест отговор. А защо за Борисов? \"Защото сме доволни, имаме работа, добри условия и заплати\", казва \"шефката\" на линията. На въпрос как това зависи от премиера, вдига рамене. И пак: Защо за Борисов? \"Е как защо, защото е Бойко!\" и темата приключва. Половин час преди този разговор премина и \"Бойко\". Премиерът, който в предизборния месец всеки ден е на поне две-три различни места в страната, открива цехове, заводи, инспектира пътища, строителства, мина и през Пазарджик в понеделник предиобед. Задържа се по-малко от час, но за това време успя да обещае на всеки по нещо според нуждите и проблемите му. Той участва в прерязването на лентата на новия цех от предприятието за авточасти, говори за новите инвестиции, работни места. Докато обикаляше из досегашните цехове, от ръководството и кметът на Пазарджик Тодор Попов го увериха, че началната заплата е 1 100 лв. без ваучерите за храна, транспорт и т н., че преди това на същото място са били пустеещи ливади, че там са пасли магарета и козички. Борисов запомня ключовата информация и я поднася пред работещите: \"Ето, започвате с 1 100 лв. начална заплата\"... Но дочул отнякъде възглас, бързо се обръща към ръководството на предприятието с препоръка да се постараят да осигурят и увеличение на заплатите. Сходно се развива действието и нататък. \"Оттук минава на всеки десет секунди по един ТИР\"...трафикът е много натоварен, трябва да се облекчи, затова започва ключов ремонт, за да има Пазарджик околовръстно и тежките камиони да не минават през половината град, казва Борисов на събралите се, дошли да го видят как инспектира започналия преди няколко дни ремонт на пътя. Че точно оттам минава ТИР на всеки десет секунди, за сериозните проблеми от трафика, Борисов научи минути по-рано от кмета, докато пътуваше към мястото - се вижда от видеото във Фейсбук-профила на министър-председателя. В автомобила кметът говори и за нуждите и ползите от санирането, че общината има готовност да се намери нова формула, за финансово участие и на общината в санирането. Подготвил е да връчи на премиера и подписка от над 7000 души в Пазарджик с искане да се възобнови помощта за саниране. Борисов отбеляза: \"Вие тогава от сдружението на общините не ни подкрепихте\". А министри в колата припомнят обществени критики, твърдения за корупция и че програмата не е срещнала нужната подкрепа на местно ниво. Вече пред хората Борисов отново изтъква, че преди време, докато е действала програмата за саниране, е имало обществени критики. \"Значи трябва нещо да бъде спряно, за да го оцените\", посочва той. Но пред връчената подписка и многократните въпроси от местни медии дали може да има възстановяване на програмата под някаква форма, премиерът обещава, че от следващата година това вероятно ще се случи. Кметът моли и за помощ при започналото строителство и възобновяване на местния стадион и спортни съоръжения. А Борисов, прегръщайки момчетата от местния футболен отбор, дава заявка и за такава евентуална подкрепа. След редовните снимки – с работници, пенсионери, младежи, кортежът на Борисов се отправя \"на Изток\", както казват хората около него. А Пазарджик подхваща обичайния си ритъм. Градът изглежда жив, пълен – в понеделник на обед в центъра има много млади майки с деца, пенсионери пият кафе и разговарят, младежи се разхождат по пешеходната улица. Младите казват, че това е привидно. Статистиката - също. Естественият прираст от години е с отрицателен знак, а положението се влошава, като за 2017 г. е -7 промила. Младите си тръгват, кой в Пловдив и София, кой в чужбина, в почти всеки дом поне един човек е извън града, много от къщите са безлюдни - описанието се повтаря. Млада майка на две деца казва, че всяка година все повече нейни познати напускат в търсене на по-добра работа. Това е и една от причините, заради които тя смята че трябва да се гласува – за да има промяна. Все пак остава надеждата, затова гласувам, с надежда, завършва тя. \"Заради надеждата\" заявява, че ще гласува и местна зъболекарка на 40 години. И тя смята, че нещата почти не се променят, че трябва да има по-бързи и видими подобрения. Но все още си има \"своите причини\" да не напуска града, все още мисли, че е важно да се гласува. Майка й, пенсионер, която седи с нея в близкия парк, смята, че положителни промени има, просто не са толкова бързи, колкото им се иска на младите. И двете обаче не се интересуват много от политика, от европейския дневен ред. И не смятат, че имат нужда от повече участие в политическите процеси извън това да гласуват. Доста по-ангажирани и запознати са неколцина възрастни мъже – пенсионери от години, които пият кафе в центъра. Вълнуват се от политиките на Европа, спорят дали инвестициите от еврофондове не \"изкривяват\" икономиката и нямат негативни последици, обсъждат дали се краде от субсидиите и кого всъщност спонсорира Европа. Ще гласуват, но предупреждават, че няма да отговарят на въпроси за кого. Вальо, единият от тримата, е притеснен, че младите са апатични. Има три деца, внуци, всички живеят заедно. Макар децата му да работят, да са активни, нямали никакъв интерес към политиката, казва. А всеки опит да ги привлече да гледат новини, да се интересуват, да поговорят, завършвал с думите: \"О, татко, не ни занимавай с глупости\". Вальо си обяснява апатията с убедеността им, че независимо кой е на власт, независимо че уж привидно партиите се сменят, всичко е едно и също, кражбите, далаверите си продължават. Двамата му приятели на масата са на същото мнение. Жената, продаваща сребърни бижута, също казва, че синът й, студент, няма интерес от политиката. Няма и желание да остане в Пазарджик, градът нямало с какво да го привлече – нито като условия за работа, нито като култура, забавления. Брат й е шофьор на камион и една от темите, които следи, е пакетът \"Мобилност\". Смята, че българските работодатели са принудили работниците си да протестират, а всъщност пакетът е осигурявал по-добри условия за хората. Затова сега мисли да гласува за политици, които са се обявили в подкрепа на промените, а не срещу тях. Интересуващите се от политика и избори не са виждали политици наживо. Казват, че се ориентират от телевизионните студия и новините. Много от тях не знаят и че премиерът е минал през града им, обещавайки подобрения. В пазарджишкия квартал \"Изток\", където живее основно ромско население, има малко повече видими признаци, че избори наближават – малко повече, макар и накъсани агитационни материали. Основно на ДПС. От едни от плакатите се усмихва почетният председател Ахмед Доган, който призовава да се гласува за младите. Има и снимки на евролистата. Вторият в нея и водач на депутатската листа за Пазарджик на последните парламентарни избори Делян Пеевски няма самостоятелен плакат. А както в махалата, така и в целия град никой не помни да го е виждал поне в последните две години. От ДПС-Пазарджик казаха пред \"Дневник\", че единственото място в града, на което се разлепяли плакати, е именно ромската махала. Каквото и да ни залепят, късаме го, всички крадат, мамят, нагушват се, а ние мизерстваме - обяснение от махалата. За никого нямало да гласуват, защото им омръзнало да ги лъжат, да са бедни, да нямат работа и препитание. Никой не ни взима на работа защото сме роми или ни дават най-тежката, мръсна и вредна работа за минимална заплата, ядосва се пенсионер, който имал над 30 години стаж в завода за акумулатори в Пазарджик. Сега водил внука си там, но не го искали. И посъветвали да заминава в чужбина. Голяма част от къщите в махалата са празни или с по един-двама. Възрастните жени, събрали се пред сергия за чехли, казват, че в квартала са останали само болните и старите, останалите работят извън страната. Казват, че близките им в чужбина работели прилична работа, а децата се учели добре, взимали и немалко социални помощи за децата. И се ядосват, че няма такива условия и в България. На какви условия се надяват ромите в Пазарджик, какво тревожи и хората в центъра, интересуват ли се избирателите от гласуването, какво знаят за европейските политики и позициите на партиите - не изглежда политици в централите в София, а и местните щабове, да се вълнуват от тази въпроси. Освен ако някой не премине и не спре за кратко с кортежа си на път \"на изток\".", "date": "2019.05.22", "title": "Пазарджик – по пътя на премиера \"на изток\" и далеч от интереса на политиците"}
{"url": "https://www.dnevnik.bg/evropa/regioni/2019/05/22/3906737_borisov_i_cipras_shte_napraviat_purvata_kopka_za/", "text": "Министър-председателят Бойко Борисов и гръцкият премиер Алексис Ципрас ще дадат днес началото на изграждането на междусистемната газова връзка между България и Гърция. Интерконекторът между двете страни е един от приоритетните проекти за сигурност и конкурентоспособност на енергийния пазар в Европейския съюз, се казва в съобщението на правителствената пресслужба. В него се добавя, че проектът е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа. Проектът се реализира от смесено инвестиционно дружество \"Ай Си Джи Би\" АД, с акционери Българският Енергиен Холдинг ЕАД (50%) и гръцкото инвестиционно дружество IGI Poseidon (50%). Акционери с равни дялове в IGI Poseidon са DEPA, Гърция и Edison, Италия. Газова връзка е с дължина от 140 км на българска територия. Предвиденият първоначален капацитет на интерконектора е 3 млрд. м3/год., а максималният до 5,5 млрд. м3/год. на следващ етап. Необходимостта от изграждането на газовата връзка, която да прекъсне зависимостта на България от руския газ, пролича при газовата криза през зимата на 2009 г., когато Русия спря транзита през Украйна.", "date": "2019.05.22", "title": "Борисов и Ципрас ще направят първата копка за газовата връзка"}
{"url": "https://www.dnevnik.bg/analizi/2019/05/22/3908956_shvedski_li_e_filmut_za_armiiata_ili_suvetski/", "text": "Преди седмица в отбраната се случиха три важни неща – от САЩ долетя новината, че преговорите за придобиване на нов боен самолет продължават, на второ четене бяха приети промени в Закона за отбраната и въоръжените сили и Народното събрание прие годишния доклад за състоянието на отбраната и въоръжените сили през 2018 г. Първият въпрос е обвит в неяснота. Сигналите позволяват интерпретации в посока, че договорка няма и въпросът се отлага, може би до есента. Промените в закона бяха очаквани и не предизвикаха особени въпроси. Приемането на доклада очаквано не предизвика сензация, но отразяването му премина твърде бегло предвид неговата важност. Приемането на годишен доклад за състоянието на отбраната се утвърди като добра традиция. Може би с това е единственото му достойнство. Защото за да се превърне в действителен инструмент за парламентарен контрол, той се нуждае от два критични елемента – силна и компетентна опозиция и информация, която да позволява анализ и обсъждане на реални алтернативи. Засега и двете липсват. Поради тези причини приемането на доклада за 2018 г. премина твърде вяло и с минимално публично внимание. Последното не отговаря нито на важността на отбраната като една от основните държавни функции, нито на отделяните годишно за целта над един милиард лева.   – Българската армия е близко до технологичен колапс. Публично известните факти относно състоянието на военното оборудване са признати. \"Публичната тайна\" се превръща в официално твърдение - 48% от танковете, 30-40% от бойните машини и 80% от летателните апарати са извън годност и доста от системите не подлежат на възстановяване. Това признание идва 10-15 години по-късно в сравнение с водещите източноевропейски страни. Все пак то е важно за прекъсване на спекулациите дали превъоръжаването може да се отлага във времето. Става категорично ясно, че ресурсът на наличното оборудване е дори отвъд своя предел.   – между 13 и 20% от длъжностите не са заети. Естествено тези проценти не са разпределени равномерно. Основната липса е във военните формирования, където този процент достига до 27 при длъжностите за войници. За разлика от някои административни и поддържащи единици, за бойните не може да се приеме, че една дейност може да се извършва по същия начин, но с по-малко хора. Разбира се, най-големият недостиг е именно в тези части. Ако на други места може да се говори за раздути щатове, то в основата на армията виждаме отварянето на огромна дупка, която поставя под съмнение способността за изпълнение на реални бойни задачи. Информационните кампании и повишаването на възнагражденията не могат да дадат отговор на структурния проблем. Няма как, дори при достигане на 2% от БВП за отбрана, да бъдат намерени достатъчно средства за изпреварващ спрямо този в реалната икономика ръст на заплатите. При поддържане на номинална численост от над 40 000 воннослужещи и цивилни отбраната винаги ще изостава и няма да е в състояние да привлече и задържи достатъчно хора с необходимите качества.  - макар и на пръв поглед не толкова притеснителни, се появяват констатациите, свързани с бойната подготовка. За разлика от досегашната практика за причина се посочва не просто липсата на пари за консумативи (основно горива и боеприпаси), а техническо износване, липса на резервни части и хора. Този на пръв поглед дребен детайл поставя под много голямо съмнение твърдението, че българската армия е в състояние да изпълнява задачите си, макар и с ограничения и повишен риск. Така представено, това твърдение за всеки останал би звучало като \"Може да си върши работата, но не съвсем.\". Но в случая няма място за шеги предвид повишените изисквания към армиите на държавите от НАТО и ЕС. Финансовата информация отново е твърде оскъдна и лишена от истинска възможност за анализ. И в случая защитата на \"класифицираната информация\" не може да е оправдание. Можем да бъдем сигурни, че чуждите разузнавателни агенции едва ли биха разчитали на официалния парламентарен доклад.  Въпросът е особено важен, тъй като засяга над 1,2 млрд. лв., от които над 300 млн. за капиталови разходи. Например не би било трудно да се посочи кои са финансираните инвестиционни проекти за над 1 млн. лв., заедно с времето за реализация и очакваните резултати. Както и кои са големите поръчки, които са били спрени и защо. Последното е важно не само за по-добро разбиране на добрите и лошите практики в управлението на ресурсите за отбрана. В българския контекст е важно да се разбере каква част от финансовите средства са предназначени наистина за инвестиции и каква – за ремонт на старо оборудване. Последното е не само политически въпрос. Защото може да се окаже, че докато декларираме, че западното оборудване ни е твърде скъпо, в последните 20 години сме отделили повече от същите тези суми за поддръжка на съветското. Основният отсъстващ са решенията. Докато състоянието на армията е повече или по-малко ясно, съществува огромна неизвестност относно намеренията за развитие. Параметрите на трите основни инвестиционни проекта – за бойни самолети, батальонни бойни групи и многоцелеви корвети са повече или по-малко известни. Общото и за трите е (без това да е посочено в доклада), че се налагат огромни компромиси в намиране на приемливо съотношение качество/обхват/цена/срок. Но това, което съвсем липсва, е перспектива за останалата част от армията. Например твърдението, че проектът за батальонните бойни групи води до превъоръжаване на Сухопътните войски, няма как да отговаря на истината – той частично обхваща една от двете основни бригади, без да се отчита третата. Предвид констатацията за състоянието на наличната техника изниква въпросът дали въобще се търси решение за останалите и Това важи с пълна сила и за военновъздушните и за военноморските сили. Когато добавим и въпроса за хората, започва да се утвърждава мнението, че на практика липсва цялостна визия за развитие. Основната причина за това заключение е следната – създава се впечатление за опити за подобрение, които обаче не обхващат цялата армия, нямат ясна времева рамка и което е най-важното – нямат работещ и утвърден финансов разчет. А именно той ще даде да се разбере дали намеренията относно новото оборудване, набирането и задържането на необходимите хора и повишаването на подготовката въобще могат да бъдат реализирани.  Разбираемо е, че след като докладът се изготвя от изпълнителната власт целта му е не да критикува управляващите, а да акцентира върху техните усилия. Но това не трябва да води до спестяване на информация или уклончиви формулировки. И за Народното събрание, и за обществото, а и за армията, ще бъде полезно да бъде предоставен анализ, който показва реалното състояние и предлаганите решения. ", "date": "2019.05.22", "title": "Шведски ли е филмът за армията или съветски"}
{"url": "https://www.dnevnik.bg/detski_dnevnik/2019/05/22/3908570_liato_po_vulnite/", "text": "В София В София децата могат да се научат на основните техники във ветроходството.  Централен Софийски яхт клуб \"Академик\"  осъществява начално обучение на деца и юноши, като след приключването на курсовете - на язовир Искър, има подбор на желаещите да продължат практикуването на водния спорт. Целите на обучението включват изучаване основите в теорията и практиката на ветроходството, забавление и откъсване от градската среда, а след завършването на курса организаторите казват, че курсистите ще могат сами да управляват ветроходна лодка. Също ще получат и сертификат за завършен курс. Във Варна \"Знанията и уменията, които детето ще получи, са не само за това как да управлява яхта и да стане капитан. Редовното практикуване на този спорт дава сериозна физическа и психическа подготовка. Изгражда се търпение и постоянство. Малките стават толерантни към другите и най-важното – започват да вярват по-силно в себе си и в собствените си възможности\", казват от ветроходното училище  \"GGsailing\" . Местата за курсовете са заливите Галата, Фичоза, както и входният фар на Варна. В Бургас \"При нас можете да наемете SUP - дъска. Ако не сте опитвали преди, ще получите инструкции, за да можете да се насладите на красотата, която носят водните спортове. Ще се докоснете до свободата на морския хоризонт, под наблюдението на екипа ни.\" Това пишат организаторите на  сърф училището \"Тортуга\" , където се предлагат уроци по уиндсърф, кайтсърф и каяк. Училището е оборудвано с модерна екипировка на световноизвестни марки. Уроците се провеждат в кв. \"Сарафово\", като минималната възраст за децата е 7 години. Инструкторите коментират, че най-важните изисквания към тях са да нямат страх от вода и да имат желание да усвоят техниките на водните спортове. Лагерите започват от 1 юни и продължават до 30 септември. Ветроходното училище БАИА  предлага курсове по ветроходство за деца, водени от квалифицирани инструктори. Обученията през лятото се провеждат по плажа на село Лозенец. Яхтклуб \"Черноморец\" Бургас  организира лагери за деца, на които ги обучава на тенденциите за развитие в съвременното световно ветроходство. Треньорите са с професионална правоспособност и квалификация, а екипът се хвали с разработена система за подбор на талантливи деца и поставя акцент върху развитието на личността чрез спорта. Сърф училище \"Extreme\"  организира лагери по уиндсърф за деца от 1 юни до 10 септември в Равда. Училището предоставя необходимата екипировка. Една група може да бъде най-много от 20 деца, а минималната възраст за участие е 5 години. \"Това, което е необходимо, за да се научите да карате уиндсърф, е да не се страхувате от водата, да сте на възраст между 5 и 77 години и разбира се, желание. Гарантираме ви, че ще ви научим да карате уиндсърф за 6 часа\", уверяват от екипа на \"Extreme\". В Гърция Гръцките морски курорти са предпочитани от българските семейства през лятото. Пътуващите до остров Лимнос, в северната част на Егейско море, могат да посетят  проекта Easy Surf Keros , намиращ се на едноименния залив. Компанията е с дългогодишен опит и оперира на световната уиндсърф и кайтбординг сцена от 2001 г. \"Ние сме специализирани в уиндсърф и кайтсърф обучение на всички нива - от начинаещи до напреднали. Също така организираме уиндсърф и кайтсърф лагери и фрийстайл семинари с екипировка под наем по целия свят. Водните спортове са не само нашата страст, а и работата, която обичаме. Целта ни е да предоставим мечтаната ваканция\", казват организаторите. За да се включат в уроците по уиндсърф, децата трябва да имат навършени 6 години. В Лимнос местата за настаняване са най-често традиционни бутикови хотели, тъй като островът все още не е докоснат от масовия туризъм. Повечето от хотелите и къщите са с архитектурен дизайн в островен стил. В Турция За тези, които ще почиват в Турция,  Crazy-Island  предлага кайт и уиндсърф обучение на остров Гьокчеада. \"Ние сме хора, които обичат морето, вятъра и усещането за свобода, които те дават. Oт 11 години се занимаваме професионално с кайт и уиндсърф и сме научили стотици хора да карат кайт и уиндсърф и да усетят пристрастяващата сила на вятъра и морето. Отворихме малко уиндсърф и кайт училище на остров Имброс/Гьокчеада в Егейско море и днес 12 години по-късно продължаваме със същото желание и с много повече опит да работим тук, на най-ветровития остров в Егейско море.\", разказват от екипа. От Crazy-Island предоставят различни възможности за настаняване и осигуряват нужната екипировка. Уиндсърф лагерите са за деца на възраст между 7 и 14 години и продължават от 1 юни до 30 септември.", "date": "2019.05.22", "title": "Лято по вълните"}
{"url": "https://www.dnevnik.bg/sviat/2019/05/22/3908965_nai-dulgogodishniiat_centralen_banker_v_sveta_triabva/", "text": "Наближава моментът, когато Мугур Исъреску трябва да реши дали ще продължи мандата си от над четвърт век начело на централната банка на Румъния, пише американската агенция \"Блумбърг\", като отбелязва, че той е централният банкер с най-дълъг стаж на тази длъжност в целия свят. Управителят на Националната банка на Румъния е на 69 години и е минал през всякакви икономически обстоятелства - от хиперинфлация и ситуация на ръба на фалита до финансовата криза през 2008 г. Решението за това как ще продължи пътя си след октомври, когато изтича мандатът му, може да бъде ключово за независимостта централната банка на Румъния в ерата на популизма, коментира агенцията, цитирана от румънския в. \"Зиарул финанчиар\". Блумбърг отбелязва, че Румъния, страна с около 20 милиона души, вече създава главоболия на официалните представители от ЕС, които се опитват да се справят със заплахите срещу демокрацията във всички страни от бившия комунистически блок. Например в Унгария и Полша управителните съвети на централните банки вече се състоят от правителствени съюзници. Исъреску би бил по-склонен да си тръгне, ако съществува подобна заплаха и за административния съвет на централната банка на Румъния, където предстои всички членове да бъдат преизбрани или сменени, коментира информационната агенция. \"Ако настоящото ръководство бъде заменено от по-малко квалифицирани и политически лоялни хора, тогава (. . .) леята може отново да бъде поставена под натиск. (. . .) Опасявам се, че ако не е Исъреску, ще бъде някой по-малко надежден и с по-слабо влияние\", коментира Блейзи Антин, ръководител на проучванията за нововъзникващите икономики в рамките на американката група TCW, която изкупува румънски държавни облигации. \"Блумбърг\" коментира, че за Румъния моментът никак не е подходящ за подобна смяна, тъй като след период на бърз растеж  икономиката дава признаци на забавяне , а бюджетният дефицит може да превиши определения от ЕС лимит. С президентски и парламентарни избори до края на 2020 г. централната банка има нужда от твърда ръка, а Исъреску е именно тази твърда ръка, отбелязва агенцията, като добавя, че за 28-те години на поста той си е спечелил и международно влияние. До момента управителят на централната банка не е заявил ясно намеренията си дали ще се кандидатира за нов мандат. \"На близо 70 години съм, нали така?\", заяви той в отговор на журналистически въпрос миналата година, намеквайки, че няма намерение да продължи./ БТА", "date": "2019.05.22", "title": "Най-дългогодишният централен банкер в света трябва да реши дали ще иска нов мандат"}
{"url": "https://www.dnevnik.bg/bulgaria/2019/05/22/3909295_dvuetajno_krustovishte_vuv_varna_propadna_chasove_sled/", "text": "Едно от трите двуетажни кръгови кръстовища по току-що ремонтирания за 113 млн. лв. варненски булевард \"Васил Левски\" пропадна след снощния дъжд. Това се случи докато премиерът Бойко Борисов участваше в предизборна среща на ГЕРБ във Фестивалния и конгресен център в града. Само няколко часа преди това той похвали ремонта и каза, че по трасето на булеварда нямало никакви проблеми, въпреки очевидния факт, че едно от кръстовищата му е наклонено и с нарушена окръжност, друга част от булеварда мина през трибуните на градския стадион \"Спартак\", а обширни участъци от платната му остават под вода след всеки валеж. Според снимки, видеоклипове и коментари, публикувани в популярната Фейсбук групата \"Виждам те КАТ – Варна\", кръстовището на булевардите \"Васил Левски\" и \"Владислав Варненчик\" е пропаднало, като на второто му ниво се е образувала дупка. Свидетели на случилото се твърдят, че на мястото веднага са пристигнали коли на полицията и пожарната. Паднал е и един от стълбовете на уличното осветление. На снимките, публикувани в социалните мрежи, се вижда, че е пропаднал и един от тротоарите край кръстовището, което специално за пристигането на премиера беше украсено с палми и знамена. Клипове, публикувани в различни публични групи във Фейсбук, показват наводнени участъци и от други централни булеварди във Варна. Почти напълно под вода е и един от автомобилните подлези, преминаващ под току-що ремонтирания \"Васил Левски\", който беше отворен за автомобили на 25 април. Тогава при внезапно посещение във Варна Борисов нареди на варненския кмет Портних: \"Кажи им да пуснат движението\". В извънредно прессъобщение, разпространено около 23 ч. снощи от общинския пресцентър, признаха, че бул. \"Васил Левски\" все още не е официално пуснат в експлоатация. В съобщението пропадането на кръстовището по булеварда е коментирано така: \"На кръговото с бул. \"Владислав Варненчик\", в близост до недовършено укрепване на канал за подземни комуникации, е подкопан стълб от уличното осветление. В момента екип на пожарната го маха. По нареждане на кмета след спирането на дъжда кабелното трасе трябва да бъде бетонирано\". Малко по-късно същят текст се появи и в профила на варненския кмет Иван Портних, но вече като неговя лична публикация. Съобщението на Портних поставя ред основателни въпроси за законността на действията, с които движението по градската магистрала бе позволено още преди месец без за нея да са издадени задължителните актове 16 и 17, както и разрешение за ползване. Вчера излъчване на живо в профила на Бойко Борисов във Фейсбук показа, как той преминава с ескорта си през Варна в джип, който управлява сам. Портних бе спътник в това пътуване на премиера. По време на стрийминга ясно се чу как след подканване, вероятно случайно изтървано пред микрофона на камерата, той започва да прави строен отчет за похарченото, свършеното и онова, които предстои да се случи в града. Сред заслугите си Портних не пропусна да спомене и злополучния бул. Васил Левски\". За реконструкцията булеварда общинската администрация поръча през есента на м.г. преработка на стар проект като за тази цел на дружеството \"Трафик холдинг\" бяха платени 830 хил. лв. (без ДДС). Договорът за преработка на проекта бе подписан на 11 октомври м.г., а само два дни по-късно – на 13 октомври, правителството отпусна за реализацията му 80.5 млн. лв., въпреки че към тази дата проектът няма как да е бил вече готов. В крайна сметка нещо като проект на новото трасе на булеварда беше публикуван на сайта на Община Варна едва четири месеца по-късно – време, през което строителните работи се извършваха с ускорени темпове, но без задължителните по закон строителни книжа. Веднага след инцидента с пропадналото кръстовище снощи в социалните мрежи бяха публикувани и иронични въпроси дали премиерът е успял да си тръгне от Варна.", "date": "2019.05.22", "title": "Двуетажно кръстовище във Варна пропадна часове след като премиерът похвали качеството му"}
{"url": "https://www.dnevnik.bg/analizi/2019/05/22/3907164_masovata_pognusa_ot_bitovata_lakomiia_po_durjavniia/", "text": "- Вместо да се изострят, укротиха се усилията за антиевропейско говорене от страна на партиите, които преди време избраха да развиват някакви форми на фашистка идеология - \"патриоти\", БСП. Откъм БСП не чуваме нищо по темата за борба с джендъра и следване светлия пример на Орбан. Откъм \"патриотите\" не чуваме призиви за излизане от ЕС и НАТО. Това укротяване виждаме в цяла Европа и то показва, че крайните антиевропейци са надушили, че и този път няма да доминират Европа. Което, разбира се, отваря възможности пред проевропейските сили. За пръв път виждаме приковаващи вниманието независими кандидати, появяващи се точно навреме, т.е. изразяващи доминиращи обществени настроения - в лицето на Десислава Иванчева и на Ваня Григорова. Първата изразява погнусата от сегашната власт. Втората - търсенето, от страна на значими групи хора, на нормална лява алтернатива на статуквото. На техния фон останалите, освен китката \"звезди\" (в добрия смисъл) събрани в \"Демократична България\", изглеждат като прясно доведени от близкото ТКЗС и набързо обучени в двуседмичен курс, воден от полуграмотни партийни деятели, самите те наскоро завършили тримесечно обучение в Ташкент. - Кампанията е доста вяла и рехава. Може би причината е в липсата на мобилизиращи послания на партиите, представяни от ярки лидери. Общо взето, у нас като че всички претенденти искат да са точно толкова скучни, колкото е Мартин Вебер. Върху резултатите от изборите ще повлияе най-силно масовата погнуса от битовата лакомия на хората от държавния връх. Това може да избие в две посоки: много слабо гласуване; или силно гласуване, но с гласове, пръснати между по-малките партии и независимите кандидати. - Всички са в лошо здраве, тъй като стана ясно, че всички управляват заедно. А когато всички партии са в управлението, в опозиция е народът. Засега народът демонстрира погнуса и не е минал в отчетлива опозиция. Но все пак ще видим на изборите: дали няма протести, защото хората не са дефинирали себе си като опозиция; или няма протести, защото хората възнамеряват да протестират с гласа си? ДПС изглежда в що-годе добро здраве, след като преодоля последствията от отцепването на Местан. Но очевидно и там са налице вътрешните напрежения, характерни за олигархичните партии. Поне - ако съдим по неочакваните публични извинения на Доган към избирателите си. ВМРО е в учудващо добра кондиция, защото спечели състезанието с \"Атака\", НФСБ, БСП и пр. за това да представлява най-неграмотната, истерична, реакционна и фашизирана част от българското население. Това постижение тепърва ще им създава проблеми, тъй като привлечената публика е крайно лабилна и нелоялна. Тази публика тепърва ще иска от ВМРО да тръби, че в Норвегия педофилията е задължителна и затова норвежците отвличат български деца; От ВМРО няма да говорят такива неща, защото тази партия не е чак толкова ненормална; и това ще й навлече етикета \"предател\".  - Твърдя, че след последните местни избори нито за миг не съм изпускал от поглед състоянието на трите съставни партии извън София, т.е. из страната (по очевидната причина, че изборите никога не се решават в София). След шока на парламентарните избори, активистите на едната партия просто се изпариха; на другата - се обезкуражиха; на третата, най-жилавата по места, размишляваха, дали не идва времето да се откажат. Някъде към есента на миналата година, както още тогава публично отбеляза Радан Кънев, това вече не бяха партии в класическия смисъл, а - групи съмишленици, нещо като НПО-та от приятели. В онзи момент изглеждаше, че ако коалицията не успее да вкара евродепутат - всичко свършва, в смисъл, че всички активисти престават да са активни. Към днешна дата, успяла да привлече безспорни авторитети в листата, покриващи широк кръг от демократични граждани, коалицията изглежда жизнеспособна. Голяма (макар не безспорна) е вероятността да вкара един депутат. Но и да не стори това, категорично ще мине психологическия праг на 4 процента, което ще гарантира, че трите съставни партии няма да се откажат от политическото действие и ще работят за идващите избори. - На този етап изглежда, че \"Атака\" и НФСБ са стигнали края на пътя си; че цялата обществена тиня се представлява от ВМРО, която очевидно остава на политическата арена. Важно е да следим развитието на новото кремълско острие, партия \"Възраждане\", зад която очевидно стоят силни финансови и политически интереси. - Вероятно ДПС отново ще може да излезе на пазара като сочна булка, която да подбира измежду множество застаряващи кандидати.  - Сега сме пролетта на 2019 година. Редовните парламентарни избори трябва да са през пролетта на 2021 година. Има ли поне един човек в страната, който да си представя, че парламентарните избори ще са чак след две години? Докато има демокрация, обществените представи (в случая - че това правителство няма как да изкара още две години) успяват да се превърнат в политическа реалност. Да, предсрочни парламентарни избори ще има и това е ясно от момента на съставянето на правителството \"Борисов-3\".", "date": "2019.05.22", "title": "Масовата погнуса от битовата лакомия по държавния връх ще повлияе изборите"}
{"url": "https://www.dnevnik.bg/sviat/2019/05/22/3908680_cveten_trotoar_i_bulgarski_pesni_-_v_seged_ima_i/", "text": "Кафенетата са пълни, въздухът мирише на пролет, но кухата торта на централния площад \"Клоузал\" смущава погледа - някои минувачи застават пред нея учудени. Надписът \"Сегед 300\" обаче трябва да е повод за гордост. На 21 май 1719 г. Сегед повторно е обявен от монархията за \"Кралски свободен град\" с привилегии в данъците, известно самоуправление и - не на последно място - с по-малка възможност за намеса на унгарската аристокрация. Дни преди изборите, които Унгария и няколко други държави представят като залог за бъдещето на Европа, тази свобода още витае във въздуха. Третият най-голям град в страната е сред малкото извън Будапеща, излъчили опозиционни депутати на изборите миналата година. Студенти и туристи сноват между красивите сгради край река Тиса, при катедралата с кули, видими от километри, около университета, чиито факултети естествено се вливат в градската среда. Някои се събират, за да чуят музикалния часовник на стената срещу катедралата - всеки час се чува песента \"Сегед е известен град\", а два пъти дневно и друга, при която пред зрителите ритмично преминават фигури на дипломирани студенти, почти случайно напомнящи на известни унгарци. На метри зад гърбовете на публиката, край стените и на някои пейки, спят бездомници -  иначе \"забранени\" от унгарската конституция . Вълнуват ли евроизборите града с хиляди студенти? Минувачите, които имат две минути, рязко вдигат рамене, като чуят за тях. Други се съгласяват да отделят три минути, за да поговорят с български журналист, без да знаят за какво става въпрос, но когато разбират, се сещат, че всъщност бързат и се извиняват. Дори в сградата на местната власт не искат да говорят по темата. Наоколо не се виждат плакати на управляващата \"Фидес\", и на социалистите, чойто кмет Ласло Ботка управлява Сегед, рядко се срещат и извън центъра. \"Не е като в новините\" Някога сърцето на Хабсбургската империя и Австро-Унгария гъмжи от сърби, румънци и други - жителите трупат богатства, тъй като в града им се пресичат търговски пътища. Днес Сегед е недалеч от границата, затворена за мигранти от унгарското правителство, но други прииждат в града от цяла Унгария и от няколко континента. Университетът прави \"първите си стъпки\" малко преди голямото наводнение, когато Тиса прелива през 1879 г. и голяма част от града е опустошена и мнозина даряват за възстановяването му. За някои от студентите, продавачите или барманите унгарци обаче проблем е езиковата бариера. Не и за Тамаш от Кечкемет. Учи руски и български, но предпочита да говори на английски - едва завършва първата си година. \"Сегед е по-толерантен от другите градове,\" казва студентът от централния град по средата между Будапеща и сегашния му дом. \"Много мултикултурен е и хората са учтиви. Не е това, което виждаме за Унгария в новините.\" Сегед приветстваше мигрантите, на които Унгария забраняваше да влизат. Днес няма такива по улиците, но има студенти мюсюлмани, а срещу тях не са известни случаи на нападения тук, казва Тамаш и добавя, че има приятели сред тях. Би гласувал на изборите, но не е съвсем сигурен за кого. Не харесва \"Фидес\", защото опитвали да манипулират \"другите, пенсионерите\", но имало какво да се желае и от опозицията. \"Другите партии опитват, но още са слаби, а хората не се интересуват достатъчно... Бих искал да гласувам за проевропейци, може би имат решения и знаят какво да правят. Европа трябва да е мултикултурна, мултиетническа, това е хубаво,\" обяснява той край сградата на ректората, на петдесетина метра от сцена, където се подготвят изпълнения от фолклорен фестивал, Тамаш може да иска мултикултурна Европа, но умее и да гласува тактически - подкрепя нейни противници, ако е необходимо. Миналата година на парламентарните избори пуска две бюлетини (мажоритарна и пропорционална) за различни партии - либералната \"Моментум\" и за националистическата \"Йоббик\", с мисъл да спре \"Фидес.\" Обяснява, че родителите му направили същото, но в обратния ред. Дали обаче се говори и за евроизборите в Сегед, както се обсъждаха националните? \"Да, грижа ги е. Обсъждам въпроса с много приятели и сами засягат темата. В Кечкемет не е така. Тук има млади хора.\" Попитан дали някой води активна кампания в града - каквато всички опозиционни представители твърдят, че правят из страната от седмици - той обаче се сеща единствено за пародийната Партия на кучето с двете опашки, която има шанс да влезе в Европарламента тази седмица. \"Те са добри, опитват да покажат младежките проблеми, говорят за образованието на студенти и гимназисти.\" \"Да си европеец, значи да действаш, не да говориш\" Едва ли всички в Сегед споделят това мнение. Седналите край река Тиса, някога наричана \"най-унгарската река\" (преминавала само през унгарска земя, преди да се влее в Дунав), обаче не могат да изразят своето - не знаят английски или немски, възрастна двойка опитва на руски и се отказва. Търсенето на събеседници отвежда обратно по улиците към кметството, а там вниманието приковава разноцветният паваж. Унгарските медии писаха за него преди време; тази настилка се появи в различни градове в началото на годината, от Сегед до  Сомбатхей  край границата с Австрия, и създаде прецедент в уличното изкуство. \"Беше незаконно да се рисува подът, преди месец се легализира,\" разказва в кафене под дебели сенки, от другата страна на моста над Тиса, Ана Виктория Пал, управляваща страницата в Сегед на Партията на кучето с две опашки - антисистемна организация, изглеждаща като шега. \"Окръжният съд (в Сомбатхей) нарече рисунките опасни за обществото, но конституционният обяви твърдението за неоснователно.\" И там, и в Сегед основната идея е очевидна - да се припомни състоянието на пътищата. Може да се каже, че Партията на кучето с двете опашки, предлагаща на избирателите си безплатна бира и вечен живот, също е родена в Сегед - основателят ѝ, Гергьо Ковач, е следвал тук, продължава тя. Сегед е опозиция на властта от векове и тук свободата се цени по друг начин, казва съпартиeцът ѝ Золтан Ковач. Двамата дори наричат града \"средиземноморски\" и той със сигурност е такъв по унгарските стандарти на държава без излаз на море - няма град с толкова слънчеви дни на цялата ѝ територия. Туристическите материали му дават и друго име - \"Град на слънчевата светлина\". В кафенето двамата не говорят много нито за национална, нито за европейска политика, а повече за градските си активности. За влиянието на партията обаче става дума и в един от известните барове на Сегед, където политиката е естествена тема, заедно с книгите и забавленията. Роланд Орчик превежда от сръбски, хърватски и словенски, на сръбски ще е и третата (след унгарската и румънската) версия на първия му роман. Има и музикална група на име \"Лайка\". Етническият унгарец пристига в страната през 1992 г., след като преживява цялото си детство в Югославия. Смята, че национализмът в страната му напомня за нивата от осемдесетте години, макар да не вижда възможност за сериозни проблеми със съседите. Вярва в единна Европа, но не харесва начина, по който работи. \"Единственото нещо за Европейския съюз са паритe. Ако не са те, ще се избият,\" казва той, имайки предвид политическия елит. Затова допуска, че на изборите може и да гласува за някогашната \"партия шега\" . \"Те действат и приемат това серизно. Да си европеец, значи да действаш, не просто да говориш.\" Същевременно познава много хора, които биха гласували за \"Фидес\" на всякакви избори, само за да не се върнат социалистите, управлявали преди идването на Орбан. Признава, че за \"Фидес\" не може да се говори само в черни и бели краски. \"Орбан направи и добри неща. Предложи гражданство на диаспората, разбира се за собствени цели, и отказа да работи с Международния валутен фонд, когато Унгария закъса в началото на десетилетието. Иначе положението в страната щеше да е много по-лошо.\" Другата Унгария На километър разстояние, по пътя между университета и Тиса, малък бар свързва Унгария не с Войводина, откъдето е Орчик, а с Иран. Саид е студент по фармация, който държи бар на метри от университета, и тема за него са не евроизборите, а бизнесът. След година в Будапеща и година в Сегед иранецът смята, че макар \"правителството да пречи\" и бюрокрацията да създава спънки, \"можеш да правиш добър бизнес\" и в двата града. \"Няма проблеми за нас. Може би ще остана,\" казва той, докато в заведението му се събират турци, араби, пакистанци и унгарци. Твърди, че в града има стотици студенти, които са от Иран, също като него. Търсенето на жители, които се интересуват от евроизборите, продължава. Млада унгарка се съгласява да говори, предупреждавайки, че английският ѝ не е добър, но реагира изненадано на думите, че на 26 май ще се гласува за нещо. Изведнъж, на сцената на съседния площад на метри от нея, езиковата бариера пада. На мястото пред ректората, където се подготвяше фолклорният фестивал, зазвучава музика. \"Шарена гайда изписана, с мъниста нанизана, свирам, пея, оро играм...\" Две жени в малката група на сцената пеят на български, а няколко други в публиката (стотици са се събрали да гледат) се хващат на хоро и припяват текста, както след това припяват \"Назад, назад, моме Калино\". Агнеш и Пирош имат и друга работа, освен да говорят български с непознати, след като слизат от сцената. Двете обаче го владеят добре, почти без да са стъпвали в България и без да имат нещо общо със страната. Увличат се по българската музика заради обществант за фолклорни танци, популярни в Унгария, но има и друго. \"От малка съм славист, научих руски и чешки,\" казва Пирош. \"Но при българския танците бяха преди езика и сега двете неща се съчетаха.\" Агнеш работи за българската общност в Будапеща, където \"Тракия зенекар\" (\"Оркестър Тракия\") има клуб. Научила е езика за пет години, говори го добре, пее на него. Жените, танцували на музиката им, също са унгарки. Разликата е, че не знаят български - просто много харесват текстовете. Говорят свободно английски, но се мръщят дори при шеговитото подмятане, че това е най-добрият момент да обсъдят изборните си предпочитания. Сякаш обитават друга Унгария, която живее с различията и се интересува от тях и от която нито Орбан (както твърди опозицията), нито някой друг би могъл да изкара от Европа.", "date": "2019.05.22", "title": "\"Ако не са парите, в ЕС ще се избият\" - как ще гласува унгарският \"град на слънцето\""}
{"url": "https://www.dnevnik.bg/evropa/evropeiski_parlament/2019/05/22/3907831_kakvi_razlichni_sistemi_za_glasuvane_na_evroizborite/", "text": "Всяка държава в Европейския съюз има свои собствени правила за гласуването на изборите за Европейски парламент, които ще се проведат на 23-26 май. Агенция \"Франс прес\" обобщава какви са те. Двадесет и една държави от 28-членния съюз  ще гласуват на 26 май,  включително Франция, Германия и Полша. Великобритания и Холандия ще гласуват на 23 май, Ирландия на 24, а Латвия, Малта и Словакия – на 25 май. В Чехия избирателите ще могат да гласуват в продължение на два дена – 24 и 25. Разпределението на местата в Европейския парламент се основава на пропорционално представителство. Сред държавите членки обаче има   за избиране на евродепутати. се използва в 19 страни, включително Италия, Полша, Холандия и скандинавските държави. Там хората могат, в зависимост от страната, да променят реда на имената в партийната листа, за да подкрепят предпочитания от тях кандидат, да премахнат кандидати от листата или дори да изберат и да смесят кандидати от няколко листи.  позволява гласуване само за листата на една единствена партия, като кандидатите и реда им са фиксирани. Листите се определят от партиите и предпочитаните от тях кандидати са начело. Методът означава, че гласоподавателите не могат да избират отделни хора. Тя се използва в седем държави, включително Германия, Франция, Испания и Великобритания (с изключение на Северна Ирландия). Същевременно в Ирландия и Малта, както и в Северна Ирландия, се използва   - гласува се за отделни кандидати, но с посочване на първо, второ и т.н. желания.  в пет държави членки – Белгия, България, Кипър, Гърция и Люксембург. В Белгия и Люксембург може да се наложи глоба за негласуване.  При изборите за Европейски парламент в повечето държави членки цялата територия на страната представлява един единствен  . Територията на пет страни обаче е разделена на няколко регионални избирателни района. Белгия има три, определени според езика, който се говори в тях. Останалите са географски – 13 в Полша, 12 във Великобритания, пет в Италия и три в Ирландия.  Общо 16 страни позволяват  , в повечето случаи в полза на гражданите, живеещи в чужбина. Сред тях са Великобритания, Германия, Испания и северните страни.  Шест държави разрешават  . В Белгия, Великобритания, Франция и Холандия тази опция е достъпна за всички. В Полша и Швеция тя е възможна само за избирателите, които не могат да отидат до местата за гласуване заради възрастта си или заради инвалидност.  е позволено само в Естония. Единадесет страни налагат   с кандидати. В Белгия, Франция, Италия и Люксембург в листите трябва да има еднакъв брой мъже и жени. В Хърватия, Испания и Словения най-малко 40% трябва да са от един пол. В Полша трябва да са 35%, а в Гърция и Португалия – 33%. В Румъния поне един мъж или една жена трябва да бъдат включени във всяка листа.  В някои страни има мерки, които да гарантират, че половите квоти се спазват, но санкциите не винаги са достатъчни, за да бъдат задължени партиите. В Гърция неспазващите правилата листи биват анулирани, но във Франция и Люксембург например единственият риск е глоба.  Що се отнася до   на избирателното право, във всички, с изключение на три държави, могат да гласуват хората, навършили 18 години. В Гърция могат да гласуват навършилите 17, а Австрия и Малта разрешават гласуването на 16 години. За кандидатите в 15 държави минималната възраст е 18 години. В 10 други, сред които Полша и Чехия, тя е 21 години. В Румъния кандидатите трябва да са поне на 23 години, а в Италия и Гърция минималната възраст е 25 години. Страните, в които тази година има , са: 5% - Франция, Литва, Полша, Словакия, Чехия, Румъния, Хърватия, Латвия и Унгария; 4% - Австрия, Италия и Швеция 3% - Гърция 1.8% - Кипър.", "date": "2019.05.22", "title": "Какви различни системи за гласуване на евроизборите има в ЕС"}
{"url": "https://www.dnevnik.bg/sport/2019/05/22/3909071_blizo_polovin_milion_sa_zaiavkite_za_maratona_v_london/", "text": "Организаторите на  маратона в Лондон  отчетоха огромен интерес към надпреварата през 2020 г. Общо 457 861 са състезателите, които са заявили участие за маратона догодина. Броят на желаещите подобрява рекорда за трета поредна година. Заявките за маратона през 2020 г. са с 10.5% повече спрямо година по-рано. Близо 80% от желаещите да участват живеят във Великобритания. Повече от 56% от подалите заявки англичани никога не са бягали маратон, а малко под 48% от тях са жени. Записалите се 457 861 състезатели ще участват жребий, който ще се проведе през октомври и ще отсее едва 17 хиляди души. Останалите места в маратона ще бъдат заети по други графи, като една от тях е Good for Age. В нея състезателите, които са постигнали добро време за възрастта си ще бъдат допуснати да участват в Лондон. \"Маратонът в Лондон продължава да има изключително въздействие, което вдъхновява за дълбока социална промяна. Това е емблематично състезание, признато за най-големия маратон, който кара хората да се занимават с бягане и да събират милиони за благотворителност\", каза директорът на състезанието Хю Брашър. През 2020 г. маратонът в Лондон ще се проведе за 40-и път. От 1981 г. насам благотворителната кампания от надпреварата е събрала на 1 милиард паунда.", "date": "2019.05.22", "title": "Треска за бягане: Близо половин милион са заявките за маратона в Лондон"}
{"url": "https://www.dnevnik.bg/evropa/2019/05/22/3909032_bremen_-_boino_pole_za_otslabenite_socialdemokrati/", "text": "Дори и да изпитва опасения за мястото си на евродепутат, Йоахим Шустер не го показва. Приветливият 56-годишен германец с прошарена коса и широка усмивка бе избран през 2014 г. за депутат в Европейския парламент като кандидат на германските социалдемократи. Пет години по-късно той се среща с ученици от професионално училище в град Бремерхафен, Северна Германия, в опит да спаси мястото си, като се противопостави на неблагоприятната тенденция, с която се сблъскват традиционните партии в Европа през последните години. Подкрепата за социалдемократите през последните години значително намаля в цяла Германия, но никъде съдбата им не привлича такова внимание, както в провинция Бремен, част от която е Бремерхафен. Социалдемократите доминират на политическата сцена на гордия пристанищен град от края на Втората световна война, печелейки 19 избори подред и управлявайки го в продължение на 73 години. Тази поредица от победи може да приключи на 26 май, когато избирателите в Германия ще гласуват за Европейски парламент, а тези в Бремен - и на регионални избори. Лошо представяне и в двете изборни надпревари може да ускори края на нервната коалиция с дясноцентристкия Християндемократически съюз на канцлера Ангела Меркел в германския парламент и още повече да намали влиянието на лявоцентристките партии върху европейския политически пейзаж. Нова политическа група на националистки и популистки партии се опитва да събере подкрепа, възползвайки се от недоволството на избирателите и заканвайки се да промени традиционната структура на политическата власт в Европа. \"Традиционната политика в Германия и в Европейския съюз често не успява да реши въпросите, които хората смятат за най-належащи\", каза Шустер пред \"Асошиейтед прес\". Фактът, че десетки хиляди загубиха работните си места в корабостроителниците на Бремен (същият индустриален спад се наблюдава и в други части на Европа) намали традиционната подкрепа за социалдемократите, изтъкна Шустер. Ако се ръководим от миналите избори, възможно е много избиратели в Германия да не гласуват, а това ще навреди на големите традиционни партии като социалдемократите. \"Избирателната активност на последните регионални избори бе ужасно ниска. Това е изключително лош знак за настроението в Германия по отношение на демокрацията и доверието на гражданите към политиците\", коментира Андреас Клее, политически анализатор от университета в Бремен. Според Клее ерозията на традиционните партийни симпатии, които някога караха цели семейства или улици да гласуват по един и същи начин, означава, че днес избирателите са по-склонни да търсят Притеснените от имиграцията и престъпността избиратели са привлечени от националистическата партия \"Алтернатива за Германия\" или от дясната бременска партия \"Недоволни граждани\". Притеснените от климатичните изменения и замърсяването на въздуха се ориентират към Зелените, които според социологическите проучвания се радват на все по-голяма подкрепа през последните месеци. Пропорционалното представителство в европейските избирателни системи освен това дава на по-малките партии реален шанс за влизане в парламента, за разлика от системата в Съединените щати, където доминират само две партии. Изборите в Италия миналата година показаха какво може да се случи, ако основните центристки партии на Европа се сринат. Италианските избиратели, недоволни от безработицата, корупцията и имиграцията, подкрепиха дясната партия \"Лига\" и антисистемното Движение \"Пет звезди\", които сформираха управляващата популистка коалиция в четвъртата икономика на ЕС. Във Франция двете партии, доминирали политиката през последните десетилетия, също се сринаха на президентските избори през 2017 г. на фона на засилилата се подкрепа за крайнодясната Марин Льо Пен. В крайна сметка един по-скоро новак в политиката, сегашният президент Еманюел Макрон привлече гласовете на хората, подкрепящи традиционните партии, към своето центристко движение. Социологическите проучвания за европейските избори тази седмица сочат, че партията на Макрон и крайнодесният Национален сбор на Льо Пен имат почти еднаква подкрепа. Според прогнозни резултати на Европейския парламент от този месец Европейската народна партия ще има с 37 места по-малко от сегашните си 217 в ЕП (където има общо 751 места), а социалистите и демократите ще имат 149 места, вместо сегашните 186. Според Шустер за да може социалдемократите да си върнат избирателите. \"Навсякъде, където се обръща по-голямо внимание на социалната справедливост в контекста на перспективите пред цялата страна, ние бележим относителен успех\", казва Шустер и дава пример с Португалия и Испания, където лявоцентристките партии остават господстваща политическа сила. Опасността да изгубят бастиона си в Бремен създава притеснения сред социалдемократите в Берлин. Висшето ръководство на партията ще пътува в петък за Бремен за последната предизборна проява преди европейските и регионалните избори. Да спечелим Бремен и да получим приличен резултат на европейските избори - това ще даде на партията \"стабилността, от която имаме нужда\", заяви кметът на Бремен Карстен Зилинг. /БТА", "date": "2019.05.22", "title": "Бремен - бойно поле за отслабените социалдемократи"}
{"url": "https://www.dnevnik.bg/kultura/2019/05/22/3909031_luda_nadprevara_za_fotografi/", "text": "На 1 и 2 юни в София всички, които са запалени по фотографията, ще могат да премерят сили на 4-ото издание на ежегодния фотомаратон в града. Участниците в състезанието ще разполагат с 4 часа, за да направят снимка по тема, която ще бъде избрана с жребий в началото на събитието, съобщават организаторите от \"ФотоФабрика\". Главното изискване в надпреварата е снимките да бъдат предадени без каквато и да е обработка, както се прави и на други места по света. Жури от професионални фотографи и организатори на фотосъбития (Димитър Дилков, Тихомир Стоянов, Фелия Барухи и др.) ще оценява анонимните фотографии. Основните критерии са техниката на заснемане и творческото интерпретиране на темата. Победителят ще получи фотоапарат ОМ-D-E-M10 mark II kit., предоставен от \"Олимпус\", а вторият – специална награда на Чешкия център в София. Максималният брой на участници е 350 души, а всички желаещи да се включат трябва  да се регистрират онлайн  на сайта на \"ФотоФабрика\". По традиция маратонът ще провокира въображението и на малките фотолюбители. В Деня на детето (1 юни) \"ФотоФабрика\" организира  фотоработилница за деца  от 6 до 11 години и фотомаратон за тийнейджъри от 12 до 16 години. И тук участниците няма да останат без награди. Събитието е част от международния календар на фотомаратоните. Идеята за тях се ражда през 1986 г. в Мадрид и до днес се е разпространила в над 80 места по целия свят. Място за провеждане на детската фотоработилница на 1 юни, събота: ДКИ \"Средец\", ул. \"Кракра\" 2А (сборен пункт вътрешният двор на ДКИ \"Средец\") Място за провеждане на фотомаратон за възрасни на 2 юни, неделя: Амфитетъра в градинката пред НДК, ул. \"Фритьоф Нансен\", 9.30 ч.", "date": "2019.05.22", "title": "Луда надпревара за фотографи"}
{"url": "https://www.dnevnik.bg/politika/2019/05/23/3908939_kak_se_glasuva_s_mashini_na_evropeiskite_izbori/", "text": "На 26 май българите ще избират седемнадесет свои представители в Европейския парламент (ЕП) от  общо 318 кандидати . Гласуването започва в 7.00 часа и приключва в 20.00 часа, като изборният ден може да бъде удължен с един час по преценка на Централната избирателна комисия (ЦИК). В 3 хиляди секции в цялата страна избирателите ще имат възможност да упражнят правото си на глас машинно и вотът им ще се зачита за реален. Става въпрос за секции, които се намират в областни и общински центрове, в по-малки градове, както и в села с над 300 избиратели (списък на секциите, където може да се гласува с машини, вижте  тук ). Устройствата са  доставени от фирма \"Сиела Норма\" АД . Гласуване с машини в чужбина няма да има (за гласуването зад граница четете  тук ). Гласуването - като на банкомат  Всичките 3 хиляди секции, в които може да се гласува машинно, ще бъдат обозначени още на входа (как се гласува с хартиена бюлетина четете  тук  и  тук ). В изборния ден ще бъдат поставени и инструкции за гласуване с устройствата, което отнема няколко минути. След като избирателят се легитимира с документ за самоличност и заяви желание да гласува с машина, получава карта с надпис \"Избирател\". Картите са с номера 1, 2 и 3, а на следващия по ред избирател, пожелал да гласува машинно, задължително се предоставя карта с различен номер. За да може да осъществи правото си на глас, избирателят трябва да постави картата в отвор в машината, която трябва да е зад параван. Процедурата прилича на теглене на пари от банкомат. След това на екрана се появява бюлетината, която е на две страници. На първата са номерата на партиите, коалициите и инициативните комитети от 1 до 18, а на втората - останалите, както и опцията \"Не подкрепям никого\". Как се избира  За да направи своя избор, гласоподавателят трябва да натисне върху квадратчето с номера на партията, коалицията, независимия кандидат или \"Не подкрепям никого\". Избирателят може да променя избора си чрез докосване на различни от първоначално докоснатите квадратчета. В този случай на екрана остава само изборът съгласно последно докоснатото квадратче. При желание избирателят може да отбележи преференция в кръгчетата от дясната страна на екрана, където са номерата на кандидатите - от 101 до 117. Ако няма отбелязана преференция, гласът не се брои за водача на листата, както на национални избори. Накрая избирателят маркира \"Преглед\", уверява се, че гласът му е отразен правилно и докосва \"Гласуване\" и потвърждава избора си. Има и опция \"Отмени\", след което избирателят повтаря процедурата. При потвърждаване на избора с \"Гласуване\", машината отпечатва разписка. Избирателят я взема, проверява данните, сгъва я с текста навътре и я пуска в непрозрачна кутия. Картата \"Избирател\" се връща на комисията.", "date": "2019.05.22", "title": "Как се гласува с машини на европeйските избори"}
{"url": "https://www.dnevnik.bg/sport/2019/05/22/3909377_grigor_dimitrov_e_polojitelno_nastroen_ot_prekrasnata/", "text": "Григор Димитров заяви, че е положително настроен след последната седмица, която определи като прекрасна. Въпреки третото си поредно отпадане в първия кръг на турнир, той гледа с увереност и надежда, че в предстоящия \"Ролан Гарос\" ще подобри резултатите си. Българският тенисист  допусна поражение от 84-ия в световната ранглиста Федерико Делбонис  на старта в Женева. В момента той прави първите си стъпки след треньорската смяна и влизането на Радек Щепанек в екипа му. \"Тази седмица вниманието ми беше насочено към много различни неща. Не толкова към резултатите. Опитвам нови неща, различни позиции на корта, разнообразна игра и просто опитвам да се насоча към различен план за игра\", каза Димитров, цитиран от сайта на АТП. \"Трябва да призная, че първият сет беше наистина добър (в него българинът водеше с 5:0 и спечели с 6:1). Бях много, много щастлив от начина, по който успях да действам. И, разбира се, във втория и третия сет определено не правех нещата така, както в първия\". \"За мен, е положително, да бъда честен. Тази седмица беше прекрасна. Тренирах всеки ден и нямах нито ден почивка\", добави Димитров и каза, че вниманието му вече е насочено към \"Ролан Гарос\".", "date": "2019.05.22", "title": "Григор Димитров е положително настроен от прекрасната си седмица"}
{"url": "https://www.dnevnik.bg/bulgaria/2019/05/22/3909379_podgotvia_se_viziia_za_nova_demografska_politika/", "text": "В момента работна група, съставена от експерти и учени от БАН, както и практици и действащите лекари от акушеро-гинекологичните болници, подготвя визия за нова демографска политика в България. Това заяви вицепремиерът Марияна Николова в ефира на \"Нова телевизия\". Докладът от работата й трябва да е готов до 15 юли. \"Вече са проведени срещи с лекари, които са поставили и конкретната проблематика, свързана с раждаемостта и пренаталните проблеми\", информира Николова. Тя акцентира, че демографската политика не е проблем само на България, но и на целия Европейски съюз и е нужно всички институции да бъдат обединени и единни в процесите на вземане на решение за мерките. \"Правим анализ на законодателството. Трябва да има финансови стимули, но те трябва да са реални и измерими, съобразно възможностите на държавата\", заяви вицепремиерът. Други мерки, които ще предложи Министерството на труда и социалната политика, са свързани с подпомагане на майките с домашни помощници, както и осигуряване на безплатни детски градини до 5 години и храноден в училищата. По повод  изплатените обезщетения от 10 лв. на три семейства  на загиналите при катастрофата край Своге тя заяви, че обезщетението трябва да бъде платено. \"След като един пътник има билет, той категорично е застрахован и не бива да доказва каквото й да е било. При евентуално завеждане на съдебен спор делото ще бъде спечелено от пострадалите\", каза тя. Вчера стана известно, че застрахователна компания \"Бул Инс\" търси варианти да забави изплащането на обезщетения на роднините на загинали при автобусната катастрофа край Своге, а сред проверка на Комисията за финансов надзор е дала на трима души по 10 лева. Позицията на застрахователната е, че има липсващи и фалшифицирани документи, и ако не е било решението на КФН, е нямало да платят нищо Марияна Николова заема поста вицепремиер по икономическата и демографската политика от ноември миналата година. Това стана, след като предшественикът й  Валери Симеонов подаде оставка  заради протестите на майките на деца с увреждания за близо месец с такова искане за оттеглянето му заради думите му, че са \"кресливи жени\", а децата им - \"уж болни\". Oт май 2017 г. Николова  заемаше поста началник на кабинета му .", "date": "2019.05.22", "title": "Подготвя се визия за нова демографска политика, заяви Марияна Николова"}
{"url": "https://www.dnevnik.bg/evropa/regioni/2019/05/22/3909380_brjuksel_se_nadiava_praviloto_pari_sreshtu_zakonnost/", "text": "Еврокомисарят по бюджета Гюнтер Йотингер заяви вчера, че очаква \"в следващите години\" да се намери решение по предложението на Европейската комисия за обвързването на въпросите на законността и отпускането на бюджетни средства от ЕС, предаде БТА. Спирането или ограничаването на фондовете е възможна стъпка, 2/3 от евродепутатите подкрепиха такава мярка. Оптимист съм, че  условието за върховенство на закона  ще бъде въведено \"в следващите години\", каза Йотингер на пресконференция след заседание на Съвета на ЕС по общи въпроси. \"Върховенството на закона е важна ценност за ЕС от неговото основаване. Еврокомисията има не само правото, но и задължението да вземе мерки, ако законността е ограничена или поставена под въпрос. Затова предприехме действия по собствено решение срещу Полша и след решението на Европейския парламент - срещу Унгария\", поясни той, имайки предвид задействаната срещу двете държави  безпрецедентна процедура  заради риск от нарушаване на европейските ценности. От името на румънското председателство министърът по европейските въпроси Георге Чамба заяви, че неговата страна подкрепя мярка, отнасяща се до всички страни в ЕС. Той уточни, че на вчерашното заседание не е обсъждан въпросът с върховенството на закона в неговата страна. По неговите думи преди лятната ваканция Еврокомисията ще внесе допълнения към предложението си за подобряване на наблюдението за върховенство на закона в ЕС. Румъния многократно бе остро критикувана заради спорни съдебни реформи от Европейския парламент,  и от Европейската комисия . По-рано вчера белгийският вицепремиер Дидие Рейндерс предложи състоянието на върховенството на закона в страните от ЕС да бъде оценявано всяка година, както се прави по отношение на бюджета. Френският министър по европейските въпроси Амели дьо Моншален изрази притеснения от стъпките на Букурещ към узаконяване на корупцията. Корупцията е неприемлива, особено в средите на държавното управление, добави тя.", "date": "2019.05.22", "title": "Брюксел се надява правилото \"пари срещу законност\" да се въведе в следващите години"}
{"url": "https://www.dnevnik.bg/bulgaria/2019/05/22/3909384_mvr_se_izpolzva_za_natisk_i_strah_predi_izborite/", "text": "Лидерът на БСП Корнелия Нинова заяви в интервю за \"Нова телевизия\", че днес ще оповести информация за използване на службите на МВР за натиск и страх преди изборите. Тя каза, че вече има събрана информация и ще посочи конкретни случаи. Освен това щяла да сигнализира както българските органи, така и европейските посланици. Думите на Нинова идват след предупреждението на премиера Бойко Борисов, който през уикенда,  по време на най-голямото предизборно събитие на ГЕРБ , което се проведе в зала \"Арена Армеец\" в София, заяви, че очаква точно преди европейските избори да има нов случай като този в Костинброд. На 11 май 2013 г., в деня за размисъл преди изборите, тогавашният изпълнителен директор на TV7 Николай Бареков в пряко предаване от Костинброд, където се печатаха бюлетините за изборите, обяви, че се готви фалшификация и са отпечатани допълнително 400 хил. бюлетини. Сигналът до прокуратурата е подаден от Мая Манолова, тогава член на ръководството на БСП. Прокуратурата повдигна обвинение за престъпление по служба на Росен Желязков в качеството му на главен секретар на служебното правителство и през април 2015 г. той  беше оправдан . На почти всички избори оттогава от ГЕРБ предупреждават за нов \"Костинброд\". Корнелия Нинова каза още, че не се чувства конкретно посочена в изказването на Борисов. Добави и, че не се притеснява. За сметка на това премиерът се страхувал от евентуална загуба и търсил предварително оправдания. Лидерът на БСП добави, че антикорупционната комисия е \"порочно създадена\" и няма как да вярва на този орган. Тя уточни, че няма как да се има доверие в институция, чийто председател, както и неговият заместник, също са проверявани за имотни сделки. \"Не вярвам нито за секунда на антикорупционната комисия, ама нито за секунда. Тя е порочно създадена. Има алтернатива и това е Европейска прокуратура, която да се оглави от Лаура Кьовеши\", каза Нинова.", "date": "2019.05.22", "title": "МВР се използва за натиск и страх преди изборите, обяви Корнелия Нинова"}
{"url": "https://www.dnevnik.bg/na_put/2019/05/22/3908639_koi_sa_vodeshtite_durjavi_v_indeksa_na_mnogoobrazieto/", "text": "Британската компания за туристически пътувания Rickshaw Travel, която предлага пътешествия в цял свят, състави  Индекс на многообразието , по който пътешестващите да могат да преценят къде смесицата от общности, езици, култури, религии, кулинарни традиции и свободи е най-голяма. \"Докато прекосяваме земното кълбо всяка следваща страна е различна от предходната и именно това прави този голям свят толкова прекрасен. Всяка страна има собствена история и култура, а това влияе на всичко - от храната до музиката и архитектурата\", коментират туристическите експерти. Според тях е още по-вълнуващо, когато самобитността на съответната държава се дължи на смесица от различни общности и културни влияния - например Канада е микс от северноамерикански и френски влияния, а Куба - на карибска, латиноамериканска и испанска култура. Индексът е съставен на базата на четири групи показатели - културно многообразие, религиозно многообразие, политически плурализъм и свобода на изразяването. Отчетени са данните за броя на говоримите езици в страната, броят на имигрантите, броя на религиозните общности, на политическите партии, нивото на религиозна свобода, уважението към правата на ЛГБТИ общността, нивото на личната свобода на гражданите, липсата на дискриминация по който и да е от тези признаци. Използвани са данни от международни публични източници. Според класацията България е на 75-то място сред общо 125 включени държави. Сред страните - членки на ЕС, по-назад е Гърция - 77-мо място, Словакия - 89-то, Полша - 103-то, Румъния - 104-то. На първо място, изненадващо, е Бенин. Малката страна в Западна Африка, известна като родина на вуду религията, е място, на което се говорят 56 различни езика. Според проучване на Харвардския университет това е и една от най-разнообразните етнически държави - тук живеят представители на 42 африкански етнически групи, а в доклада на института Пю за религиозното многообразие е поставена на десето място в света. Ето първите десет от списъка на Rickshaw Travel. 1. Бенин 2. Белгия 3. Суринам 4. Бразилия 5. Мозамбик 6. Кот д'Ивоар 7. Канада 8. Швейцария 9. Южна Африка 10. Естония", "date": "2019.05.22", "title": "Страните, в които разнообразието е всичко"}
{"url": "https://www.dnevnik.bg/kultura/2019/05/22/3909209_kan_otnovo_se_vljubi_v_almodovar/", "text": "Заредената с изключителни очаквания публика на фестивала в Кан изпрати с небивали овации 21-вия игрален филм на световноизвестния испански режисьор Педро Алмодовар  , включен в официалния конкурс на 72-ото му издание (14-25 май). Филмът, в който един успешен в миналото и самотен в настоящето кинорежисьор на име Салвадор Мало (Антонио Бандерас) търси начин да излезе от дълбоката си творческа криза, бързо се нареди сред основните претенденти за тазгодишната \"Златна палма\". Мнозина тук (бел. ред. - в Кан) смятат, че именно той трябва да я получи, за да може горчивият привкус на волното или неволно подценяване в Кан на един от най-искрените и задушевни режисьори на световното кино да остане в миналото. Подобно на своите предишни произведения Алмодовар разказва най-вече за себе си като нежно смесва реалност и фикция. Говори за времето, когато е бил на 9 години и когато поради бедност родителите му наистина се преместили да живеят в провинцията. Но си измисля мястото – малко селце във Валенсия. Тогава младата му майка (Пенелопе Крус) прави невъзможното, за да облагороди подземната къща, в която по неволя семейството заживява. През този период на щастливо и необременено детство малкият Салвадор/Педро разглежда книжки с комикси и помага на красив, талантлив, но неграмотен работник заедно с плочките по каменните стени на къщата да реди и буквите на азбуката върху бял лист хартия. Изкусно избягвайки хронолическия ред, Алмодовар показва себе си и по-късно, през 80-те години на миналия век, вече в Мадрид, вече успешен и забогатял, преживяващ първата си дълбока интимна връзка, озарила, но и наранила душата му с внезапния си край. И най-сетне, или по-скоро едновременно с всичко това, Мало/Алмодовар присъства и в днешни дни - самотен, болнав и почти отчаян, мечтаещ да преодолее болката по загубеното в киното, без което, оказва се, за него няма живот. \"За мен този филм е най-вече посмъртна молба за прошка от майка ми. Моля я да ми прости, че не можах да направя за нея всичко, което съм искал, докато беше жива. Тя, разбира се, никога не ми е казвала, че не съм добър син, както го показвам във филма. Подобен разговор между нас не е имало. Но не мога да забравя погледа й, преди да си отиде от този свят, и това ме измъчва\", каза Алмодовар в Кан. От своя страна блестящата в драматичната си красота Пенелопе Крус допълни, че това е първият случай от съвместната й работа с Алмодовар, в който се е въздържала да му задава прекалено много въпроси. \"Познавах добре майка му Франсиска и бях наясно, че този път той изцяло разголва живота си. Затова се стремях да бъда максимално дискретна, повече да усещам и по-малко да питам.\" А великолепният и напълно неузнаваем в ролята си Бандерас сподели, че този път, за да изгради образа на човека, когото чудесно познава, е трябвало да убие части от собствения си характер. \"След като прочетох сценария, който Педро ми изпрати, аз веднага му се обадих и му казах: \"Изцяло се оставям се на твоите заповеди.\" Бях сигурен, че ще успее да извади от мен неща, които не съм подозирал, че притежавам\". Силно разчувстван от невероятния прием на филма в Кан, Алмодовар сподели също, че киното, което е физически натоварващо изкуство, се ражда винаги в болка. А личната му слава е в личния му шанс да остане господар на собствената си кариера. Ако \"Болка и слава\" успя до крайност да разнежи публиката в Кан, то  на култовия американец Терънс Малик успя до крайност да я респектира. Следвайки един относителен неочакван линеарен разказ, филмът показва, или по-скоро възпява, изключителния стоицизъм на неизвестния герой от времето на нацизма Франц Йегерщетер (Аугуст Дийл), противопоставил се на Хитлер и заплатил с живота си за това. Ясно е, че този път Малик не само е търсил, но и е намерил реално съществувал човек, който макар и след смъртта си да отговоря на необходимостта от напълно всеотдайна, а не мнима вяра в Бог. Такава, от каквато Малик постоянно има нужда и която изпълва със съдържание както артистичния, така и личния му живот.  Разделен на два впити един в друг големи дяла, филмът показва щастливата и нещастната половини от живота на Йегерщетер и семейството му. В началото ги виждаме сред високите склонове на австрийските планини, където селският живот е труден. Любовта между Франц и жена му Франциска (Валери Пахнер) е безкрайна. Тя им донася и три слънчеви дъщери, обгрижвани от самите тях, но и от сестрата на Франциска, а също и от майката на Франц. Затворен най-вече между тези няколко персонажа, съществуващи, работещи и обичащи се сред безбрежността на хипнотичната природа, филмът е преклонение пред чистата любов. Без нея, няма как да се създаде и преклонението към Създателя, истинската причина, поради която Франц не се огъва под натиска на фашистката машина, унизила съселяните му, местната власт и църквата. Във втората част на филма Франц е насилствено откъснат от природата и е закаран в затвор, където всички искат от него да подпише декларация, че поддържа Хитлер.Той обаче не го прави и така достига до гилотината, която слага край на самоотвержения му живот. Малко е да се каже, че Малик е останал верен на себе си. Този път майсторът на едни от най-мистичните и прелестно софистицирани кадри в световното кино сякаш е надминал себе си. И още – впечатляващата визия винаги и докрай обгръща точните думи, най-често изричани от Франциска: \"Светът е по-силен от теб и няма как да го победиш!\". Но и: \"Какъвто и избор да направиш, знай, че съм с теб!\" В този смисъл посланието на Малик е наистина безпрецедентно по своя драматизъм – не само той с днешна дата е наясно с цената на саможертвата на героите си, наясно са и самите те в момента, в който я правят.  Очевидно е, че задачата на международното жури, водено от мексиканеца Алехандро Гонсалес Иняриту ще е изключително трудна. Кое ли ще надделее на 25 май – езиковата му и културна близост с Алмодовар и Бандерас или посланието на прекрасно-мистичния \"Вавилон\", с който през 2006-та спечели наградата на \"най-добър режисьор\"? ", "date": "2019.05.22", "title": "Кан отново се влюби в Алмодовар"}
{"url": "https://www.dnevnik.bg/evropa/2019/05/22/3909386_v_chehiia_ne_stihvat_protestite_sreshtu_noviia/", "text": "Десетки хиляди хора протестираха вчера в Прага срещу новия министър на правосъдието, която обвиняват във възпрепятстване на съдебното преследване срещу премиера Андрей Бабиш за предполагаема измама с евросредства, предаде \"Франс прес\". \"Ние сме поне 50 хил. тук, от които около 10 хил. са дошли от над 1000 населени места в нашата страна\", заяви ръководителят на организацията \"Милион моменти за демокрацията\", която стои зад протеста. Това е  четвъртият и най-многолюден протест  срещу назначаването на Марие Бенешова от началото на демонстрациите в края на април. Демонстрантите изпълниха Вацлавския площад, емблематично място в чешката история, център на многолюдните протести срещу комунистическия режим през Нежната революция от 1989 г. В Чехия правосъдният министър има значителен контрол над прокурорите. Мария Бенешова беше назначена на поста през април. Тя беше адвокат и съветник на президента Милош Земан, който е близък съюзник на Бабиш. Бенешова беше и в служебното правителство, назначено от Земан през 2013 г. Земан неведнъж е критикувал чешките прокурори. Когато беше депутат, Бенешова гласува в парламента против искането на полицията да бъде снет парламентарният имунитет на Бабиш, за да може той да бъде разследван. Протестиращите и опозицията казват сега, че министърът може да се опита да влияе върху  разследването срещу премиера . Тя отхвърля тези твърдения. /БТА", "date": "2019.05.22", "title": "В Чехия не стихват протестите срещу новия министър на правосъдието"}
{"url": "https://www.dnevnik.bg/sviat/2019/05/22/3906898_kremul_predpochita_da_ima_igrachi_a_ne_pobediteli_v/", "text": "Джулиан Асандж е арестуван. Суданският президент Омар ал Башир е свален с преврат. Николас Мадуро е притиснат във Венецуела. Опитът на либийския предводител Халифа Хафтар да превземе Триполи срещна неочаквана съпротива. Съюзниците, подставените лица и клиентите на Русия преживяват трудни седмици, но истината е, че това не пречи в Кремъл да са оптимисти. Централният момент в политиката им в това, което бихме нарекли \"много далечна чужбина\" - страните извън зоната на непосредствените руски геополитически интереси - е, че не е задължително да се подкрепят победители, важното е да се избягва да се помага на губещи. Каква е целта на Москва в крайна сметка? Да създаде нова империя от странни птици и непрекъснато оплакващи се бунтари, ритащи срещу международния ред, би било скъпо и в крайна сметка невъзможно за поддържане. Стига да имат шанс, вчерашните парии могат да се превърнат в днешните съюзници на Запада или в най-добрия случай регионални \"приятели-врагове\" (като Иран), с които Русия ще трябва да се конкурира, стига те да преминат през определен праг на оцеляване и набиране на сили. Освен това времената, когато да имаш империя означаваше да печелиш от нея, са, общо взето, отминали. Империята е игра за държави в дълбоки джобове и дългосрочни амбиции. Владимир Путин няма нито ресурсите за безотговорно харчене като Съветския съюз, нито търпението на Китай. Във всеки случай той иска да го уважават или поне САЩ и останалите на Запад да го приемат, макар и с нежелание, а не условните благодарности на поредица от силови лидери и демагози, които обикновено са с теб днес, но утре са си тръгнали, а лоялността им в най-добрия случай се купува ден за ден. По-скоро част от стратегията на Кремъл да претендира за статут на велика сила - или по-точно да накара Запада да му признае това - е да е в играта, да се намеси в най-различни ситуации, които вече са или може да станат важни за Запада. По този начин Западът ще трябва да разговаря с Москва и може би да сключва сделки с нея. Все пак - освен сфера на влияние и претенция за \"изключителност\" да може да пренебрегва международните правила и норми - централен елемент за идеята на Путин какво прави една страна велика сила е, че тя трябва да се намесва във всичко и във всеки значителен глобален въпрос, независимо от това дали е засегнат директно интересът ѝ. Леонид Бершидски е коментирал, че обикновено това означава да играеш покер с хазартни типове, които често се изнизват или се провалят. За Москва това не е проблем, тъй като тези аутсайдери също така са дръзки, активни и обичат някой да залага на тях. Те знаят, че започват като пренебрегвани играчи и - поне за момент - искат да бъдат купени на каквато и да е цена, която Москва е готова да предложи. В крайна сметка това е евтина империя, която не търси дългосрочен контрол, а краткосрочно правене на бели. Джулиан Асандж например, съзнателно или не, превърна \"Уикилийкс\" в предпочитано място за разпространяване на дезинформация от руснаците или просто за публикуване на оригинална информация, която други искат да запазят секретна. Може сега да е арестуван, но последователите и симпатизантите му, за които може да е безспорна личност, той се превърна в символ на свободата на достъп до информация и те ще продължат делото му. Американците изглежда внимателно го преследват, опитвайки се да го разграничат от легитимните медии, публикували разпространеното от него, но това едва ли ще укроти неизбежния протест. Асандж може в реалността дълго да е бил маргинална фигура, но случаят му ще помогне да се раздуха онова токсично разделение в обществото, което Москва иска да разпространи на Запад. В Судан може да е паднал от власт Омар Башир, но първите сигнали са, че след временното военно управление по-голямата част от режима му ще оцелее. Изглежда, не са изгонени руснаците от частни компании, наети да засилят охраната на Башир. Добри са връзките между Москва и суданската армия, която започна да купува руско оръжие. Кремъл не изпитва някакви специални чувства и докато суданците не намерят по-добра сделка някъде другаде - а в момента нито европейците, нито американците изглеждат заинтересувани - едва ли ще последва промяна на посоката. Във Венецуела разполагането на вероятно около 300 души - смес от частната група \"Вагнер\", войници и специалисти по киберсигурност, накара Доналд Тръмп да заеме необичайно твърда линия и да заяви, че \"Русия трябва да се разкара\". Но Русия не се разкара и принуди Вашингтон да се прегрупира и да обмисли как да продължи. За Москва ангажиментът е минимален, но с потенциално голяма полза. Ако режимът на Мадуро падне - и Путин е ограничен в това докъде може да стигне, за да го предотврати - никой няма да се изненада, а руснаците поне ще са показали, че не изоставят своите съюзници. От друга страна, ако режимът оцелее, тогава независимо дали ролята на Русия е била решителна, Кремъл ще може да претендира, че се е изправил срещу американците в собствения им заден двор. Независимо дали Хафтар ще постигне нещо повече в Либия, и тук Москва има шанс да спечели просто от присъствието си там. В Южна Европа се интересуват на първо място от стабилността и сътрудничеството на либийците в спирането на мигрантския поток. И ако руснаците могат да претендират, че имат влияние върху Хафтар, това се превръща в тема, по която може да се преговаря с тях. Ако пък се провали, той може да се окаже още по-отчаяно нуждаещ се от подкрепа, а това значи и да е по-открит за приемане на руска помощ. Това е стратегия на подбор и прагматично ангажиране. Няколкостотин наемници тук, вето в Съвета за сигурност на ООН там, може би малко помощ в правенето на избори на места като Демократична република Конго, развяване на байраци с присъствието на военноморски сили в Куба. Нито едно от тези неща не струва толкова скъпо, че Москва да пострада много политически или икономически, ако се окаже, че на тези места само са пилели ресурси. В действителност много често подобни начинания се самофинансират - било в брой, било с даването на концесии за мини. Ключовият момент е, че нито едно от начинанията няма съществено значение. Това не е истинска империя, това е заемане на позиции и на инструменти за натиск в сделките, които наистина имат значение - тези със Запада. Това не е игра на геополитически риск, а \"Монополи\" - всичко е за продан в името на печалбата.", "date": "2019.05.22", "title": "Кремъл предпочита да има играчи, а не победители в играта"}
{"url": "https://www.dnevnik.bg/sviat/2019/05/22/3909394_sasht_prehvanaha_ruski_voenni_samoleti_v_buferna_zona/", "text": "Американски военни самолети са прехванали шест руски военни самолета при навлизане в буферна зона край бреговете на Аляска. Това съобщиха вчера военните на САЩ. Те отбелязаха, че през цялото време руските самолети са останали в международно небе, предаде ДПА. В понеделник първо два руски Ту-95 били прехванати от два американски F-22. После втора група руски самолети, състояща се от два самолета \"Туполев\" и два Су-35 били прехванати от друга двойка F-22, обяви Северноамериканското военновъздушно-космическо командване (НОРАД). Руското министерство на отбраната заяви, че четири стратегически ракетоносеца Ту-95 са извършили полети, без да нарушават граници, и че \"на определени етапи от маршрута руските самолети били ескортирани\" от американски изтребители. В руското изявление не се споменава за самолети Су-35. По-рано тази година Канада съобщи за други случаи, при които руски военни самолети са навлизали в буферни зони. НОРАД включва САЩ и Канада. Според Федералната въздухоплавателна администрация на САЩ всяко влизане в буферните зони, известни като Опознавателни зони на противовъздушната отбрана, трябва да се обявява предварително. ОЗПВО край Аляска се простира на повече от 300 км от брега. През Студената война подобни прехващания се случваха редовно, когато комбинираната американско-канадска ПВО се стремеше към възпиране на съветските бомбардировачи и разузнавателни самолети край северноамериканските граници, отбелязва ДПА. /БТА", "date": "2019.05.22", "title": "САЩ прехванаха руски военни самолети в буферна зона край бреговете на Аляска"}
{"url": "https://www.dnevnik.bg/evropa/2019/05/22/3909391_germanska_satirichna_partiia_izdiga_za_evrovota/", "text": "Германска сатирична политическа формация, залагаща на черния хумор и наречена \"Партията\", издига за европейските избори в неделя кандидати с имена на висши фигури от времето на нацизма като Гьобелс, Хес, Айхман, Шпеер, Борман и дори Бомба и Криг (\"война\"), предаде \"Франс прес\". Учредена през 2004 г. по идея на сатиричното списание \"Титаник\", \"Партията\" се обявява в защита на \"работните места, правовата държава, закрилата на животните, елитизма и демократичната инициатива\". Неин лидер е журналистът и сатирик Мартин Зонеборн, който през 2014 г. вече беше избран за евродепутат. На трето място в партийната листа за изборите в неделя, оглавена и този път от Зонеборн, стои името на Лиза Бомбе, следвана от Бенет Криг, Кевин Гьобелс и Тобиас Шпеер. След тях се нареждат Елизабет Борман, Дитрих Айхман, Андреас Кайтел и Фабиан Хес. \"Партията\" е отпечатала агитационни материали, където собствените имена са изписани с толкова ситни букви, че се виждат само фамилните. Листата включва общо осем съименници на някогашни висши нацисти - от шефа на пропагандата Йозеф Гьобелс през архитекта и министър на въоръжението Алберт Шпеер и личния секретар на Хитлер Мартин Борман до автора на т.нар. Окончателно решение на еврейския въпрос (евфемизъм за холокоста) Адолф Айхман. Програмата на \"Партията\" предвижда криминализиране на \"отричането на климатичните промени\", забрана на опитите с животни, прекратяване на политическия проект за обща европейска отбрана, въвеждане на максимална възраст за гласуване и лишаване от правото на глас \"в последните 18 години от живота\". Германската система не предвижда минимален праг за влизане в Европейския парламент за разлика от други страни, където са нужни над 3 и дори над 5 процента от гласовете, за да бъдеш избран. \"Партията\", която през 2014 г. получи 0.96 процента от гласовете и изпрати Зонеборн в Страсбург, има шанс отново да прати най-малко един депутат в Европейския парламент. /БТА", "date": "2019.05.22", "title": "Германска сатирична партия издига за евровота кандидати с имена на висши нацисти"}
{"url": "https://www.dnevnik.bg/sviat/2019/05/22/3909397_okolo_1000_putnici_biaha_blokirani_s_chasove_v/", "text": "Около 1000 пътници бяха блокирани за няколко часа вчера в московското метро заради спиране на тока, предаде \"Асошиейтед прес\". Московският метрополитен съобщи, че пътниците в три метровлака са били безопасно евакуирани и че няма пострадали. Оттам заявиха, че вчерашната авария на Солнцевската линия на метрото е предизвикана от спиране на тока, и допълниха, че се работи за възстановяване на нормалното движение по линията. Агенция \"Интерфакс\" съобщи, че в трите влака са били блокирани над 1000 пътници. Аварията е необичайно голяма за огромната метросистема на руската столица, която превозва до 9 млн. пътници на ден, отбелязва \"Асошиейтед прес\". /БТА", "date": "2019.05.22", "title": "Около 1000 пътници бяха блокирани с часове в московското метро"}
{"url": "https://www.dnevnik.bg/sviat/2019/05/22/3909398_amerikanec_izlejal_45_godini_i_priznat_za_nevinen_shte/", "text": "Американец, прекарал 45 години в затвора, преди да бъде признат за невинен, ще получи 1.5 млн. долара като обезщетение за съдебната грешка, предаде \"Франс прес\", цитирайки властите на щата Мичиган. Седемдесет и три годишният афроамериканец Ричард Филипс е бил осъден на доживотен затвор през 1972 г. за убийство, но винаги е твърдял, че е невинен. Съдът го признал за виновен въз основа на свидетелски показания, оказали се лъжливи. Той беше освободен през 2018 г. след намесата на програма на Университета на Мичиган, която цели да коригира съдебни грешки. Според експертите от програмата никой друг осъден по погрешка на доживотен затвор в САЩ не е прекарал толкова време зад решетките. След освобождаването си Филипс се издържа, продавайки картини, които е нарисувал в затвора. Те се ползват с известен успех и се продават за хиляди долари. Ричард Филипс заяви пред местни медии, че след като получи обезщетението, ще избягва известността, ще пътува и ще се радва на живота. През 2016 г. в щата Мичиган беше създаден фонд, от който жертвите на съдебни грешки получават по 50 хил. долара за всяка година, прекарана по погрешка зад решетките. В случая на Филипс, който е бил осъден и на 15 години за грабеж, са били отчетени само 30 години. Щатът Мичиган ще обезщети с 780 хил. долара и Нийл Редик, излежал близо 16 години за сексуално посегателство срещу малолетен, което не бил извършил. /БТА", "date": "2019.05.22", "title": "Американец, излежал 45 години и признат за невинен, ще получи $1.5 млн."}
{"url": "https://www.dnevnik.bg/video/2019/05/22/3909431_doncheva_gerb_se_strahuva_che_shte_izgubi_izborite_a/", "text": "Един от проблемите в момента е, че ГЕРБ се страхува, че ще загуби изборите, а БСП се страхува, че ще ги спечели. Трябва да се гласува и за по-малки формации. Това заяви лидерът на \"Движение 21\" Татяна Дончева\" в предаването \"Денят с Веселин Дремджиев\" по TV+ и по TV1. \"ГЕРБ ми прилича на БКП от 60-те години. Тя трябва да загуби изборите в неделя, за да се отпуши възможността за промяна, която е необходима и да спрем да се възмущаваме за  апартаменти, къщи и всякакви други простотии \", заяви Дончева. По думите й промяната е необходима, защото има \"оплитане като свински черва на корупционни схеми\". \"Тези схеми започват от Европейската народна партия (ЕНП) – дават се пари, но част от тях трябва да бъдат върнати или усвоени от малка група хора\", добави политикът. Според Дончева няма човек, който да е допуснат до високите етажи на правосъдната и контролна система и \"който те да не държат с груби компромати\".  .", "date": "2019.05.22", "title": "Дончева: ГЕРБ се страхува, че ще изгуби изборите, а БСП, че ще ги спечели (видео)"}
{"url": "https://www.dnevnik.bg/evropa/2019/05/22/3909421_evroparlamentut_shte_razsledva_faraj_za_nedeklarirani/", "text": "Европейският парламент ще започне разследване срещу Найджъл Фараж заради твърдения, че не е декларирал подаръци на стойност почти половин милиона паунда, предаде \"Политико\". Говорител на институцията каза, че председателят й Антонио Таяни е поискал петчленна комисия, която следи за спазването на кодекса на поведение на евродепутатите, да оцени дали британският евроскептичен представител е нарушил правилата. Според британския телевизионен Канал 4 Фараж е получил подаръци на стойност 450 хил. паунда от застрахователния магнат Арън Банкс, съосновател на групата, водеща кампания за Брекзит Leave.EU. Твърди се, че финансовата подкрепа на Банкс за Фараж е включвала кола с шофьор, пътувания до САЩ и жилище в лондонския квартал \"Челси\". Говорител на Банкс потвърди пред Би Би Си сумата на подаръците и каза, че е било \"чест да помогне\". Фараж каза, че въпросът е личен и че не е декларирал подаръците пред Европейския парламент, защото имал намерение да излезе от политиката и да започне нов живот в САЩ. Фараж, който като евродепутат годишно получава 102 хил. евро заплата, е спечелил 700 хил. евро от медийни участия през 2014-2018 г., което го поставя на шесто място в списъка за богатство от външни приходи на евродепутатите.", "date": "2019.05.22", "title": "Европарламентът ще разследва Фараж за недекларирани подаръци"}
{"url": "https://www.dnevnik.bg/sviat/2019/05/22/3909415_zelenski_obmislia_referendum_za_eventualno_mirno/", "text": "Украйна може да подложи на референдум евентуално договорено с Русия мирно споразумение, съобщи началникът на администрацията на президента Володимир Зеленски Андрий Богдан, цитиран от \"Ройтерс\" и ТАСС, предаде БТА. Украински войски воюват с подкрепяни от Русия сепаратисти в Източна Украйна в конфликт, който от 2014 г. е взел 13 хил. жертви. Украйна освен това иска Русия да ѝ върне Кримския полуостров, който Москва анексира същата година, отбелязва \"Ройтерс\". \"По въпроса за сключване на мирни споразумения с Русия обмисляме организиране на всенароден референдум\", заяви Богдан. По-рано, по време на встъпването си в длъжност Зеленски каза, че е готов на диалог за ситуацията в Донбас, първа стъпка в който е връщане на пленниците. Богдан се появи в ефир по телевизия \"112 Украйна\" буквално минути след назначаването си,  отбелязва медията  на сайта си.", "date": "2019.05.22", "title": "Зеленски обмисля референдум за евентуално мирно споразумение с Русия"}
{"url": "https://www.dnevnik.bg/politika/2019/05/22/3909436_zaradi_balovete_alkoholut_v_izborniia_den_niama_da_e/", "text": "Заради съвпадането на датите на изборите за европейски парламент и абитуриентските балове продажбата и сервирането на алкохол в изборния ден няма да е забранена. Това се посочва в заповед, издадена от Столичната община. За 25 и 26 май остава забраната за продажба, сервиране и употреба на алкохол в изборните помещения и в близост до тях. Дали това ще важи и за останалата част на страната трябва да реши всяко кметство. Според вестник \"24 часа\" за момента същата е ситуацията в Пловдив От Столичната община припомнят, че осигуряват транспорт за избиратели с увредено зрение или със затруднения в придвижването. Това става с предварителна заявка на телефони: 02 904 1351 и 0800 20 720. Заявки могат да се правят от 7 до 20.30 ч, а в самия изборен ден - от 7 до 19.30 ч. В столицата ще бъдат разкрити и десет подвижни избирателни секции за хората, които нямат възможност да стигнат до избирателните помещения.   тук .   тук .", "date": "2019.05.22", "title": "Заради баловете алкохолът в изборния ден няма да е забранен"}
{"url": "https://www.dnevnik.bg/sviat/2019/05/22/3909420_sasht_preduprediha_za_vuzmojni_novi_ataki_s_himichesko/", "text": "САЩ виждат признаци, че сирийското правителство може да използва химическо оръжие, включително предполагаема атака с хлор в неделя в Северозападна Сирия. Това заяви вчера американският Държавен департамент, цитиран от \"Ройтерс\". \"Все още събираме информация за този случай, но отново предупреждаваме, че ако режимът на (сирийския президент Башар) Асад използва химически оръжия, ние от САЩ и съюзниците ни ще отговорим бързо и по съответния начин\", посочи американското външнополитическо ведомство. Руската армия съобщи, че екстремисти в Северозападна Сирия са предприели атака срещу сирийските правителствени сили, предаде \"Асошиейтед прес\". Ген.-майор Виктор Купчишин, ръководител на руския Център за помирение в Сирия, каза, че свързаните с \"Ал Кайда\" екстремисти са започнали офанзивата вчера в провинция Идлиб, и допълни, че в нея участват и танкове. Руският военен представител посочи, че сирийската армия оказва отпор. Купчишин добави, че пленени от сирийската армия екстремисти са съобщили за план за организиране на фалшива химическа атака в градовете Саракиб и Джарджаназ и за обвиняване на правителствените сили за нея. Той заяви, че екстремистите са сформирали специално \"Химическо крило\", за да произвеждат и трупат запаси от отровни вещества. Активисти и организацията Сирийски център за наблюдение на човешките права съобщиха, че в северните околности на град Хама в Централна Сирия също е предприета офанзива срещу правителствените сили, а целта ѝ е бунтовниците да си върнат загубените по-рано през този месец територии в района, предаде ДПА. /БТА", "date": "2019.05.22", "title": "САЩ предупредиха за възможни нови атаки с химическо оръжие в Сирия"}
{"url": "https://www.dnevnik.bg/politika/2019/05/22/3909493_cacarov_razporedi_proverka_po_tvurdeniiata_za/", "text": "Главният прокурор Сотир Цацаров разпореди на Върховната административна прокуратура да направи проверка дали субсидиите на политическите партии през миналата година са изплатени при спазване на закона, съобщиха от пресцентъра на прокуратурата. Повод е материал в \"Шоуто на Слави\", излъчен на 20 май,  в който се твърди , че при заделени за целта почти 32.13 млн. лв. партиите са получили от бюджета с близо 6.52 млн лв. повече. По този повод Слави Трифонов обяви, че в резултат на нарушения \"цената\" на действително получен глас като размер на партийната субсидия вместо определените в бюджета 11 лв. незаконосъобразно е увеличена на 13,23 лв. Още през 2017 година Слави Трифонов поиска  партийните субсидии да бъдат намалени до 1 лев за всеки глас,  получен на парламентарните избори. Това обаче  не беше прието , въпреки че лично премиерът Бойко Борисов му обеща да го предложи и ГЕРБ внесоха подобни текстове. След запазването на размера на субсидията през 2018 г. на база предсрочните избори през март 2017 година ГЕРБ трябваше да получи от държавния бюджет 12 620 212 лева, \"БСП за България\" - 10 510 390 лева, \"Обединените патриоти\" - 3 503 643 лева, ДПС - 3 475 736 лева, \"Воля\" - 1 602 007 лева, а \"Възраждане - 416 856 лева.  За нуждите на проверката на прокуратурата е била изискана информация от Министерството на финансите, Централната избирателна комисия и Сметната палата. Ще се търси и съдействието на Сметната палата. Съобразно Закона за политическите партии държавна субсидия се отпуска ежегодно от централния бюджет на политическите партии и коалиции, които са регистрирани в Централната избирателна комисия за участие в избори, участвали са в последните парламентарни избори и имат избрани народни представители, припомнят от прокуратурата. Общата сума, предвидена в бюджета, се разпределя пропорционално на броя на получените действителни гласове от всяка партия или коалиция. Сумата за един получен глас се определя със закона за държавния бюджет, а начинът на предоставяне на средствата за субсидиране се определя от министъра на финансите. Право на субсидия имат и партиите, които не са представени в Народното събрание, но са получили не по-малко от едно на сто от действителните гласове на последните парламентарни избори.", "date": "2019.05.22", "title": "Цацаров разпореди проверка по твърденията за нарушения със субсидиите за партиите"}
{"url": "https://www.dnevnik.bg/kultura/2019/05/22/3909198_evropeiska_stolica_na_nepochtenostta_plovdiv_2019_g/", "text": "Културата е много неща – материални и нематериални, – но е преди всичко човешко отношение. Културата е преди всичко приличие и почтеност. На 24 и 25 май са т.нар. Дни на европейския съсед (European Neighbour’s Day): фестивал за обмяна на идеи и работещи практики в развиването на местните общности. Тази година домакин на фестивала е италианският град Матера, който заедно с нашия Пловдив е избран за Европейска столица на културата през 2019 г. В тези два дни аз и мои колеги трябваше да представим в Матера театралния и социален проект \"Медея\", един от главните акценти на пловдивската програма. Премиерата на едноименната антична драма от Еврипид предстои на 28 юни в Античния театър на Пловдив. В Матера трябваше да представим подготовката на представлението и по-специално образователните семинари с 80 местни деца от ромски, еврейски и арменски произход. Няма да говоря с клишета за интеграция и европейски ценности; това, което постигнахме с децата, беше желание да учат, да общуват и да се усмихват. Толкова: за някои е малко, за други много. Отидете в Столипиново и питайте някое от децата за Алекс или Снежи. После обаче ги попитайте и дали знаят нещо за т.нар. Европейска столица на културата, под чийто банер сме ги задължили да се снимат.  Та трябваше да представим нашата работа в Матера. Трябваше е точната дума, макар че говоря за нещо в близкото бъдеще. Защо това нещо няма да случи? Съвсем по български: заради непочтено или направо некадърно отношение на местни администратори, които могат да осчетоводят милиони левове за тъпани и фойерверки, но не и няколко стотин лева за самолетни билети. Седмица преди заминаването ни резервациите за самолетни билети най-сетне са направени; два дни преди да заминем обаче ни съобщават, че билетите не могат да бъдат платени от организаторите поради административни причини. Не поради липса на средства – подчертавам, - а поради административна пречка. Разбира се, късно е да се купят каквито и да е други билети на прилични цени, камо ли, при удължен срок на престоя, да се намери свободен хотел в Матера. Единствената възможност, която ни се предлага, е да платим сами вече резервираните билети, след което организаторите да сключат с нас граждански договор и да ни възстановят сумата. Отказваме категорично. Някой читател на този текст ще си каже: ами така ви се пада, като искате да пътувате на гърба на европейския данъкоплатец. Не, не искаме да пътуваме на ничий гръб. Извършили сме работа, чиито резултати са публични, и заради качествата на тази работа сме поканени да представим един от \"чистите\" проекти в програмата на Европейската столица на културата. Говоря за \"чист\", защото има и нечисти. Или откровено безсмислени, чиято единствена цел е да се усвоят пари. Границата между едните и другите е спорна и размита, особено когато става въпрос за изкуство, но, както казах, питайте хора от местните общности кое за тях самите е било полезно. В крайна сметка Пловдив спечели състезанието не заради седемте си хълма, а заради многообразието от общности и живи култури. Май сме забравили, че изкуството служи и за това: да прави хората по-културни. Което ще рече по-свързани едни с други, а значи и по-почтени. Затова и пиша това, което пиша. Не за да се оплаквам, че няма да пътувам на европейски разноски до Италия. Не и за да се оплаквам от чиновници, т.е. не питам защо се резервира билет до Италия на цена от 1500 лв. на човек, след което този билет не се купува не заради безумно завишената му цена, а заради някаква спънка в някакъв закон. Пиша това, което пиша, защото съм възмутен от непочтеното отношение към тези, които всъщност се опитваме да правим културата на тази уж европейска столица. Мога да разкажа как местни администратори ни извиват ръцете да работим с правилната ромска фондация в Столипиново, защото кметът е избран и с гласовете на местния ромски тартор, но няма да го направя, ами ще разкажа ей този дребен случай. Ще разкажа него, защото непочтеността и некултурата личат най-вече в дребните и всекидневни неща.  Големите непочтености – като въпросния ромски тартор и неговата могъща фондация – се сриват сами от собствената си глупост и изчезват, докато малките непочтености оцеляват, трупат се и се превръщат в обичайни практики. Превръщат се постепенно в една могъща некултура, която никакви фестивали, представления и семинари не могат да побутнат. Това казвам: некултурата не започва с чалгата. Започва с непочтеността на уж културни хора.", "date": "2019.05.22", "title": "Европейска столица на непочтеността – Пловдив, 2019 г."}
{"url": "https://www.dnevnik.bg/kultura/2019/05/22/3909481_rejisyori_i_aktyori_v_kan_prizovaha_grajdanite_na/", "text": "Около 500 имена от света на киноиндустрията подписаха манифест, в който изтъкват голямото значение, което има гласуването на европейските избори в края на тази седмица. Сред тях попадат и известни български режисьори, предаде пресслужбата на Европейския парламент. Сред подписалите манифеста са Селин Сиама, Вим Вендерс, Мигел Гомеш, Люк и Жан-Пиер Дарден, Валерия Голино, Жак Одиар, Сузане Биер, Павел Павликовски, Джули Бертучели, Коста-Гаврас, Жули Делпи, Стивън Фриърс. От българска страна в призива са се включили режисьорите Зорница Попганчева, Стефан Командарев, Светослав Драганов, Константин Боянов, Петър Вълчанов, Петър Попзлатев и Илиян Метев. Инициативата за манифеста е на Гилдията на френските филмови режисьори (SRF), Селекция \"петнайсетте (филма) на режисьорите\" (Directors' Fortnight), Европейската филмова академия (EFA), Федерацията на европейските филмови режисьори (FERA) и Асоциацията на аудиовизуалните автори (SAA).", "date": "2019.05.22", "title": "Режисьори и актьори в Кан призоваха гражданите на Европа да гласуват"}
{"url": "https://www.dnevnik.bg/bulgaria/2019/05/22/3909506_kratki_novini_zdravnata_kasa_se_mesti_v_centura_po/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Това става със заповед на министъра на земеделието, храните и горите Десислава Танева, съобщава Министерството на земеделието. Забраната важи за улова на бели пясъчни миди от видовете Donax trunculus и Chamelea gallina в българската акватория на Черно море и ще продължи 30 дни. Тя цели опазване и осигуряване на оптималните условия за размножаване и развитие на популациите от бели пясъчни миди. В следващите 90 дни държавата чака предложения за инвеститор на АЕЦ \"Белене\" Срокът за кандидатстване е 90 дни, съобщава пресцентърът на Министерството на енергетиката. Индикативният срок за приключване на процедурата е 12 месеца от днешна дата. С решение на Народното събрание и на Министерски съвет от юни 2018 бяха възобновени действията по търсене на възможност за реализация на проекта съвместно със стратегически инвеститор, на пазарен принцип. Право на участие и съответно интерес за придобиване на миноритарно акционерно участие в проектната компания, могат да подават български или чуждестранни юридически лица, както и обединения от такива. Правителството направи предложения за ордените \"Св. св. Кирил и Методий\" и \"Стара планина\" Проф. Владимир Овчаров и Христо Панев за предложените към президента за орден \"Св. св. Кирил и Методий\", съобщава пресцентърът на Министерски съвет. Номинацията на Овчаров е заради заслуги за развитието на медицинската наука и образование, а на Панев - за заслуги в областта на културата. Министерски съвет предлага също с орден втора степен да бъдат удостоени Андрей Аврамов и Трифон Павлов за принос за развитието на културата и изкуството. За орден \"Стара планина\"  са предложени актьорите Васил Михайлов и Ириней Константинов за заслуги в областта на културата и изкуството. Христо Меранзов и Дончо Папазов са предложени за удостояване с орден \"Стара планина\" за заслуги в областта на физическото възпитание и спорта. Част от здравната каса се мести в Центъра по хигиена Със свое решение днес правителството предоставя на Националната здравноосигурителна каса (НЗОК) 13 тринадесет помещения, които досега са били в управление на Министерството на здравеопазването. Помещенията се дават на касата заради създадената нова структура към нея, която да поеме изпълняваната до момента дейност от закрития Център \"Фонд за лечение на деца\". \"В помещенията ще бъдат настанени новите структурни звена на централното управление на НЗОК, което ще бъде мярка за подобряване на ефективността, организацията и качеството на работа и оптимизиране процеса на обслужване\", пише в решението.", "date": "2019.05.22", "title": "Кратки новини: В следващите 90 дни държавата чака предложения за инвеститор на АЕЦ \"Белене\""}
{"url": "https://www.dnevnik.bg/detski_dnevnik/2019/05/22/3909508_kabinetut_dade_blizo_22_mln_leva_za_rabota_s_uchenici/", "text": "Министерският съвет одобри допълнителни трансфери в размер на 21 807 594 лв. по бюджетите на общините за 2019 г. за работа с деца и ученици от уязвими групи в детските градини и училищата. Парите са и за допълнително финансиране за издръжка на паралелки от защитени специалности за професии, по които има недостиг от специалисти на пазара на труда. \"Предоставянето на допълнителните средства по бюджетите на общините за 2019 г. няма да доведе до въздействие върху държавния бюджет, тъй като необходимите средства са предвидени по бюджета на Министерството на образованието и науката за 2019 г.\", пише в съобщението.", "date": "2019.05.22", "title": "Кабинетът даде близо 22 млн. лева за работа с ученици от уязвими групи"}
{"url": "https://www.dnevnik.bg/gradska_sreda/2019/05/22/3909474_na_28_mai_prikljuchva_remontut_na_ul_graf_ignatiev/", "text": "Поредната крайна дата на ремонта на ул. \"Граф Игнатиев\" е 28 май. В Столична община са я изчислили на база първоначалния срок по договора с фирмата изпълнител \"Джи Пи груп\", който е 300 дни, считано от 8 май 2018 г., плюс 86 дни, признати като неработни, заради лоши метеорологични условия, съобщи в. \"Сега\". \"Тази е крайната дата, но дотогава има една седмица и не се знае какво ще е времето\", застраховаха се от пресцентъра на общината пред \"Дневник\". Ако има обилни валежи, които попречат на строителните работи, фирмата-изпълнител може да поиска от строителния надзор ново отлагане на крайния срок. \"Но за това трябва да представи данни от метеорологичната служба\", допълниха от общината. Ако ремонтът продължи след 28 май без уважителни причини, кметът Йорданка Фандъкова е в правото си по договор да наложи глоби на \"Джи Пи груп\". Те са около 200 хиляди лева за всеки просрочен. При некачествено изпълнение санкцията е до 1 милион лева (до 5% от стойността на договора), уточниха още от общината. Обновяването на Зона 2 не е завършило по ул. \"Граф Игнатиев\", където тепърва трябва да се махнат опасните ограничители \"перки\" и да се монтират новите чугунени колчета, тип боларда. На площад \"Славейков\" трябва да се довърши настилката. Освен това трябва да се вземе под внимание искането на главния архитект на София Здравко Здравков към проектантите от фирма \"А.Д.А.\" за намаляване на броя на щандовете на книжния пазар. Все още не е намерено решение как ще се разположат на площада предвидените по проект седем архитектурни композиции с места за сядане. В момента са монтирани само три и те  видимо пречат на хората да минават  безопасно край трамвайната линия, установи Фандъкова по време на проверка на строителните дейности.", "date": "2019.05.22", "title": "На 28 май приключва ремонтът на ул. \"Граф Игнатиев\", обяви столичната община"}
{"url": "https://www.dnevnik.bg/detski_dnevnik/2019/05/22/3909504_za_osem_godini_20_499_dushi_sa_vzeli_studetski_krediti/", "text": "От 2010 г. до 2018 г. 20 499 студенти и докторанти са се възползвали от възможността да изтеглят студентски кредит, а общата стойност е 136 993 996 лв., съобщиха от Министерския съвет. Днес Министерският съвет утвърди до 50 млн. лева гаранциите по Закона за кредитиране на студенти и докторанти. Размерът на планираната държавна гаранция е такъв и през последните две години. Кредити се отпускат на български граждани, граждани на страните от Европейския съюз (ЕС), Европейското икономическо пространство и Конфедерация Швейцария и са само за обучение във висши училища в България. За изминалата 2018 г. средният размер на кредита е 9584 лв. От Министерския съвет отчитат увеличаване на средния размер на кредитите, което е резултат от няколко фактора - увеличеният размер на издръжката за обучение за един студент или докторант и съответно по-високият размер на таксите за обучение, както и възможността за платена форма на обучение. От 2010 г. до 2018 г. 20 499 студенти и докторанти са се възползвали от възможността да изтеглят студенски кредит, а общата стойност е 136 993 996 лв. Отпуснатите кредити за заплащане на такси за обучение са 20 129, а отпуснатите кредити за издръжка са 320. Докторантите, сключили договор за кредит по този закон, са 87. Общо 555 студенти, граждани на европейски държави и ЕИП, са сключили договор за кредит през същия период. Броят на чуждестранните кредитополучатели представлява 2.71% от общия брой отпуснати кредити по ЗКСД.", "date": "2019.05.22", "title": "За осем години 20 499 души са взели студентски кредити"}
{"url": "https://www.dnevnik.bg/sport/2019/05/22/3909505_na_miastoto_na_kaster_semenia/", "text": "Изискването касае само някои от дисциплините в леката атлетика, а Семеня вярва, че решението е насочено срещу нея. Тя има избор дали да ползва медикаментите или да смени дисциплината си. В първото състезание след влизането на новите правила в сила южноафриканката избра да бяга на 3000 м вместо в коронната си дисциплина 800 м. Българската състезателка Карин Околие представи своята гледна точка  в блога си . \"Дневник\" публикува текста. На мястото на Кастер Семеня За първи път видях Кастер Семеня на лагер в Южна Африка. Беше облечена с шорти и тениска, а с треньора ми дълго спорихме дали е тя. Познах е веднага - погледът и походката я издаваха. В последвалите няколко дни тренираше с нас на стадиона, а фигурата ѝ ми се видя много обемна за дълъг спринт като 800 м. Наблюдавах я с интерес. Имаше силна физика и специфична чупка в кръста, докато бяга. Определено нямаше следи от женственост в нея, но по това време вече беше ясна по-високата доза на тестостерон в организма ѝ. Видът ѝ не беше изненада, но останах впечатлена от скромността и учтивостта на Семеня. Според мен един атлет става голям не заради титлите и рекордите, а и заради отношението си към всички останали. Кастер Семеня е голям атлет. Можете ли да си се представите на нейно място за секунда? Когато я принудиха да докаже, че е жена, тя беше публично унизена. Несъмнено Световната федерация по лека атлетика (IAAF) и всичките ѝ конкурентки имат реално основание да поискат това от нея, но човешката страна на нещата винаги е важна. Стана ясно, че в случая на Семеня, видът и физиката ѝ се дължат на хиперандрогения. Това до голяма степен е причината за силните резултати на атлетката. Резултати, които обаче не биха били постигнати без положен труд - нещо, което много хора забравят. И все пак ѝ се наложи публично да декларира факта, че е жена. Тогава Семеня продължи да се състезава, стана олимпийска шампионка и постигна невероятни резултати на 800 м и 1500 м. Разбира се, конкурентките ѝ продължаваха да негодуват, а към днешна дата IAAF включи ново правило (вероятно, защото Семеня не остана единствената атлетка с подобни \"различия\" в дисциплината), което приема определени нива на тестостерон във всяка дисциплина. Пред Кастер Семеня стоят три опции: Да намали тестостероновите си нива чрез медикаменти или да се състезава при мъжете; Да смени дисциплината; Да спре да се състезава. В интернет пространството (и не само) съществуват хора, които остро критикуват атлетката и говорят за това, че спортът изисква равноправие. Атлетите действително трябва да бъдат постaвяни в еднакви условия и да се борят с други атлети като тях самите, но би ли съществувало подобно равноправие някога, дори Семеня да бъде \"аут\"? Световните рекорди в много дисциплини (включително 800 м) са постигани в миналото, а са на светлинни години от възможностите на атлетите. Това автоматично води до въпроса: \"Какви са били атлетите в миналото?\" (навярно с по-ниски нива на тестостерон в кръвта). И след като самата Кастер Семеня, която не е 100% жена (в общоприетия смисъл), не може да се справи със световния рекорд на 800 м, каква е била предшественичката ѝ? Мисля си за тези въпроси преди да посоча Семеня с пръст и да я анатемосам, за дето се състезава наравно с останалите жени. Може би не е лицеприятно, но честно ли е? Ако бях на мястото на Кастер Семеня обаче, нямаше да се откажа от спорта. Щях да сменя дисциплината и да продължа да бъда атлета Семеня. Нямаше да променям цялата си същност, за да стана част от \"безупречната\" система на IAAF или да се откажа състезателната си кариера, за да се чувстват други хора по-комфортно. Щях да продължа да се боря в дисциплина, в която няма да съм безапелационна, но пък ще срещна истинска конкуренция. Как бихте постъпили вие на мястото на Кастер?", "date": "2019.05.22", "title": "На мястото на Кастер Семеня"}
{"url": "https://www.dnevnik.bg/razvlechenie/2019/05/22/3909516_maik_patun_obiavi_nov_album_s_kompozitora_jan-klod/", "text": "Вокалистът на групите Faith No More, Tomahawk и Dead Cross Майк Патън обяви, че ще издаде нов албум съвместно с френския композитор и продуцент Жан-Клод Верние, известен най-вече с работата си по концептуалния албум на френския изпълнител Серж Генсбург Histoire de Melody Nelson, съобщи изданието Pitchfork. \"С Жан-Клод се срещнахме, докато работихме заедно по ретроспективата за Генсбург на Холивуд Боул през 2011 г.\", разказва Патън в прессъобщение, съпровождащо новината за албума. \"Свързахме се моментално\", допълва Верние и казва оше: \"Страхотен вокалист, с чувство за хумор, с Майк създадохме силна, красива и искрена колекция от музика, както и приятелство.\" Дебютната колаборация на двамата ще носи името Corpse Flower и ще бъде издадена на 13 септември в каталога на музикалния лейбъл Ipecac. Водещият сингъл от албума On Top of the World e вече онлайн.", "date": "2019.05.22", "title": "Майк Патън обяви нов албум с композитора Жан-Клод Вание"}
{"url": "https://www.dnevnik.bg/evropa/evropeiski_parlament/2019/05/22/3909559_evroizbori_2019_kakvo_predlagat_evropeiskite_partii_za/", "text": "Само 28% от европейците на възраст между 16 и 24 години гласуваха на последните избори за Европейски парламент през 2014 г. Общата избирателна активност тогава бе 42%. Преди вота тази седмица EurActiv събра предложенията за младите хора на основните европейски политически партии. Подкрепа за иновациите и младите предприемачи и разширяване на програмата за студентски обмен \"Еразъм\"са сред ключовите идеи в програмите им. ЕНП: Иновации и създаване на работни места \"Нуждаем се от силна икономика за общество, в което за всеки се полагат грижи и всеки намира сигурност и възможности\", се казва в програмата на Европейската народна партия (ЕНП). Тя обещава да създаде 5 милиона работни места в следващите пет години, използвайки за основа т.нар. \" План Юнкер \" за инвестиции, засилвайки единния пазар на ЕС и сключвайки търговски сделки с трети страни. ЕНП иска освен това компаниите да получават по-лесно достъп до финансиране. За младите предприемачи предлага специална схема, която да окуражава стартъпите, особено в областта на цифровата икономика. Дясноцентристите искат да се намали бюрокрацията за малки и средни предприятия и да се модернизира законодателството на ЕС, така че да е по-пригодено към променящия се пазар. За образование и изследвания партията призовава да се разшири програмата за студентски обмен \"Еразъм\" извън училищата и да се възпроизведе на нивото на професионалното обучение и образование. Подкрепя допълнително финансиране за инициативата  DiscoverEU , позволяваща на 18-годишни младежи да пътуват из Европа с помощта на евросредства. ЕНП предлага да се създаде Европейски университетски институт 4.0, който да подкрепя иновациите в Европа. Призовава за повече инвестиции в програмите за учене през целия живот. ПЕС: Младежката гаранция \"Нашите общества ще се изправят пред бъдещето с повече оптимизъм, когато младежите ни имат по-добри перспективи и възрастните ни хора вече не се страхуват от несигурност\", казват социалистите. Партията на европейските социалисти (ПЕС) предлага да се създаде европейска схема, с която да се гарантира, че всички деца ще имат достъп до качествено здравеопазване, грижи, образование, настаняване и прехрана, независимо къде живеят. ПЕС иска обучение за младите европейци, така че да придобият правилните умения за работните места, които се предлагат. Социалистите предлагат схемата  младежка гаранция  да бъде разширена, така че да помага на младите да намерят работа, стаж или продължаващо обучение, когато са безработни. Партията също иска да се подсили програмата \"Еразъм +\", така че всички, независимо от социалния си статут да могат да се възползват от нея. Консерватори и реформисти: Без планове за младите хора Нищо не се споменава за младежи, млади хора или образование в програмата на Алианса на европейските консерватори и реформисти. По въпроса за създаването на работни места консерваторите настояват за силен единен пазар и амбициозна търговска политика. \"За да се създадат работни места, растеж и за да процъфтява бизнеса, трябва да помогнем за създаването на правилни регулаторни и икономически условия. В крайна сметка ЕС е търговски блок, а не схема за социално осигуряване\", казват те. АЛДЕ: По-лесен достъп до финансиране Алиансът на либералите и демократите за Европа настоява за инвестиции в проучвания и иновации и за това хората да получат правилните умения за 21 век. Подкрепя обучението по предприемачество и т.нар. меки умения, като гъвкавост и интердисциплинарно мислене. Както ЕНП, либералите гледат на образованието като на \"процес на учене през целия живот\". Те искат повече инвестиции в образование и професионално обучение, повече стажове и по-широко участие в проектите по \"Еразъм\", повече финансиране за изследвания и иновации, както и цифрови обучения. За образованието АЛДЕ предлага придобитите квалификации в една държава членка да бъдат напълно признавани в целия блок. Призовава да се улесни достъпа до грантове и други форми на финансиране за малкия бизнес и особено за младите предприемачи. Европейска левица: Защита на правото на образование В предизборния си манифест Европейската левица предлага промяна на подхода към образованието чрез приоритизиране на оценяването на учениците на основата на тяхното развитие. Според партията икономическият растеж трябва да върви ръка за ръка с борбата срещу несигурността и безработицата, особено сред младите хора и жените. Те предлагат и намаляване на работното време без това да води до загуба на доходи. Зелени: Достъпно образование Зелените подкрепят младежката гаранция, като казват, че нейната основна цел трябва да бъде платена и качествена заетост. Партията призовава за достатъчно финансиране за  Европейския корпус за солидарност , за да имат младите хора възможност  да доброволстват.  Обещават да се борят срещу регулациите, които затрудняват достъпа на младежите до пазара на труда. Насърчават достъпното висше образование, добрите условия за обучение и справедливия достъп до работни места с добро заплащане за всички млади хора. Призовават държавите членки да инвестират повече в образование и учене през целия живот. Предлагат увеличение на финансирането на ЕС за програми за обмен като \"Еразъм\".", "date": "2019.05.22", "title": "Евроизбори 2019: Какво предлагат европейските партии за младите хора"}
{"url": "https://www.dnevnik.bg/gradska_sreda/2019/05/22/3909108_konkurs_za_nai-zelen_balkon_i_pokriv_organizira/", "text": "Столичната община организира конкурс \"Зелени решения за София\" за най-добре озеленена тераса, предблоково пространство, двор на офис сграда и \"екстериорно вертикално или покривно озеленяване на сграда\". Участниците трябва да представят до 3 снимки за съответната категория на имейл:  so_green@sofia.bg . Трябва да бъде посочен и адресът на заснетия обект, както и данни за контакт. Периодът за публикуване на снимките е от 15 юни до 15 юли. Класирането на участниците за всяка категория става въз основа на броя харесвания на снимките от посетителите на \"Фейсбук\" страницата \" Зелени решения за София \". Конкурсът има награден фонд от 10 300 лв., който ще бъде разпределен между четирите категории. За най-добре озеленена тераса на жилищна сграда първата награда е 800 лв., втората - 400 лв., а третата – 200 лв. В категорията за предблоково пространство наградите са 1500 лв. за първо място, 800 и 400 лв. за второ и трето. Същите суми ще получат и призьорите за двор на офис сграда. Най-доброто екстериорно вертикално или покривно озеленяване на сграда ще получи 2000 лв., а подгласниците съответно 1000 лв. и 500 лв. Наградите ще бъдат раздадени до 20 септември, обявиха от Столична община. От 20 май започна кандидатстването по програма \"Зелена София\". Идеята е да се разработят и реализират проекти за озеленяване на междублоковите пространства, които са общинска собственост. На много места има цветарници от автомобилни гуми и саморъчно сковани пейки, беседки и др., които сега могат да бъдат премахнати и да се предложат дизайнерски решения. Материалите и оборудването за тези дейности ще се дават безвъзмездно от Столична община, след одобрение на представен проект от етажната собственост. В програмата могат да се включат етажни собствености, които на общо събрание са решили с мнозинство да участват в нея, съобщават от Столична община. Проектите трябва да се подадат в районните администрации до 20 юни.", "date": "2019.05.22", "title": "Конкурс за най-зелен балкон и покрив организира Столичната община"}
{"url": "https://www.dnevnik.bg/sviat/2019/05/22/3909507_suvetut_na_evropa_predupredi_ungariia_zaradi/", "text": "Съветът на Европа призова Унгария да спазва правата на бежанците и на неправителствените организации, предаде \"Асошиейтед прес\", цитирана от БТА. Агенцията се позовава на  доклад на комисаря по човешките права  на Съвета на Европа Дуня Миятович. Време е да се бъде прекратен режимът на \"кризисно положение заради масова миграция\", препоръчва още комисарят. Унгария трябва незабавно да обърне внимание на нарушенията на човешките права като задържането на  кандидати за убежище  в транзитни зони по границата със Сърбия и оказването на натиск върху неправителствени организации, посочва Миятович, която посети Унгария през февруари. Системното задържане на кандидати за убежище, сред тях - деца, в транзитните зони без адекватна правна база повдига въпроси за произволния характер на задържанията, продължава докладът. Нужно е властите да помислят за алтернативи, смята Миятович. Тя изтъква също, че в Унгария се наблюдава негативна тенденция по отношение на равенството между половете, пример за която е малкият брой жени, участващи в унгарския политически живот, и нежеланието на Унгария и до този момент да ратифицира Истанбулската конвенция. \"Нарушенията на човешките права в Унгария имат негативно въздействие върху цялата система за защита на правата и върховенството на закона. На тези нарушения трябва незабавно да се обърне внимание\", отбелязва Миятович. Проблеми със съдебната система и НПО В подробен отговор на доклада унгарското правителство отхвърли критиките по всички засегнати от комисаря въпроси. Правителството заяви, че предприетите от него кризисни мерки по отношение на масовата имиграция са абсолютно обосновани, тъй като все още има много имигранти в страни като Сърбия и Северна Македония. Докладът на Миятович съдържа критики и за централната роля на министъра на правосъдието при назначаването на съдии в рамките на новата унгарска система от административни съдилища, които ще гледат дела, по които страни са държавата и регионалните власти. Под въпрос е независимостта на системата. Критично е и отношението на Миятович към унгарското законодателство, което ограничава дейността на неправителствените организации. Като примери се посочват въведеният данък върху средства, които подобни организации получават от чужбина, и криминализирането на действия за защита и оказване на подкрепа на кандидати за убежище.", "date": "2019.05.22", "title": "Съветът на Европа предупреди Унгария заради човешките права и върховенството на закона"}
{"url": "https://www.dnevnik.bg/sport/2019/05/22/3909571_ludogorec_obiavi_bileti_po_1_lev_za_posledniia_mach/", "text": "Лудогорец\" призова привържениците си за пълна подкрепа в решителния мач с \"Черно море\" в петък. От клуба пускат билети по 1 лев за срещата, в която могат да спечелят осмата си поредна титла. Минути по-късно и другият отбор, борещ се за шампионската купа - ЦСКА, също обяви евтини билети. Пропуските за мача на червените с \"Ботев\" (Пловдив) са по 6 лева за всички сектори. Шампионите водят с точка пред ЦСКА преди последния кръг. При победа те ще вземат осмата си титла. \"Лудогорец\" премина през тежък сезон, но въпреки всички перипетии остана един последен мач, който ако спечелим, отново ще бъдем шампиони\", написаха от клуба в сайта си. \"Момчетата на Стойчо Стоев имат нужда от вашата подкрепа, за да победят в един финал за титлата корав съперник като \"Черно море\". Нека спечелим заедно в този двубой в петък. Нека се съберем на \"Лудогорец арена\" и подкрепим шампионите на България\", допълват от \"Лудогорец\". Клубът има едни от най-скъпите билети в Първа лига, като води строга ценова политика. Най-евтините билети за двубоите в Разград са по 8 лева за трибуна \"Моци\". От ЦСКА завършват информацията в сайта си с призива: \"Всички на стадиона! До последен дъх и с цялото сърце. Заедно можем всичко!\" Червените вече два пъти  пускаха намалени билети на цена 6 лева за всички сектори . Така беше за реванша от полуфиналите за Купата на България срещу \"Ботев\", както и за мача с \"Лудогорец\".", "date": "2019.05.22", "title": "\"Лудогорец\" и ЦСКА обявиха евтини билети за последните си мачове"}
{"url": "https://www.dnevnik.bg/bulgaria/2019/05/22/3909217_izbornite_komisii_niama_da_sravniavat_protokolite_ot/", "text": "Изборните комисии няма да правят контролно преброяване и сравнение на протоколите от машинното гласуване с броя на индивидуалните хартиени разписки, които се издават. Има възможност това да бъде направено, но само в случаите на съмнение за разминаване в данните или манипулация, но не и като контролна процедура, обясни говорителят на ЦИК Александър Андреев. \"Разпечатва се протокол от машината с действителните данни от гласовете. Би могло да се сравнява, ако има някакво съмнение. Не би следвало да има съмнение за разлика между това, което отчита машината и в разписките\", каза Андреев. \"Би следвало обратното да е - да има доверие в машинното гласуване, защото целта е по всякакъв начин да не бъде допуснато съмнение относно отчитането на гласовете\", добави още той. \"Ако се появи някакво съмнение, то тогава ще го обсъждаме и комисията ще го прецени, но не в рамките на изборния ден, а в рамките на отчитането след приключването на изборите\", каза Андреев. Темата с контролното отчитане на гласовете бе повдигната от изборния експерт и наблюдател Стоил Стоилов. В личната си страница във Фейсбук той разказва, че е поискал от ЦИК да въведе процедура за контролно броене на разписките от машинното гласуване и да се сравнят резултатите с данните от машинния протокол. \"Поисках това да стане в 30% от секциите с машинно гласуване като мярка за укрепване на доверието в изборния процес и мотивация за ползване на машините\", разказва Стоилов. От ЦИК обаче са отказали контролното преброяване със същия мотив, който заявиха и пред \"Дневник\" - \"Контролно ръчно преброяване се прави задължително, когато гласуването с машини е единственият начин, по който гласоподавателите могат да упражнят правото си на глас\". Освен това в писмото казват, че предложението ще бъде обсъдено след приключване на изборния процес. Стоил Стоилов е бил член на обществен съвет към парламентарната комисия при обсъждане на изборния кодекс през 2014 г. и е изборен експерт и наблюдател. Той публично задава няколко важни въпроса към ЦИК, породени от отговора на комисията и от отказа за контролно преброяване. \"Може ли да посочите правното основание за това твърдение? Има ли подобен текст в Изборния кодекс, в международен правен инструмент или в друг нормативен документ? Кое Ви дава основание да твърдите, че ако има смесено гласуване, то не се прави контролно броене? Какъв е проблемът да има контролно броене при смесено гласуване?\", пише Стоилов. \"Според българския вариант на смесено гласуване протоколът с резултатите, изготвен от СИК, е резултат на механичен сбор от съответните реквизити (редове) на машинния протокол и на резултатите от ръчното броене. Не се публикуват резултатите на двата типа гласуване поотделно. Това прави невъзможно да се проследят тенденциите при двата типа гласуване и да се търсят евентуални изборни манипулации като неотчитане на гласовете за всички партии, неотчитане на преференциите и др.\", добавя авторът. За да се направят аргументирани анализи на машинното гласуване, той предлага на ЦИК освен протоколите за резултата в секциите, отделно да се публикуват и само машинните протоколи от секциите, в които ще се проведе машинно гласуване. Според изборния експерт решението на ЦИК е неправилно и не допринася за изграждане на доверие в изборния процес. \"За мен този отказ поставя под съмнение смисъла и здравия разум от харченето на 7.5 млн. лева за машинно гласуване без достатъчно гаранции за неговата достоверност и без то да има принос в укрепване на доверието в изборния процес\", пише Стоилов. Машинното гласуване ще бъде възможно в 3000 секции в цялата страна.  Устройствата са произведени в Тайван  специално за България и според Веселин Тодоров (изпълнителен директор на фирмата доставчик \"Сиела Норма\") техниката е достатъчно надеждна и гарантира честен вот, без манипулации.", "date": "2019.05.22", "title": "Изборните комисии няма да правят контролно броене при машинното гласуване"}
{"url": "https://www.dnevnik.bg/sviat/2019/05/22/3909648_nai-golemiiat_britanski_operator_izkljuchi/", "text": "Най-големият мобилен оператор в Обединеното кралство обяви, че изключва телефоните на китайския гигант \"Хуауей\" от бъдещото си 5G (пето поколение) покритие, предаде \"Файненшъл таймс\". Решението следва включването на \"Хуауей\" в \"черния списък\" за бизнеса в Съединените щати  след обявяване на \"извънредно положение\"  в комуникациите. Впоследствие \"Гугъл\"  обяви, че изолира устройствата  на китайската компания от операционната си система \"Андроид\". EE, която е част от мрежата на британския телеком BT, смята да пусне 5G услуги другата седмица, след като положи усилия да изпревари \"Водафон\" (нейната мрежа ще тръгне през юли). Първоначалният план бе това това да стане и за устройства на \"Хуауей\" и по-конкретно за Huawei’s Mate 20 X 5G, един от първите поддържащи петото поколение смартфони. Според  FT  обаче тази стъпка сега е \"на пауза\" заради несигурността за използването на \"Андроид\", обяснява изданието. В шест града Марк Алера, главен изпълнителен директор на ЕЕ, е цитиран с думите, че не е налице \"сигурността на услугата\", нужна, за да се предложат дългосрочни договори. В радиооборудването на 5G мрежата обаче ще продължи сътрудничеството както с \"Хуауей\", така и с \"Ериксон\". В интервю за \"Ройтерс\" Алера обяснява, че \"паузата\" ще продължи, докато компанията не се увери, че за устройствата ще има постоянна софтуерна поддръжка. Във Великобритания пускането на мобилната мрежа пето поколение - която експерти очакват да доведе до технологична революция с годините - бе засенчено от спора между администрацията на американския президент Доналд Тръмп и \"Хуауей\". Заради него Вашингтон лобира в Лондон и други европейски столици за пълно изключване на компанията от 5G мрежите. Телекомуникационната индустрия от своя страна лобира пред правителството да не налага такава забрана. Мрежата ще бъде пусната в шест града единствено с телефони \"Самсунг\" и OnePlus, а до следващото лято броят им трябва да се увеличи до 50. Според \"Файненшъл таймс\" очакването е мрежата в началото да е по-скоро \"подобрена 4G мрежа, предлагаща скорост, 10 пъти по-добра от днешните смартфони\". Преходът към пълноценна 5G мрежа на ЕЕ с изключително ниска латентност трябва да приключи до 2023 г.", "date": "2019.05.22", "title": "Най-големият британски оператор изключи устройствата на \"Хуауей\" от 5G мрежата си"}
{"url": "https://www.dnevnik.bg/biznes/2019/05/22/3909707_klientite_sami_da_opredeliat_taksa_sgradna_instalaciia/", "text": "Клиентите на топлофикационните дружества да могат сами да определят дела на топлинната енергия, която ще се плаща за сградна инсталация, но в определен диапазон - от 20 до 40%. Това е записано в проект за промени в Наредбата за топлоснабдяването, публикувана за обществено обсъждане от Министерството на енергетиката, съобщава  в. \"Сега\".  Конкретният размер ще бъде определян от общото събрание на етажната собственост. Предвидено е да се премахне възможността клиентите да бъдат поставени в зависимост от преценката на дружеството за топлинно счетоводство. Мотивите към документа гласят, че сградната инсталация е обща част и разходите за нея са задължение на етажната собственост, затова тя трябва да решава по какъв начин да бъдат разпределяни. В последните месеци стана известно, че според някои разчети таксата \"сградна инсталация\" достига над 50% от общата сума, а в същото време се определя по непрозрачен и необясним за хората начин. За проблема  алармира и омбудсманът Мая Манолова . Наредбата идва именно след решението на тричленен състав на Върховния административен съд, който отмени формулата, с която се определя топлината, отдадена от сградната инсталация. Решението бе обжалвано от министъра на енергетиката пред петчленен състав, но засега няма окончателно произнасяне на съда. В момента не е ясно защо промените се правят преди произнасянето на втората инстанция. Само преди дни пък Съдът на ЕС се произнесе, че дори при откачени радиатори потребителите дължат такса \"сградна инсталация\". Наредбата предвижда и промени, свързани с абонатите, които трайно не живеят в имотите си (например са в чужбина), а в същото време са задължени да осигурят достъп за отчитане на показанията на уредите и водомерите за гореща вода. Предвидено е това задължение да отпадне, ако в имотите им са монтирани уреди за дялово разпределение с възможност за дистанционен отчет. В края на април топлофикациите  поискаха поскъпване на парното от 3% до 108% . Предишното увеличение  бе през есента  на миналата година. Преди това  от 1 юли също  имаше повишение на цената на топлоенергията.", "date": "2019.05.22", "title": "Клиентите сами да определят такса \"сградна инсталация\", предвижда наредба"}
{"url": "https://www.dnevnik.bg/sviat/2019/05/22/3909567_turciia_se_gotvi_za_amerikanski_sankcii_zaradi_ruskite/", "text": "Турция се готви да придобие руските зенитни комплекси С-400 и не смята да се отказва от плана си заради Съединените щати. Това каза на пресконференция турският министър на отбраната Хулуси Акар, цитиран от \"Ройтерс\". Договорът за комплексите бе подписан в края на 2017 г. и е на стойност 2.5 млрд. долара. Акар добави, че страната му се готви за възможни санкции заради закона  CAATSA  (\"За противодействие на противниците на Америка чрез санкции\"),  приет във Вашингтон и влязъл в сила  миналата година. По думите на Акар Турция едновременно разглежда предложението на САЩ за продажба на комплекси \"Пейтриът\", но и изпраща екип в Русия за обучение с ракетите, които ще получи. Според в.  \"Хюриет\"  Акар също така подчертава, че Турция се нуждае от съвременни системи за противовъздушна отбрана за своите 82 млн. жители и ще изпълни всички задължения по програмата за доставка на F-35. САЩ вече са заплашвали да прекратят заради решението за С-400, настоявайки, че всички страни от НАТО, каквато е и Турция, трябва да купуват военно оборудване с един и същи стандарт, на който руските комплекси не съответстват. По-рано телевизия Си Ен Би Си съобщи, позовавайки се на собствени източници, че САЩ са отправили ултиматум към Турция с изискването до края на първата седмица от юни да се откаже от покупката на С-400, за да не бъде извадена от програмата и да не получи вече поръчаните 100 самолета. Информацията няма потвърждение, но Кремъл осъди всякакъв ултиматум по темата като неприемлив. \"Сделката за С-400 е завършена и ще се изпълни\", каза прессекретарят на президентството Дмитрий Песков, цитиран от РИА \"Новости\". \"Никъде в споразумението за F-35 няма клауза за изключване от партньорството заради покупка на С-400\", казва Акар. \"Турция плати 1.2 млрд. Произведохме навреме и частите, които ни бяха поръчани. Какво повече трябва да направим?\"", "date": "2019.05.22", "title": "Турция се готви за американски санкции заради руските ракети С-400"}
{"url": "https://www.dnevnik.bg/razvlechenie/2019/05/22/3909503_fotogaleriia_cvetnata_feeriia_ot_izlojenieto_v_chelsi/", "text": "В Лондон бе открито най-престижното събитие в календара на британските градинари - Изложението за цветя в Челси, което се организира от Кралското градинарско общество, чийто патрон е кралица Елизабет.", "date": "2019.05.22", "title": "Фотогалерия: Цветната феерия на изложението в Челси"}
{"url": "https://www.dnevnik.bg/sviat/2019/05/22/3909713_zapochna_likvidaciiata_na_goliam_britanski/", "text": "Британски съд нареди в сряда да започне принудителна ликвидация на \"Бритиш стийл\" - вторият по големина производител на стомана в страната, което застрашава работните места на 25 000 души. Трима души са назначени от съда в ръководството на компанията, която обяви, че не спира веднага работа, а ще продължи да търгува и изпълнява поръчки на клиентите си, както и да плаща на персонала си, докато обмисля останали ли са някакви възможности за спасяване. Министърът на икономиката Грег Кларк съобщи, че правителството ще се опита в следващите седмици да намери начин \"Бритиш стийл\" да продължи работа. Но той обясни също, че правните му съветници са обяснили, че няма да е законно държавата да кредитира или да дава кредитни гаранции на собственика или на която и да е друга страна с интерес в дейността на компанията. До 2016 г. собственик бе индийският гигант \"Тата\", но тогава трите предприятия на \"Бритиш стийл\" бяха купени срещу символичния 1 паунд от \"Грейбул кепитъл\" - компания, специализирана в оздравяването на закъсали производства. Но новият собственик така и не успя да получи десетките милиони паунди кредит от правителството, на които разчиташе. Първоначалните надежди на \"Грейбул\" бяха за 75 милиона паунда, но ги ограничи до 30 милиона и обещание да вложи повече собствени средства. Служителите на металургичното предприятие са около 5000 и са съсредоточени предимно в Скънторп в Северна Англия. Други 20 000 души са зависими от веригата за доставки. \"Харгрийвс сървисиз\" вече обяви, че ако \"Бритиш стийл\" спре да търгува, само техните годишни загуби ще са 11 милиона паунда.", "date": "2019.05.22", "title": "Започна ликвидацията на голям британски производител на стомана"}
{"url": "https://www.dnevnik.bg/razvlechenie/2019/05/22/3909721_video_izleze_pulniiat_treilur_kum_imalo_edno_vreme_v/", "text": "Новият, девети поред филм на Куентин Тарантино \"Имало едно време в Холивуд\" с участието на Леонардо ди Каприо, Брад Пит и Марго Роби в главните роли направи своята официална премиера на фестивала в Кан вчера  Успоредно с това онлайн бе публикуван и целият трейлър към филма. В началото му всичко изглежда като комедия, в която актьорът Рик Далтън (Ди Каприо) и неговият каскадьор Клиф Буут (Пит) се забавляват, докато снимат най-различни филми. Когато обаче Далтън разбира, че негова съседка е една от изгряващите звезди Шарън Тейт (Марго Роби), нещата приемат малко по-мрачен облик. Първоначално бе обявено, че голямото киносъбитие на Френската ривиера ще мине без това заглавие в конкурсната си програма, тъй като филмът не бе завършен, но в крайна сметка той  успя да влезе в надпреварата в последния момент . Въпреки прожекцията в Кан сюжетът на филма и съответно неговият край ще се пазят в тайна до официалното му пускане по големите екрани на света през юли, тъй като Тарантино помоли лично публиката да не издава финала, за да не разваля удоволствието на другите зрители.", "date": "2019.05.22", "title": "Видео: Излезе пълният трейлър към \"Имало едно време в Холивуд\" на Тарантино"}
{"url": "https://www.dnevnik.bg/sport/2019/05/22/3909723_ediniiat_kandidat_za_letishte_sofiia_predlaga_da/", "text": "Изграждане на нов национален стадион включва предложението на единия от  кандидатите за концесията на летище \"София\" . Консорциумът \"Витоша\", в който влизат Manchester Airports Group (MAG) и нейният партньор Beijing Construction Engineering Group (BCEG), планира \"независима и допълнителна инвестиция на стойност от 600 милиона евро, която е извън обхвата на основната инвестиционна оферта от близо 1.5 милиарда евро\", се казва в информация до медиите. Разширеното предложение е подадено пред Министерството на транспорта. Консорциумът изразява готовност да се включи в развитието на Airport City Sofia (Летищен град София), част от който да е нов национален стадион, отговарящ на категория 4 по стандартите на УЕФА. В допълнителния проект влизат още търговска зона, магазини, зона за отдих и логистични съоръжения, \"за да се създадат допълнителни бизнес зони в София, както и такива за развлечения\". От агенцията, която обслужва консорциум \"Витоша\", обявиха пред \"Дневник\", че целта е Airport City Sofia да бъде до летището и да е в близост до метрото. Темата за изграждането на нов национален стадион в София се обсъжда все по-усилено от септември насам. Преди дни главният архитект на столицата  Здравко Здравков заяви, че има четири възможности за местоположението му . През есента министър-председателят  Бойко Борисов обяви настоящия \"Васил Левски\" за ненужен  и призова за обществено обсъждане за преместването му. По-късно  Кралев заговори за друга възможност  - с 30 млн. лева той да бъде пригоден дори за домакинство на световно първенство. Към днешна дата  отговорните институции отново говорят за промяна . Проектът на консорциум \"Витоша\" предвижда новият стадион да е мултифункционален и да е готов за евентуалното домакинство на България на младежките зимни олимпийски игри през 2024 г. \"Нов стадион с емблематичен дизайн ще може да бъде използван както за световни първенства, така и от гражданите за ежедневни спортни дейности\", каза Греъм Фъргюсън, директор по корпоративно развитие за MAG. \"Проектът ни за Airport City Sofia ще предостави нужните услуги на пазара, които в момента липсват, за висококачествена и добре свързана бизнес среда и ще предостави нужните условия на бизнеси, които имат интерес да стъпят на българския пазар, на Балканите, както и на международния пазар, най-вече чрез глобалната свързаност, която едно летище може да осигури\", добавя той. Изграждането на стадиона би попаднало в отговорностите на BCEG. Компанията е участвала в много от спортните съоръжения за олимпийските игри в Пекин през 2008 г., както и при построяването на националния стадион на Танзания и Стадиона на работниците в Пекин, се казва в информацията. Според условията на процедурата срокът на концесията на летище \"София\" е 35 години с възможност за удължаване, като победилият участник се ангажира да изгради трети терминал, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.05.22", "title": "Единият кандидат за летище \"София\" предлага да построи и национален стадион"}
{"url": "https://www.dnevnik.bg/biznes/2019/05/22/3909768_veche_da_e_iasno_koito_dava_nai-evtin_gaz_ot_nego/", "text": "Сега вече да е ясно - който дава най-евтин газ, от него взимаме\". Това обяви премиерът Бойко Борисов, след като с гръцкия му колега Алексис Ципрас дадоха началото на строежа на интерконектора между двете държави край кърджалийското село Кирково. След самата церемония, докато лично шофираше служебния автомобил към чакащите ги хеликоптери, Борисов се обърна към госта си с думите: \"С тебе сега правим магистрали, газови, който даде най-евтин газ, плаща за транзит и минава\". В официалната си реч преди церемонията българският премиер подчерта, че много делегации са ходили до Азербайджан, добре са си изкарвали там, но доставки на газ не са договорили. Той подчерта, че въпреки договорката за момента за доставка на 1 млрд. кубически метра то със сигурност обемът ще нарасне до 1.2 млрд. От думи към дела Според Бойко Борисов след изграждането на газовия хъб ще се даде пълна диверсификация и реална доставка на газ. \"Както се казва, вървим от думи към дела. Два огромни газопровода, огромен хъб. Газ от нашите находища, газ втечнен от САЩ. 1 млрд. кубика капацитет има хранилището в Чирен, купуваме лятото евтин американски газ, нагнетяваме лятото, зимата взимаме от други\", така обясни той икономическата изгода от проекта. Вече в колата, Алексис Ципрас посочи на Борисов, че газовият хъб ще се строи от гръцка компания, която е дала добра ценова оферта, но и има сериозен опит на подобни обекти. \"Щом компанията е гръцка, ти ще ги контролираш да работят по-бързо\", заръча му българският премиер. На въпрос на Ципрас за някакви проблеми с обществената поръчка, предшествала сключването на договора, Борисов отговори: \"Ние правим обществени поръчки по европейски модел - който спечели, той е\". Иначе самата церемония беше изключително кратка, като Борисов на няколко пъти посочи, че двамата с Ципрас имат много ангажименти покрай предстоящите европейски избори. За да не губят време, двамата стигнаха близо до мястото с хеликоптери (1 час път за Борисов и 1.20 минути за Ципрас). Оттам до самата церемония се предвижиха с коли. Сред гостите на първата копка бяха американският посланик Ерик Рубин, един от вицепремиерите на Азербайджан и кметове от областта.", "date": "2019.05.22", "title": "Вече да е ясно - който дава най-евтин газ, от него взимаме, обяви Борисов (видео)"}
{"url": "https://www.dnevnik.bg/evropa/2019/05/22/3909759_vuzhodut_na_mistur_brekzit/", "text": "Посрещат го като звезда: залата се пръска по шевовете, когато Найджъл Фараж - човекът, когото Доналд Тръмп нарече \"Мистър Брекзит\", излиза на сцената в Нюпорт, Южен Уелс. Ентусиазираната публика заглушава с бурни ръкопляскания още първите му думи: \"Отново съм тук\". Стотици привърженици на Фараж, също и от околните населени места, са се стекли в малкото крайбрежно градче, за да видят и чуят своя идол. Основаната от него специално за европейските избори \"Партия на Брекзит\" има всички шансове да спечели най-много гласове във Великобритания. Пред своите привърженици той обявява, че на тези избори въпросът опирал до това каква страна иска да бъде Великобритания. \"Става дума за възраждането на демокрацията – ни повече, ни по-малко\", уверява той. По думите му с гласуването за Брекзит народът е възложил ясен мандат на политиците. А това, че задачата още не е изпълнена, според него, се дължи на провала на британските политици. Едно нещо обединява привържениците на Фараж - чувството, че са били измамени. Много от дошлите на срещата в Нюпорт избиратели преди са гласували за консерваторите, но сега са разочаровани от министър-председателя Тереза Мей и нейното правителство. Срещу омразните \"брюкселски бюрократи\" Сред тях е и Монима О'Конър от едно малко селце в Уелс, която заедно с мъжа си държи малък санитарен магазин. Жената не разбира защо Великобритания още не се е отървала от омразните ѝ \"брюкселски бюрократи\". Казва ни, че Тереза Мей всъщност никога не е искала истински страната ѝ да напусне ЕС, а само се е преструвала. Като дребен търговец, който не изнася нищо в ЕС, жената не вижда никакви облаги от членството в общността. Привържениците на Найджъл Фараж използват силни думи - те наричат Тереза Мей \"предателка\" и са решени страната им да се раздели с ЕС – независимо дали има или няма споразумение с Брюксел, защото са убедени, че Великобритания има сили да се справи и сама. Залата аплодира Фараж най-бурно, когато той отправя стрели към политиците в Уестминстър. Неговите обвинения срещу \"политическата класа, която се самообслужва\" досега бяха адресирани основно към Брюксел. Сега обаче той се надява, че най-после ще се изпълни една негова стара мечта - да стане депутат в британския парламент. Дотук той е правил седем опита - и всичките до един - безуспешни. \"Трябва да спрем Фараж\" На друга предизборна проява в град Бат, Южна Англия, Рейчъл Джонсън сипе остри критики срещу Найджъл Фараж. Сестрата на Борис Джонсън е водещ кандидат на новата проевропейска партия Change UK (\"Промяна за Обединеното кралство\") и за първи път се кандидатира за Европейския парламент. \"Непременно трябва да спрем Фараж\", гласи посланието ѝ. Тя настоява за втори референдум, без какъвто \"сме обречени на безкраен хаос\". \"Промяна за Обединеното кралство\" е надпартийно обединение на депутати в Долната камара на британския парламент, което за първи път участва в европейските избори. Неговите членове са недоволни от неефективната Брекзит политика на собствените им партии, а основната им цел – да се проведе втори референдум. За разлика от препълнената зала в Нюпорт, събрала привърженици на Брекзит, в клуба по крикет в Бат за посетители са подредени само 4 реда столове. Рейчъл Джонсън обаче демонстрира разбиране за това, че на хората им е дошло до гуша от темата и \"просто искат да се махнат\". И точно това е опасното, предупреждава тя. \"Ако Великобритания напусне ЕС без споразумение, защото депутатите ни просто не могат да се разберат за това, ще започнат истинските ни проблеми\" - Великобритания ще трябва да се договаря поотделно с всички за всичко, започвайки съвсем отначало, разяснява Джонсън. Либералдемократите пък се определят като глас на разума. В центъра на Лондон те представят своята програма на голяма предизборна проява, за която е дошъл и Ги Верхофстад. Тяхното послание е ясно: \"Издигаме нашия глас срещу националистите и популистите в цяла Европа\", уверява гостът. Верхофстад е координатор на Европарламента за Брекзит. Водещият кандидат на либералите в Лондон, подкрепяна от Верхофстад, носи \"проевропейски\" обеци - светещи жълто-сини звезди. За резултата от британския референдум за Брекзит обаче тя не обвинява толкова Брюксел, колкото политиката на икономии на правителството на Мей. В актуалните нагласи на избирателите либералите засега заемат второто място, но само с около 16 процента от гласовете. А новата партия \"Промяна за Обединеното кралство\" досега е успяла да убеди едва 5 процента от британските избиратели. Неоспорим фаворит е \"Партия на Брекзит\" на Найджъл Фараж - с очакван резултат от около 35 процента. Фараж събира точки с прости и запомнящи се послания Проевропейските партии изглеждат напълно безсилни срещу Фараж. Но вместо да обединят сили срещу него, те се явяват на изборите поотделно и дори една срещу друга. От техния лагер често се чува, че Брекзит бил грешният отговор на един правилен въпрос. Но и привържениците на членството в ЕС досега не са намерили верния отговор на този въпрос. Затова пък посланието на Фараж е простичко и лесно се запомня – той ги уверява, че с негова помощ отново ще могат да се гордеят със страната си. И критикува \"политиците от кариерата\", макар че самият той от десетилетия вече представлява страната си в ЕП. Много от присъстващите на срещата в Нюпорт искат да бъдат част от новата политическа сила и стават членове на партията на Фараж. А Монима О'Конър грабва един от предизборните плакати, за да го окачи на видно място и в нейното село. Тези дни из цяла Великобритания се появяват подобни плакати – и броят им е значително по-голям, отколкото би се искало на двете основни партии.", "date": "2019.05.22", "title": "Възходът на \"Мистър Брекзит\""}
{"url": "https://www.dnevnik.bg/evropa/2019/05/22/3909788_evrokomisiiata_predlaga_nachin_da_se_uvelichi/", "text": "Европейската комисия предложи днес да бъде въведена по-голяма прозрачност при обявяването на цените на храните, предаде пресслужбата на институцията. Предложението предвижда на всеки етап от веригата за доставки в хранително-вкусовата промишленост да се обявяват най-важните ценообразуващи елементи. Разликите между покупните и продажните цени могат да покажат междинните разходи (превоз, застраховане, складиране) от продавача до купувача. По-голямата прозрачност се очаква да повиши доверието в ценообразуването. Достъпът до обновена и лесно достъпна информация за състоянието на пазара също е от ключово значение за добрата конкурентоспособност на световния пазар, допълва комисията. Докато, от една страна, има много данни за движението на селскостопанските пазари (цени, производство, запаси), почти няма сведения за други ключови пазари по веригата за доставки на селскостопански стоки и храни - като преработката на храни и търговията на дребно, които са звеното между земеделските производители и потребителите. Земеделските производители са поставени в изключително неизгодно положение на пазара, отчита Еврокомисията. Предложените промени обхващат цените на месото, яйцата, млечните изделия, плодовете и зеленчуците, полските култури, захарта и зехтина. Всяка държава в ЕС самостоятелно ще събира данни за цените и пазарите и ще ги предоставя на ЕК. Комисията препоръчва на държавите да изберат икономически най-целесъобразния подход и да не се насочват към събирането на данни от малките и средните дружества.", "date": "2019.05.22", "title": "Еврокомисията предлага начин да се увеличи прозрачността при ценообразуването"}
{"url": "https://www.dnevnik.bg/sport/2019/05/22/3909676_nacionali_po_badminton_obviniha_sestri_stoevi_v/", "text": "Сестрите Стефани и Габриела Стоеви са проявявали неуважително и високомерно отношение в последните две години, твърдят останалите състезатели в националния отбор. Те участваха в обща пресконференция с председателя на федерацията по бадминтон Володя Златев, на която представиха своята позиция. Преди ден  Стоеви обявиха, че повече няма да се състезават за България . Европейските шампионки заявиха, че са силно разочаровани от отношението на Златев и го обвиниха, че не им е предоставил средствата, отпускани от министерството на спорта. Златев отвърна, че разполага с документи за банкови преводи, които потвърждават, че сумите са преведени. И добави, че  назначената от министъра на спорта Красен Кралев проверка  ще го потвърди. Той се надява Стоеви да размислят и да продължат да играят за България. По думите му трябва да има обединение и да се продължи с положителна нагласа. \"Имаме планове за развитие, което смятам, че е правилно.\" Председателят на федерацията обяви, че няма потвърждение дали Стоеви искат да се състезават за Франция. Но каза, че според международните правила те биха могли да играят за друга държава най-рано през март 2021 г. Въпреки скандала той е против възможността Стоеви да бъдат наказани от българската федерация. Крайното решение по случая ще бъде взето от 13-членния управителен съвет на организацията. Водещата българска състезателка в индивидуалните турнири от последните години Петя Неделчева каза, че сестри Стоеви са проявявали неуважение и са я наричали \"турист\". Мениджърът на друга от националките Линда Зечири - Джема, каза, че Стоеви са били обхванати от необичайна за бадминтона звездомания. \"Имам в телефона си съобщения от баща им, който нарича националния отбор \"туристи\". Това означава, че нямат уважение към хората, с които тренират. Обидени сме, че не бяха до нас тогава, когато имахме нужда от тях. В последните две години се чувстваме предадени\". Националът Иван Русев допълни: \"Никой не оспорва техните резултати. Постигнали са много. Съгласен съм да им се дават 50%, а и повече от финансирането на федерацията. Те са лицето на нашия спорт. Ние им помагаме да се развиват и да постигат най-високите цели, но в същото време трябва да се помага и на нас. Преди време те са били в нашата позиция.\" Златев посочи, че Стоеви са първите български състезателки с физиотерапевт на всички турнири, което се фактурира от федерацията. Имало случаи обаче, в които баща им отказвал другите българи в отбора да получават помощ от физиотерапевта, заяви Джема Зечири. \"Мисля, че истината ще излезе наяве и ще се разбере тяхното отношение към нас\", каза Линда Зечири.", "date": "2019.05.22", "title": "Национали по бадминтон обвиниха сестри Стоеви в звездомания"}
{"url": "https://www.dnevnik.bg/bulgaria/2019/05/22/3909729_plamen_georgiev_uduljil_otpuskata_si_do_sredata_na_juni/", "text": "Председателят на антикорупционната комисия Пламен Георгиев е удължил платения си годишен отпуск до средата на юни. Отпускът му изтичаше вчера, но проверката на прокуратурата и НАП все още не е приключила. Данъчните проверяват всички приходи и разходи ден по ден за 6 години назад. Освен финансовите потоци в сметките на Георгиев се проверяват и тези на съпругата му Ирена, която е стоматолог и има собствена фирма. \"Това е много сериозна проверка. Знам, че прокуратурата определи 2-месечен срок, който мисля, че скоро изтича. Ако от НАП не са приключили, сигурно ще поискат удължаване на срока. В моите представи проверката можеше много бързо да приключи, защото все пак съм държавен служител и на държавна заплата, но се оказа, че наистина това е сложна проверка\", обясни пред \"Дневник\" Пламен Георгиев. Той каза, че не вижда с какво би могъл да попречи на проверката, ако е на работа, тъй като тя се извършва от НАП и прокуратурата. Въпреки това заяви, че ще изчака официалното й приключване. Твърди и че се е откъснал от работата, но се чува с колегите си и обсъжда само и единствено международни конференции, за които комисията получава покани за участие. \"Готов съм да си подам оставката, ако има каквито и да е съмнения. Но аз и до ден днешен не разбирам как изобщо бях замесен в цялата тази ситуация. Всъщност парите ми са кристално чисти – имам кредит и наследствен апартамент\", категоричен е председателят на КПКОНПИ. Преди да стане част от скандала с имотите, името на Георгиев бе спрягано за един от евентуалните кандидати за поста главен прокурор, след като изтече мандатът на Сотир Цацаров през януари 2020 г. \"Нито имам желание, нито някой е говорил с мен по този въпрос. Благодаря на тези, които са дали оценка за работата ми, но моята работа е в комисията. Казвам го категорично и ясно. И аз четох по медии, но нито някой е говорил с мен, нито аз намирам своето поприще на друго място. Много години отне тази комисия да заработи както трябва да работи. Много е трудно да полагаш основите на един нов орган и това ме накара да остана и да приема предложението\", заяви Георгиев. Той посочи, че дълги години е успял да опази доброто си име, защото, по думите му, всичко е кристално чисто. \"Няма дори петънце на вина и съмнение, а бях омерзен и очернен\", смята шефът на комисия \"Антикорупция\" Георгиев обясни подробно, че не е декларирал спорната тераса, тъй като в нотариалния акт тя е вписана като обща част. По думите му има тълкувателно решение на съда, според което покривът на жилищна сграда, дори и да има други функции, включително и на тераса, не може да промени основното си предназначение. \"Този покрив е по-голям от апартамента – 150 кв. м. апартамент и 180 кв. м. тераса. Как да декларирам покрива? Ако го бях декларирал, щяха да ме обвинят, че съм заграбил обща част и щяха да бъдат прави. Аз съм декларирал терасата, която е към апартамента, но не и покрива. Не съм ползвал влияние при покупката, апартаментът е купен от частно лице, което е намерено по обява. Отделно от това и до днес не мога да разбера в какво ме обвиняват\", каза Георгиев. Той обясни, че сградата е строена преди 12 години, а той е купил жилище в него през 2017 г.  Навесът и сауната, които бяха констатирани  от общината като незаконни, вече са били там, когато председателят на комисия \"Антикорупция\" е станал собственик на жилището. \"През 2012 или 2013 г. е имало няколко проверки от общината, има и снимки. На тях се вижда невесът. Проверяващите тогава не са установили проблем или са го приели за незначително нарушение\", коментира Георгиев. Той обясни и че покривът-тераса не е ипотекиран. \"Как мога да ипотекирам обща част? До ден днешен се пише, че съм ипотекирал обща част. След като нотариусът ме предупреди, че няма как да купя терасата, защото е покрив на блока. До него има излаз само от нашия апартамент, въпреки че е обща част. И преценихме със съпругата ми, че ще плащаме данъци, защото така е честно и защото го ползваме\", каза Пламен Георгиев. \"Ако проверите, едва ли има друг луд като мен да си плаща данъци на общата част. Но аз мисля, че така е морално и така е редно\", смята председателят на КПКОНПИ. На 17 април проверка на инспекторите установи, че  и сауната на терасата  на шефа на антикорупционната комисия Пламен Георгиев е без документи. Георгиев излезе в отпуска  по предложение на премиера Бойко Борисов, докато прокуратурата проверява законността на имотните му сделки. Пред журналисти  той отказа да отговори на многократно зададения му въпрос  колко души ползват терасата. В официална позиция в началото на разследването Георгиев обясни, че  терасата е част от общите площи на кооперацията  и затова не я е декларирал като своя. Няколко дни по-късно обаче Би Ти Ви обяви, че тя фигурира в договора за ипотека на жилището. След разследване на антикорупционния фонд се разбра, че  Георгиев е пропуснал да декларира 186 кв.м тераса  от своя апартамент - тризонет, а сделките, които е сключил, са на цена, под данъчната оценка на имотите.", "date": "2019.05.22", "title": "Пламен Георгиев удължил отпуската си до средата на юни"}
{"url": "https://www.dnevnik.bg/bulgaria/2019/05/22/3909786_intelektualci_glasuvaite_za_partii_i_kandidati_s/", "text": "Ние сме граждани, обединени от ценностите на либералната демокрация и защитата на човешките права.  В навечерието на 24 май, Празника на българската просвета и култура, и на изборите за Европейски парламент на 26.05.2019 г. се обръщаме към нашите съграждани: Да се обединим категорично около демократичните принципи и либералните ценности на свободата, равенството, зачитането на гражданските и човешките права, толерантността, солидарността, опазването на околната среда и грижата за всички членове на обществото, залегнали в основните документи на Европейския съюз! С огромна загриженост отбелязваме все по-голямата поляризация в обществото както у нас, така и в глобален мащаб. Надига се краен национализъм, очертаващ нови фронтови линии. Правят се активни опити да се размие границата между религията и светската държава. Излива се огромен  финансов ресурс  в подкрепа на ултраконсервативни и популистки движения. Полагат се активни усилия да се върнат назад достиженията в сферата на човешките права и демократичните свободи, постигнати през последните години: отричат се утвърдени научни изследвания и се правят опити да бъдат подменени с пропагандни доктрини; атакуват се неправителствени организации, преподаватели, журналисти, правозащитници и представители на гражданското общество; поставят се под въпрос базисни международни документи за правата на човека и детето, които България отдавна е приела.  Новите медии се използват за манипулиране на общественото мнение, разпространяване на фалшиви новини и всяване на параноични страхове. Армии от тролове и ботове налагат екстремни позиции, маскирани като \"глас на гражданското общество\". Подкопава се доверието в авторитети и в основни източници на информация. Общественото пространство се залива с  дезинформационни кампании  до степен на пълна дезориентация и масови истерии.  В публичния дискурс нарастват уклоните към екстремизъм. Спокойните и рационални гласове се давят в блато от шумни, скандални изказвания, които провокират чисто емоционални реакции. От екрана свободно и необезпокоявано се лее реч на омразата, а от словото до реалното действие крачката понякога е твърде кратка.  България все повече се откъсва от цивилизационния си избор, направен през последните години, от демократичния път на развитие и от проевропейската си ориентация. Парадоксалното е, че именно тези, които най-активно атакуват доверието в общите европейски ценности, са първи в партийните листи за евродепутати и заплашват да разрушат нашия общ европейски дом отвътре. Всичко това е част от глобален процес, очертан в  Отвореното писмо на тридесет световни интелектуалци . Те алармират, че Европа стои пред най-голямата заплаха за съществуването си от 30-те години на XX век насам, и призовават активно да отстояваме принципите на либералната демокрация и европейските ценности.  Присъединяваме се към апела на интелектуалците и призоваваме нашите съграждани: бъдете активни, информирайте се и дайте гласа си за партии и кандидати, които ясно заявяват проевропейска, продемократична и пролиберална ориентация! Нашата европейска идентичност допълва и обогатява, а не се противопоставя на националната ни идентичност. Българската култура винаги е процъфтявала в периоди на отваряне и активен обмен с европейските и световните традиции. А Европейският съюз е най-сигурният гарант, че нашият език и нашата култура ще бъдат съхранени и ще оставят трайна следа в европейското и световното културно наследство. На всички, които предстои да ни представляват в Европейския парламент през следващия му мандат, напомняме, че той е  общност, основана на споделени ценности : зачитане на човешкото достойнство, човешките права, свободата, демокрацията, равенството и принципите на правовата държава. Тези ценности изискват да отстояваме плурализма, недискриминацията, толерантността, справедливостта и солидарността в обществото.", "date": "2019.05.22", "title": "Интелектуалци: Гласувайте за партии и кандидати с проевропейска, продемократична и пролиберална ориентация"}
{"url": "https://www.dnevnik.bg/bulgaria/2019/05/22/3909856_bul_ins_vse_pak_shte_plati_obezshteteniia_za/", "text": "Застрахователната компания \"Бул инс\" е готова да преразгледа решението си да не изплаща обезщетения на близките на загиналите в катастрофа с автобус край Своге миналата година. Най-вероятно ще се вземе решение да бъдат изплатени минималните по закон 50 хил. лв. на загинал, въпреки че от дружеството считат това за неправомерно,  съобщи \"Капитал \", като цитира свой източник. Причина за промяната на позицията е оказаният обществен натиск, включително и през регулатора - Комисията за финансов надзор, който се отразява негативно върху корпоративния имидж на компанията, както и на целия застрахователен пазар, отбелязва изданието. Сред проверка на Комисията за финансов надзор (КФН)  вчера стана известно , че \"Бул инс\" е дала на трима души по 10 лева. КФН задължава дружеството да плати обезщетения по сключената застраховка \"Злополука\" в предвидения размер до 50 хил. лв. за всеки пътник. Според експерти обаче КФН не е в правомощията си да налага принудителни административни мерки с такъв текст, тъй като това е превишение на правомощията, а дали една щета подлежи на изплащане или не е обект на съдебен спор. При инцидента  през август миналата година загинаха 20 души . Прокуратурата първо повдигна обвинение на шофьора на автобуса, а по-късно и на 7 души – длъжностни лица. Сред тях са членове на управителния съвет на Агенция \"Пътна инфраструктура\" (АПИ) и бившият директор Светослав Глосов, който  подаде оставка  през януари. От от застрахователната компания казаха, че има липсващи и фалшифицирани документи и ако не е било решението на КФН, е нямало да платят нищо. Според изпълнителния директор на \"Бул инс\" Стоян Проданов липсват доказателства, че автобусът е извършвал обществен превоз на пътници. В разпратено до медиите съобщение Комисията за финансов надзор обявява, че днес сутринта била проведена среща между ръководството й и представители на \"Бул инс\". \"Комисията провокира диалог със \"ЗД Бул инс\" АД в посока изпълнение на задълженията им, така че да се осъществи изплащането на законоустановените обезщетения по застраховка \"Злополука\" на близките на загиналите в трагичния инцидент край град Своге\", пише в съобщението. По информация на \"Капитал\" в рамките на днешния ден ръководството на \"Бул инс\" ще проведе заседание, на което ще преразгледа решението си за отказ от плащане на обезщетения за катастрофата край Своге. Това означава, че най-вероятно компанията ще преведе суми на претендиращите да получат плащания близки. Вероятно обаче \"Бул инс\" няма да се откаже от съдебните си претенции, като, ако след време тя спечели, ще може да претендира да й се възстановят.", "date": "2019.05.22", "title": "\"Бул инс\" все пак ще плати обезщетения за катастрофата край Своге"}
{"url": "https://www.dnevnik.bg/kultura/2019/05/22/3909716_proizvodstvoto_na_kusometrajno_kino_prez_2018_g_e/", "text": "През 2018 г. производството на късометражно кино в България спрямо 2017 г. драстично намалява с цели 42 процента. В същото време посещенията в театрите през изминалата година са нараснали със 7.5 процента, а посещенията в кината са паднали с 11.3 процента. Това са най-видимите тенденции, открояващи се в данните за културата в България през 2018 г. на Националния статистически институт (НСИ). В областта на киното през 2018 г. в България са произведени общо 77 пълнометражни, късометражни и среднометражни филма, в това число 46 за киномрежата, 30 за телевизията, както и 6 сериалa с общо 331 епизода. През 2017 г. са били заснети 25 пълнометражни филма, а през 2018 г. - 30, което прави увеличение с 20 процента. Увеличението обаче очевидно е било за сметка на късометражните филми, защото за същия период тяхната бройка е паднала от 81 на 47. Това означава, че  Тази тенденция удря най-вече младите кинорежисьори, които утвърждават имената си и придобиват опит именно чрез създаването на късометражни филми. При пълнометражните филми 2014 г. е била най-слаба с едва 16 заглавия, а най-пиковата точка е била през 2016 г. с 35. Спрямо предходната година през 2018 г. броят на кината (68) и киноекраните (226) е останал същият. Но докато броят на прожекциите се е намалил с 2.1 процента,  . През 2018 г. са били показани 8 575 филма, от които 1077 български, 2359 европейски, 4463 от САЩ и 676 от други страни. При сценичните изкуства през 2018 г. в действащите 75 театъра в страната са организирани 15 155 представления, посетени от от почти 2.4 млн. зрители. Спрямо 2017 г. представленията са намалели с 1.2 процента. Затова пък   Увеличението е видимо и при средния брой на посетители на представление - от 145 през 2017 г. на 158 през 2018 г. Към 31 декември 2018 г. в страната функционират 174 музея, регистрирани съгласно Закона за културното наследство, като по тематичен обхват 93 от тях са общи, а 81 - специализирани (вкл. художествени галерии). През 2018 г. музеите са били посетени от малко над 5 млн. души, което спрямо предходната година е намаление с 0.5 процента. За сметка на това  . Персоналът на музеите се е повишил с 2.2 процента и през 2018 г. е 3296 души. През 2018 г. броят на библиотеките с фонд над 200 хил. библиотечни единици остава непроменен спрямо предходната година (47), броят на регистрираните читатели е спаднал с 3.6 процента и през 2018 г. те са 239 хил., докато   и са достигали 4563 хил. Броят на книгите в библиотечния фонд е нараснал със 76 хил. заглавия. През 2018 г. естрадните концерти (поп, рок, фолк и др.) са били 547 и са посетени от 229 хил. лица, фолклорните - от 55.4 хил., а камерните и симфоничните - от 36.8 хил.", "date": "2019.05.22", "title": "Производството на късометражно кино през 2018 г. е намаляло почти двойно"}
{"url": "https://www.dnevnik.bg/tehnologii/2019/05/22/3909847_kitai_namaliava_danucite_za_proizvoditeli_na_softuer_i/", "text": "Китай намалява данъците за производители на софтуер и интегрални схеми (микрочипове) на фона на опасността контролът, наложен от САЩ върху износа на технологични продукти, да блокира дейността на китайските технологични компании, предаде \"Асошиейтед прес\". Повечето смартфони, таблети и други електронни устройства се сглобяват в Китай. Китайските производители обаче обикновено използват американски, японски или тайвански микрочипове и други компоненти. Пекин разработва собствени доставчици в опит да се възползва от рентабилността на сектора и да намали зависимостта от чуждестранни дружества. Микрочиповете са сред технологиите, при които Пекин си е поставил за цел да развие производство под егидата на държавата. Тези официални планове допринесоха за избухването на търговския конфликт с американския президент Доналд Тръмп. Компаниите за софтуер и интегрални схеми, основани преди края на 2018 година, няма да бъдат облагани с данък върху приходите през първите две години от дейността си, а през следващите три до пет години ставките ще бъдат намалени наполовина, съобщи министерството на финансите. /БТА", "date": "2019.05.22", "title": "Китай намалява данъците за производители на софтуер и чипове"}
{"url": "https://www.dnevnik.bg/razvlechenie/2019/05/22/3909790_fotogaleriia_imalo_edno_vreme_tarantino_di_kaprio_i/", "text": "Дългоочакваният нов, девети поред филм на режисьора Куентин Тарантино \"Имало едно време в Холивуд\" бе представен за първи път пред публика като част от конкурсната програма на фестивала в Кан.", "date": "2019.05.22", "title": "Фотогалерия: Имало едно време Тарантино, Ди Каприо и Брад Пит в Кан"}
{"url": "https://www.dnevnik.bg/sviat/2019/05/22/3909852_bum_na_vodorasli_ubi_milioni_ribi_vuv_fermi_za_syomga/", "text": "Бурно размножаване на водорасли е убило през миналата седмица около 8 милиона сьомги във ферми в Норвегия. Това е заличило повече от половината прогнозен ръст на продажбите, съобщи националният Съвет на производителите на морска храна, цитиран от \"Ройтерс\". Необичайно бързото разпространение на водораслите е станало по северното крайбрежие и продължава да се разраства. То се причинява от редица фактори, сред които затопляне на водата и липсата на течения. Агенцията обяснява, че водораслите полепват по хрилете на рибите и те умират от задушаване. Дивата сьомга може да напусне поразените от явлението райони, но отглежданата във ферми е блокирана на място. Норвежката Дирекция по рибовъдство съобщи във вторник, че са унищожени над 10 000 тона сьомга, отглеждана във ферми, а общата крайна стойност на загубите е около 70 млн. долара. Съветът на производителите на морска храна настоява, че щетите ще са много по-големи. \"Твърде рано е да се каже какви ще са загубите на производителите. Първоначалните данни сочат 8 милиона риби, което се равнява на 40 000 тона сьомга, която няма да излезе на пазара\", казва Паул Ондал, анализатор към Съвета. Норвегия е вторият в света износител на сьомга (1.24 млн. тона през 2018 г.) и вероятно явлението ще се повиши тази година цените на световните пазари, казва Ларс Конрад Йонсен, анализатор в компанията Fearnleys. Той посочва, че са пострадали най-вече по-малки ферми, докато никой от големите производители като Mowi или Leroy не изглежда да е засегнат, а значи и ще спечелят от поскъпването във втората половина на годината.", "date": "2019.05.22", "title": "Бум на водорасли уби милиони риби във ферми за сьомга в Норвегия"}
{"url": "https://www.dnevnik.bg/evropa/2019/05/22/3909869_makron_se_pricelva_kum_shirok_centristki_sujuz_sled/", "text": "Френският президент Еманюел Макрон представи най-ясните до момента планове за изграждането на съюз след изборите за Европейски парламент, като изрази предпочитание за центристка коалиция, която да е достатъчно широка, за да работи със Зелените и да привлече някои консервативни партии, предаде \"Ройтерс\". Макрон описа изборите, които ще се състоят между 23 и 26 май, като най-важните от провеждането на първите такива през 1979 г. На фона на търговската война между Вашингтон и Пекин, безизходицата около Брекзит, заплахата за мултилатеризма и разделенията в ЕС за миграцията, президентът подчерта, че е от основно значение тези, които са ангажирани с Европа, да работят заедно. \"На основата на резултатите от изборите трябва да изградим коалиция, която да изпълнява обещаните политики. Не искаме да завършим с лоши задкулисни компромиси\", допълни той. Неговата партия \"Република, напред\", която води оспорвана предизборна надпревара с крайнодесния Национален сбор на Марин льо Пен, се очаква да бъде ядрото на центристкия либерален алианс в Европейския парламент. В момента това е групата Алианс на либералите и демократите за Европа, която обаче може да смени името си (защо четете  тук ). Льо Пен спечели последните евроизбори във Франция през 2014 г. отчасти заради ниска избирателна активност. \"Нуждаем се от мъже и жени, които разбират Европа добре, които имат силен мандат и могат да бъдат част от прогресивната коалиция, на която се надявам, работейки заедно със социалдемократите, с части от християндемократите и със Зелените\", каза Макрон пред белгийския всекидневник \"Соар\". Тъй като нито една партия  не се очаква да получи необходимите за мнозинство  376 места, изграждането на коалиции ще е от ключово значение. Според прогнозите лагерът на Макрон ще си осигури около 100 места в 751-местния Европейски парламент, превръщайки се в третата по големина група след десноцентристката Европейска народна партия и левоцентристите от Прогресивния алианс на социалистите и демократите. Съюз със Зелените ще добави около 55 места за предполагаемия алианс на Макрон. Президентът потвърди съпротивата си срещу системата с водещия кандидат при избора на следващия председател на Европейската комисия (повече  тук ). Според него лидерите на ЕС трябва да вземат решението. Той смята, че неговият сънародник Мишел Барние, бивш еврокомисар и главен преговарящ от името на ЕС по въпроса с оттеглянето на Великобритания, следва да бъде разглеждан като възможен следващ председател на Европейската комисия. Барние досега открито не е заявявал подобно желание и не участва в процеса на \"водещи кандидати\". В официалната надпревара кандидатът на ЕНП е Манфред Вебер.", "date": "2019.05.22", "title": "Макрон се прицелва в широк центристки съюз след евроизборите"}
{"url": "https://www.dnevnik.bg/evropa/2019/05/22/3909902_za_kogo_da_glasuvate_prilojenie_pomaga_na_evropeicite/", "text": "Европейските избиратели, които още не са взели решение кого да подкрепят на изборите за европарламент от 23 до 26 май, може да получат помощ чрез приложение, създадено от Европейския университетски институт във Флоренция, предаде \"Франс прес\". Приложението  euandi2019  приканва гражданите на ЕС да оценят 22 твърдения с политически и икономически характер. Отговорите позволяват да се определи коя партия или движение са най-близки до възгледите на всеки отделен избирател, като се отчитат не само тези от родината му, а и от чужбина, се уточнява в комюнике на Европейския университетски институт. Приложението е създадено от екип от 122 експерти и политолози. Те са оценили около 250 политически партии и движения и са проучили внимателно програмата им в сътрудничество с швейцарския университет в Люцерн. Приложението е политически неутрално и достъпно на 20 езика (включително и на български).", "date": "2019.05.22", "title": "За кого да гласувате: Приложение помага на европейците да изберат партия"}
{"url": "https://www.dnevnik.bg/bulgaria/2019/05/22/3909898_ombudsmanut_se_zastupi_za_kontrolno_broene_pri/", "text": "Омбудсманът Мая Манолова изпрати писмо до председателя и членовете на Централната избирателна комисия (ЦИК), в което обръща внимание на опасения на граждани за възможни проблеми при провеждане на машинното гласуване и отчитането на резултатите от него на предстоящите избори за Европейски парламент. Повод за отвореното писмо са сигнали от граждани до омбудсмана, включително от експерта по наблюдение на избори Стоил Стоилов.  Той публикува на личната си страница във фейсбук писмо , което е получил от ЦИК в отговор на молба да бъде въведено контролно ръчно преброяване на хартиените разписки от машинното гласуване. В писмото се посочва, че такова броене се прави задължително, когато гласуването с машини е единственият начин, по който гласоподавателите могат да упражнят правото си на глас. Сочи се още, че при предстоящите избори ръчно преброяване ще се осъществява задължително, когато възникне технически проблем, свързан с отчитането на изборните резултати в изчислителните пунктове на \"Информационно обслужване\" АД. За да започне контролно преброяване, ще е необходимо решение на съответната Районна избирателна комисия. В писмото не са изложени мотиви и аргументи, които да се основават на нормативни разпоредби. На предстоящите избори  ще се гласува с машини в 3000 избирателни секции , което е около ¼ от всички секции, а в местните избори през есента на 2019 г. те ще бъдат 6000, т.е. двойно повече, припомня Манолова в писмото до ЦИК. Методическите указания за произвеждането и начина на машинно гласуване в Секционна избирателна комисия са приети с решение на ЦИК от 20 май - едва 5 дни преди изборния ден. Машината за гласуване разпечатва финален протокол с резултатите от гласуването по партии, коалиции, независими кандидати, включително и съответните преференции. Данните от финалния протокол, съдържащ обобщените данни от машинното гласуване, се обявяват публично от председателя на СИК и се вписват в протокола на СИК. \"В указанията не се предвижда контролно ръчно преброяване на хартиените разписки, а резултатите от машинното гласуване се отчитат заедно с резултатите от гласуването с хартиените бюлетини в съответните секции и се вписват в общ протокол. В случай че не се извършва контролно преброяване на хартиените разписки в СИК, при евентуално оспорване на изборните резултати такова преброяване ще трябва да се извършва от Конституционния съд\", посочва Манолова. Тя също е на мнение, че контролното ръчно преброяване на хартиените разписки е необходимо, за да се установи дали броят им и отразеното в тях съответстват на отчетените във финалния протокол гласове за партии, коалиции и независими кандидати и преференции. Подобни съображения е изложила и в искането си до Конституционния съд относно разпоредби от Изборния кодекс, създаващи опасност за свободното и демократично провеждане на изборите и нарушаващи избирателните права на гражданите и основни конституционни принципи. Освен това прави впечатление, че в общия брой на недействителните гласове не е предвидено посочване на празни гласове от машинното гласуване. Отчитане на недействителни гласове от машинното гласуване не е предвидено и във финалния протокол с резултати от машинното гласуване в избирателна секция. \"Такива числови данни са били вписвани в протокола на СИК при произвеждане на изборите за президент и вицепрезидент на републиката през 2016 г., видно от приложение № 86-хм-ПВР от изборните книжа. Това означава, че в предстоящите избори избирателите, решили да гласуват машинно, няма да имат възможност да пуснат празна бюлетина, каквато възможност са имали в предходни избори\", продължава с аргументите Манолова. \"Този извод може да се направи единствено при съпоставка на изборните книжа, свързани с машинното гласуване, приети от ЦИК за предходни избори и за предстоящите такива. Липсата на такава възможност за избирателите, които ще гласуват с машина, създава условия за неравнопоставеност спрямо избирателите, които ще гласуват с хартиена бюлетина, което е в противоречие с изборните правила\", смята омбудсманът. Освен това невъзможността да се пусне празна бюлетина се разминава и с предвиденото в техническата спецификация от документацията за обществената поръчка за специализирани устройства за машинно гласуване в избори, съгласно която \"Гласоподавателите могат да направят своя избор в съответната бюлетина или да не изберат нищо, с което да пуснат празна бюлетина.\" Манолова посочва и че не е предвидено в протокола на СИК да се вписват данни за броя на избирателите, гласували машинно, и броя на избирателите, гласували с хартиена бюлетина. Според омбудсмана по този начин не може да се направи извод каква част от избирателите са се възползвали от машинното гласуване, отчетено като общ брой, както и по партии, коалиции и независими кандидати и преференции. В методическите указания на ЦИК не е предвидено да се публикува информация за резултатите от машинното гласуване отделно от гласуването с хартиена бюлетина. \"Като обществен защитник настоявам да бъде предвидена изрично възможността за контролно ръчно преброяване на хартиените разписки за установяване на съответствието между тях и разпечатания финален протокол с резултатите от машинното гласуване, както и неговото публикуване на интернет страницата на ЦИК\", посочва Манолова. Тя добавя, че по този начин ще се гарантира достоверността на резултата от машинното гласуване, ще се избегнат съмнения в манипулиране на изборите и ще се закрепи доверието в изборния процес и конкретно в машинното гласуване.", "date": "2019.05.22", "title": "Омбудсманът се застъпи за контролно броене при машинния вот"}
{"url": "https://www.dnevnik.bg/sport/2019/05/22/3910000_baku_armenskata_vruzka_i_porednoto_izpitanie_za_uefa/", "text": "В последните две седмици  УЕФА опитва да потуши няколко бушуващи огъня на недоволство и съмнение , свързани с различни теми. От една страна, стои въпросът за  бъдещето на европейските клубни турнири  и доколко облагодетелствани ще са големите клубове и първенства. От друга, е темата за  разследването на английския шампион \"Манчестър сити\"  и възможността да бъде изваден от евротурнирите. Третата голяма тема е свързана с начина, по който се избира домакинът за финалните мачове в евротурнирите. УЕФА е подложена на натиск и  трябваше да се защитава  заради решението решителният мач в Лига Европа да се проведе в Баку. Докато ръководената от Александър Чеферин организация опитва да се справи с недоволството на привържениците на финалистите \"Арсенал\" и \"Челси\", се появи и нова тема. Този път с политически привкус. \"Арсенал\" обяви във вторник, че арменският полузащитник Хенрих Мхитарян няма да играе в Баку от съображения за сигурност. \"Имайки предвид всички възможности, трябваше да вземем трудното решение да не пътувам с отбора за финала в Лига Европа\", каза футболистът, като допълни, че много го боли.  Заради политическото напрежение между Армения и Азербайджан Мхитарян вече е пропускал мачове в Азербайджан в миналото, припомня Би Би Си. От \"Арсенал\" обявиха, че са изразили пред УЕФА дълбоките си притеснения за положението. \"Мики беше ключов играч по пътя към финала и затова е голяма загуба за нас. Тъжни сме също за това, че играч ще пропусне важен европейски финал заради подобни обстоятелства\", добавиха от клуба от Лондон. УЕФА отговори, че е получила уверения от най-високо ниво от властите в Азербайджан, че сигурността на Мхитарян е гарантирана. От футболната федерация на страната домакин на финала изразиха разочарование, че арменският футболист няма да играе. \"Въпреки че признаваме правото на личен избор да не пътува, бихме искали да изтъкнем, че като страна домакин Азербайджан е осигурила всички необходими гаранции, изисквани от УЕФА, за да се гарантира личната сигурност на г-н Мхитарян. Няма никаква причина сериозността на тези гаранции да се поставя под въпрос\", заявиха от футболната федерация на Азербайджан. Мачът е от голямо значение за \"Арсенал\". Освен престиж и купа, евентуалната победа срещу \"Челси\" ще осигури на отбора участие в Шампионската лига догодина. Това може да е първото европейско отличие за \"Арсенал\" след Купата на носителите на купи от 1994 г. \"Той иска да играе с отбора, но говори със семейството си и реши да не пътува. Това е много, много лично решение и ние трябва да го уважим. Не разбирам политическите проблеми, но трябва да уважа решението\", каза мениджърът на \"Арсенал\" Унай Емери. Посланикът на Азербайджан във Великобритания Тахир Таджизадех каза пред \"Скай спортс\", че Мхитарян е футболист от висока класа и призова и финалът в Баку да е такъв. \"Ако целта ни е да играем политически игри около него, това е нещо различно, но се надявам, че не е, защото му се плаща като футболист, а не като политик. Така че нека оставим другите теми настрана\". Генералният секретар на футболната федерация на Азербайджан Елхан Мамадов изрази увереност пред Би Би Си, че политиката стои извън спорта. \"Ние винаги защитаваме почтеността в спорта и сме уверени, че няма да има проблем със сигурността. От името на правителството и на местния организационен комитет даваме всички гаранции на УЕФА и на клуба, но мисля, че това е било лично решение на футболиста и семейството му\", заяви Мамадов. \"Арсенал\" и \"Челси\" ще играят в Баку на 29 май от 22.00 часа.", "date": "2019.05.22", "title": "Баку, арменската връзка и поредното изпитание за УЕФА"}
{"url": "https://www.dnevnik.bg/politika/2019/05/22/3910099_nesuvurshenoto_zakonodatelstvo_uvelichilo_partiinata/", "text": "Партиите и коалициите в Народното събрание са получили през 2018 г. по 13.20 лв. за спечелен глас, вместо записаните в Закона за бюджета 11 лв., заради \"несъвършенство в законодателството\". Това каза финансовият министър Владислав Горанов пред репортер на  Economic.bg  За увеличения размер на субсидията съобщи \"Шоуто на Слави\" в понеделник, а днес главният прокурор Сотир Цацаров  нареди проверка.   \"Има едно несъвършенство на законодателството, което позволява да се преразпределят част от парите на партиите и коалициите, които имат избрани народни представители\", коментира Горанов днес след като вчера пресцентърът на Министерството на финансите не отговори на въпросите на \"Дневник\". \"Няма как при сега действащия Закона за политическите партии да се получат точно 11 лева на глас. Законът е разписан така, че общата сума за гласовете на всички участници в изборите в крайна сметка да се разпредели само между правоимащите партии и коалиции\", каза финансовият министър. По думите му законът трябва да се промени така, че да е ясно, че не може да се преразпределят субсидии от действителни гласове на партии и коалиции, които обаче в последствие заради друга норма нямат право да получават субсидия и тя се разпределя между партиите, които имат избрани народни представители. По думите му сегашната формула е резултат на \"отделни норми на Закона за политическите партии\". Законът за политическите партии възлага именно на министъра на финансите да определи \"начина за предоставянето на средствата за субсидиране на партиите и коалициите\". Според неговите текстове общата сума на партийните субсидии зависи от броя на получените действителни гласове на последните парламентарни избори за всички партии, дори и тези, отбелязали \"не подкрепям никого\". Общата сума и субсидията за един глас се определят в закона за бюджета за съответната година. Именно там е записана сумата от 11 лв. на глас за тази година. Увеличеният размер идва от това, че не всички участвали в изборите получават субсидия, а само тези, събрали над 1% подкрепа. Така партиите с по-малко гласове и гласовете, неподкрепящи никого \"освобождават\" финансов ресурс, разпределян между останалите.", "date": "2019.05.22", "title": "Несъвършеното законодателство увеличило партийната субсидия, обясни Горанов"}
{"url": "https://www.dnevnik.bg/evropa/2019/05/22/3909933_polski_gradove_se_pricelvat_v_lgbt_obshtnostta_v/", "text": "Тереса Джевецка е израснала през Втората световна война, когато германските и съветските войски са се биели за контрола над нейния град Швидник в Източна Полша. В момента 83-годишната жена вижда друга заплаха пред оцеляването на своята страна: общността на лесбийките, гейовете, бисексуалните и транссексуалните (ЛГБТ). \"Нека децата имат баща и майка, а не подобни отклонения\", каза Джевецка, почиваща си на пейка в парк в Швидник, и добави: \"Иначе ще има все по-малко деца и Полша ще изчезне.\" През март общинският съвет в Швидник прие решение за отстраняване на това, което смята за разпространяване на \"ЛГБТ идеология\", в домовете, училищата и от работните места. Малко на брой населени места в предимно консервативната аграрна Полша са приели подобни решения. Възгледи, които са обидни и незаконни в много европейски страни, са широко изразявани в Полша в навечерието на евроизборите, в които правата на ЛГБТ общността са един от горещите въпроси. В ожесточената кампания управляващата партия \"Право и справедливост\" (ПиС) описа подобни права като опасни чуждестранни идеи, подкопаващи традиционните ценности в Полша - страна, крепост на католицизма. Друга мишена на ПиС е новата програма по сексуално обучение, основана на насоките на Световната здравна организация (СЗО), която трябва да бъде въведена в училищата в столицата Варшава, бастион на либерализма и управлявана от опозиционната партия \"Гражданска платформа\". Някои политици от ПиС публично осъждат програмата, като твърдят, че тя ще изостри сексуалността на децата. Лидерът на ПиС Ярослав Качински призова поляците да гласуват за онова, което той нарича \"единствената партия, която дава 100-процентова гаранция, че ценностите ни ще бъдат защитени\". Правата на ЛГБТ общността и стандартите на СЗО представляват чужди ценности, които са \"истинска заплаха за идентичността ни, за нацията ни\", каза той. Според анализатори ПиС се надява да мобилизира своята предимно селскостопанска база, като обещава да се противопостави на западния либерализъм. При положение че избирателната активност на евроизборите обикновено е най-ниска в земеделските крепости на ПиС, партията трябва да убеди повече хора да гласуват, особено след като някои допитвания показват, че  тя има равен резултат  със съперничещата проевропейска коалиция. Активистите са преследвани Всяващата разделение кампания, изглежда, привлича вниманието на избирателите. Марчин Дума, изпълнителен директор на базираната във Варшава социологическа агенция ИБРИС (IBRIS), каза, че нейно проучване, публикувано на 19 май, е показало, че избирателната активност може да бъде около 40 процента. Това е небивало за страна, където обикновено едва една четвърт от електората гласува на евроизбори. Резултатът на предстоящите избори има значение, защото ПиС и \"Гражданска платформа\" осъзнават, че той ще повлияе върху парламентарните избори, които предстоят през октомври или ноември. ПиС дойде на власт през 2015 г. и остава популярна благодарение на щедрите социални разходи, ниската безработица и националистическата риторика. Някои наблюдатели виждат паралели с предизборната кампания на партията през 2015 г., в която тя прибягна до антиимигрантска риторика. \"На ПиС й е необходим враг, някой, срещу когото да се борят, някой от когото да ни накарат да се страхуваме\", каза Бартош Сташевски, ЛГБТ активист, и добави: \"Преди бяха мигрантите. Този път е ЛГБТ общността.\" Сташевски каза, че декларациите срещу представителите на ЛГБТ в Швидник и други местни съвети не са юридически обвързващи, но въпреки това имат страховит ефект. \"Как хората от ЛГБТ общността, и особено младите, ще се почувстват, когато чуват, че местният съвет или правителство са срещу тях\", попита той. Миналата година Сташевски организира шествие за \"равенство\" в близкия град Люблин. Участниците бяха враждебно посрещнати от стотици агресивни протестиращи, които бяха разпръснати със сълзотворен газ от полицията за борба с безредици. \"Място за всеки\" През февруари кметът на Варшава Рафал Тшасковски подписа про-ЛГБТ декларация, която включваше обещание да се започне програма за училищно обучение, следваща насоките на СЗО. Членът на общинския съвет на Швидник Радослав Бжозка каза, че градът му е издал своята анти-ЛГБТ декларация в отговор на варшавската декларация, която според него е \"против ценностите на добрия морал\". Проучване на полската държавна социологическа агенция ЦБОС (CBOS) от април показва, че мнозинството поляци не одобряват позицията на Варшава по правата на ЛГБТ общността. Повечето запитани казват, че сексуалното обучение трябва да започва на възраст 10 години или по-късно. Но друга анкета на ЦБОС показва, че поляците постепенно стават все по-толерантни. В допитване от 2017 г. 24 процента от запитаните казват, че да бъдеш гей не е нормално и не трябва да бъде толерирано, в сравнение с 41 процента през 2001 г.; а 16 процента казват през 2017 г., че да бъдеш гей е нормално, в сравнение с 5 процента през 2001 г. Дори в Швидник не всеки одобрява твърдата позиция на общинския съвет. \"Няма нужда от приемане на подобни анти-ЛГБТ решения\", каза 71-годишният Франтишек Мосаковски и добави: \"Тук трябва да има място за всеки.\"", "date": "2019.05.22", "title": "Полски градове се прицелват в ЛГБТ общността в навечерието на оспорваните евроизбори"}
{"url": "https://www.dnevnik.bg/evropa/evropeiski_parlament/2019/05/22/3909859_predi_evroizborite_-_niama_ia_ochakvanata_vulna_ot/", "text": "Може би поради липсата на граждански интерес европейските избори не породиха цунами от фалшиви новини, но властите остават максимално бдителни, за да парират дезинформацията и евентуални опити за онлайн намеса. Извличайки поука от предишни операции за киберманипулация на избирателите, главно при американските президентски избори през 2016 г., институциите на Европейския съюз и страните членки въведоха цял куп предпазни мерки. Ядро на тези мерки е \" системата за бързо предупреждение \", създадена да даде възможност за по-голямо сътрудничество между властите на 28-те и европейските инстанции. Освен това към Европейската служба за външно действие беше създадено звено от 15-ина души да следят за заплахи и да предупреждават населението за опасност от намеси. \"В най-горещата фаза сме. Особено бдителни сме в дните преди изборите\", обясни европейски източник. При все това, на този етап, все още не е имало сигнал за тревога. Според друг висш европейски служител, поискал анонимност, макар страни като Русия да се опитват редовно да влияят върху общественото мнение и въпреки, че на звеното са докладвани многобройни случаи на манипулации, досега нито един от тях не е бил достатъчно сериозен, че да доведе до обявяване на общоевропейска тревога. Освен това може да става въпрос за послания, които целят да подкопаят доверието към европейските институции или да разпалят  омраза към имигрантите , без да се опитват да повлияят специално на изборите. \"Намесата в някои от докладваните случаи може да идва от Русия или Иран. Държавите, станали мишена, са балтийските страни, Румъния, Франция, Германия, но също Великобритания, а напоследък и Италия, но във всички случаи никой не отговаря на критерии за задействане на предупреждение, като \"явно координирана кампания, целяща да откаже определена категория избиратели да гласуват\", подчертава този служител. \"Прогрес\" на мрежите Макар Русия винаги да е отричала твърденията, че се опитва да повлияе върху изборите, през февруари ръководители на германските, британските и френските разузнавателни служби издадоха безпрецедентно предупреждение за риск от чуждестранна намеса. Освен това присъствието в Париж на бившия стратег на Доналд Тръмп,  Стив Банън , заподозрян от някои, че работи в полза на популисткия лагер, вдигна шум. При положение, че гласуването ще се състои от четвъртък до неделя в зависимост от страната, това относително отсъствие на \"фалшиви новини\" може би отразява липсата на въодушевление на европейците от тези избори, на които по традиция избирателната активност е много слаба. Близо 60 процента от европейските избирателите не отидоха до урните през 2014 г. Властите този път могат да разчитат също на усилията на платформите за премахване на дезинформация под натиска на няколко държави. Европейската комисия приветства в доклад в петък \"трайните успехи, постигнати от \"Фейсбук\", \"Гугъл\" и \"Туитър\" при изпълняване на ангажиментите им в полза на прозрачността и честността на предстоящите избори\". \"Фейсбук\" създаде система, предназначена да пречи на  купуването на реклами с изборна насоченост  от чужбина. Платформата разкри също регионален център в Дъблин (по образеца на т.нар. war rooms, съществуващи от няколко години за наблюдение на кампаниите в САЩ), който свързва специални екипи в САЩ и Сингапур. Те са в готовност 24 часа в денонощието в случай на опит за манипулация.  Освен това мрежата неотдавна изтри десетки профили, разпространяващи език на омразата и фалшиви новини в няколко държави от двете страни на Атлантическия океан. Неправителствената организация \"Авааз\", която настояваше за подобни действия, изрази задоволство преди няколко дни от изтриването на 27 страници с \"антисемитско, антиислямско, антимигрантско, анти-ЛГБТ и антифеминистко\" съдържание в Полша, които са имали близо два милиона последователи. По-рано Фейсбук изтри 23 страници в Италия с два милиона и половина последователи и три крайнодесни мрежи в Испания с един милион и 400 хиляди \"приятели\". Като страничен ефект от кампанията на социалните мрежи срещу потребителите, разпространяващи съдържание с послания на омраза, конспирации и дезинформация, се появява опасност тези потребители да се ориентират към средства за комуникация, които не подлежат на проследяване, като криптираните пощи. /БТА", "date": "2019.05.22", "title": "Преди евроизборите - няма я очакваната вълна от дезинформация"}
{"url": "https://www.dnevnik.bg/bulgaria/2019/05/22/3910108_pravosudniiat_ministur_obeshta_che_agenciiata_po/", "text": "Агенцията по вписванията ще публикува на 17 юни методически указания за работата на длъжностните лица по регистрацията на базата на готвен в момента анализ. Това е станало известно днес по време на срещата в Министерството на правосъдието на министър Данаил Кирилов и омбудсмана Мая Манолова с представители на Фейсбук общността на българските адвокати, съобщи пресслужбата на министерството. До нея се стигна след като  миналата седмица  64 адвокати сезираха омбудсмана  за системно постановяване на неправомерни откази от страна на регистъра.  По време на дебата адвокатите са дали конкретни примери за проблеми в регистърните производства и главно с постановяване на откази за вписване, такси и разходи в производствата, уеднаквяване на практиката и прозрачност. Министърът е запознал адвокатите с предприетите от началото на годината мерки за уеднаквяване на практиката на чиновниците и подобряване на контрола върху работата им. Една от тях е създаденият отдел \"Анализ, методология и организация\", чиято задача е да събира, синтезира и анализира информацията за постановените откази на длъжностни лица по регистрацията, както и на информация за постановени съдебни решения по обжалвани пред съда откази. Целта е на база на тези анализи Агенцията по вписванията периодично да изготвя предложения за изменение и допълнение на нормативни актове, свързани с дейността на длъжностните лица. Създаден е и отдел \"Административно-наказателна дейност\", който да наказва длъжностните лица, ако са отказвали регистрация или са извършвали вписвания неправомерно. Въведен е и принципът на случайно разпределяне на заявленията от информационната система към чиновниците. Министърът е поканил членовете на общността на адвокатите да участват в заседания на сформирания наскоро консултативен съвет към Агенцията по вписванията по темите за развитието на регистърните производства. Омбудсманът Мая Манолова е потвърдила готовността си да предложи законодателни промени за възстановяване на съдебните разноски при незаконосъобразни откази, постановени от служители на агенцията. Тя настоява още в закона изрично да се въведе и задължение ръководството на агенцията да предприеме мерки за уеднаквяване на практиката на длъжностните лица. Адвокатите са заявили, че ще предоставят конкретни предложения за подобряване на регистърното производство.", "date": "2019.05.22", "title": "Правосъдният министър обеща, че Агенцията по вписванията ще обслужва по-добре"}
{"url": "https://www.dnevnik.bg/biznes/2019/05/22/3910122_podgotvia_se_karta_na_seizmichniia_risk_za_sgradite_v/", "text": "Министерството на регионалното развитие и благоустройството утвърди Методика за анализ, оценка и картографиране на сеизмичния риск в страната и има за задача да извърши картографиране на този сеизмичен риск за сградите, инфраструктурните съоръжения и за населението. Това съобщи зам.-министърът на регионалното развитие Валентин Йовев. Днес той откри Национален център по сеизмично инженерство към към Университета по архитектура, строителство и геодезия в София. След като картата бъде готова, ще бъде набрана и специализирана геопространствена информация, която ще може да се използва от инвеститорите при проектирането и изпълнението на строителството. \"Сеизмичният риск е нещо, което може да се управлява от хората и е важно за живота на хората\", каза още на събитието инженер Йовев. Той поздрави екипа, който ще работи в центъра и пожела един ден центърът да стане институт. Националният център по сеизмично инженерство функционира и ще развива дейността си в сътрудничество с български и международни партньори. Сред основните дейности в работата му са наблюдение, експериментално и лабораторно полево изследване на поведението на сгради, съоръжения и земна основа, подложени на сеизмични и други динамични въздействия; разработване и внедряване на иновативни системи за сеизмично осигурено строителство и устройства за контрол върху сеизмичното поведение; разработване на процедури за проектиране на конструкции, оценка, възстановяване и усилване на съществуващи конструкции. Предвижда се в центъра да се изготвят и експертизи и предписания, свързани с оценка на техническото състояние и сеизмичната осигуреност на сгради, съоръжения и земна основа.", "date": "2019.05.22", "title": "Подготвя се карта на сеизмичния риск за сградите в България"}
{"url": "https://www.dnevnik.bg/sport/2019/05/22/3910070_fotogaleriia_kak_trenirat_sumistite_predi_turnira_za/", "text": "Президентът на САЩ Доналд Тръмп ще награди победителите в Големия летен турнир по сумо по време на посещението си в Япония на 26 май. На снимката: състезатели тренират в школата към университет в Токио.", "date": "2019.05.22", "title": "Фотогалерия: Как тренират сумистите преди турнира за купата на Тръмп"}
{"url": "https://www.dnevnik.bg/sport/2019/05/22/3909731_namaliavane_na_vratite_shte_e_ot_polza_za_jenskiia/", "text": "Женският футбол набира скорост и все по-усилено се бори за своето бъдеще. Но трябва ли всичко да е като при мъжете? Треньорът на женския отбор на \"Челси\" Ема Хейс определи размерите на вратите в женския футбол за твърде големи. Според нея бъдещи промени биха уравновесили физическите различия между двата пола. Във филм на BT Sport Хейс изтъква, че опитите за копиране на мъжкия футбол влияят отрицателно върху представите за женския спорт, който според нея трябва да поеме по свой собствен път. \"Начинът на мислене е това, което трябва да се промени. Веднъж започне ли да се променя, тогава ще бъде осъзнато, че спортът има своите различия. Вместо да копираме всичко от мъжете, трябва да се приспособим към нашия спорт както физически, така и тактически\", казва Хейс. Тя допълва: \"Най-напред да вземем вратарите например. Често има критика към вратарите в женския футбол и мога да заявя, че вратата е твърде голяма. Ако размерите бяха съобразени с физическите различия, тогава щяхме да говорим за страхотни умения, вместо да ги разобличаваме\". Във Великобритания Хейс е определяна като жената с най-големите шансове да поеме мъжки отбор в даден етап от кариерата си. 42-годишната англичанка е съгласна да направи прехода към мъжкия футбол, ако ѝ бъде предложено. \"В един момент някой трябва да пробие бариерата, за да го направи. Реалността е такава, че имам страхотна работа, която върша в любов\", допълва Хейс.", "date": "2019.05.22", "title": "Вратите в женския футбол трябва да са по-малки, смята треньорът на \"Челси\""}
{"url": "https://www.dnevnik.bg/photos/2019/05/22/3909399_fotogaleriia_svetovnite_snimki_na_denia_-_22_mai/", "text": "Залез над \"Златния плаж\" в Нормандия, Франция. Това е кодовото название на една от точките за дебаркиране на съюзническите войски по време на Втората световна война, когато през юни 1944 г. обединените сили на съюзниците дебаркират на френския бряг, отблъсквайки съпротивата на хитлеристите.", "date": "2019.05.22", "title": "Фотогалерия: Световните снимки на деня - 22 май"}
{"url": "https://www.dnevnik.bg/razvlechenie/2019/05/20/3908613_world_class_cocktail_month_-_edin_mesec_mnogo_kokteili/", "text": "От 20 май до 16 юни в София, Пловдив и Варна ще се проведе World Class Cocktail Month – един фестивал, посветен на коктейлите, тяхната история, богатство и разнообразие, който тази година ще продължи цял месец. Очакват ни 4 специални, тематични събития, 16 ексклузивни коктейлни менюта и много преживявания от световна класа в някои от най-популярните заведения в страната. От миналогодишния World Class Cocktail Week, състоял се единствено в София, разбрахме две неща – една седмица не е достатъчна, за да засвидетелстваме любовта си към коктейлите, камо ли за да им се насладим подобаващо, и София не е достатъчно просторен терен за необятния свят на коктейлите. Затова тази година World Class посвещава цял месец на коктейлното изкуство с ексклузивни менюта в общо 16 заведения в София, Пловдив и Варна и специална тема, която ни позволява да надникнем не само в настоящето, но и в миналото на най-популярните коктейли в света. Всяко заведение, част от World Class Cocktail Month, ще изгради своето авторско меню около един коктейл и ще го пресъздаде в 3 интерпретации, вдъхновени от 3 различни исторически периода – от далечното минало до бъдещето. В месеца на коктейлите в София \"Спутник\" и Bar Me ще творят с бърбън Bulleit. \"Космос\" и KOTO ще представят най-доброто със скоч The Singleton. В One More Bar, Planet и \"Кристалъ\" ще се вдъхновят от водка Ketel One, в By The Way – от ром Zacapa, а в Club Oscar – oт текила Don Julio. Largo di Serdika и 5L ще носят свежестта на джин Tanqueray, а Sense ще сияе с водка CÎROC. В Пловдив коктейлните чаши поемат \"Пощата с водка\" Ketel One и Fargo с бърбън Bulleit, а във Варна разчитаме на експертизата на The Martini Bar с джин Tanqueray и The Garden Bar с водка Ketel One. Очакват ни и 4 специални събития в няколко от оазисите на забързаната столица – Ketel One брънч меню, следобеден уъркшоп и вечер с гост-барман в  ; революцията на бърбън Bulleit в  ; перфектният G&T следобед с Tanqueray в  ; и идеалното съчетание на The Singleton с превъзходни ястия в  Станете част от World Class Cocktail Month – открийте всички заведения участници и проследете събитията на  facebook.com/WorldClassBulgaria  и  instagram.com/WorldClassBulgaria .", "date": "2019.05.22", "title": "World Class Cocktail Month - един месец, много коктейли"}
{"url": "https://www.dnevnik.bg/bulgaria/2019/05/22/3910127_odobreno_e_evrofinansiraneto_za_vuzstanoviavaneto_na/", "text": "Реставрацията на синагогата във Видин, която е в плачевно състояние, ще се осъществи с 8.2 млн. лв. от оперативната програма \"Региони в растеж\" 2014-2020 г. и 1.5 млн. лв. заем от т. нар. Фонд на фондовете, съобщи пресслужбата на Министерството на регионалното развитие. Това е първият одобрен проект с комбинирано финансиране по програмата. Предвижда се безвъзмездно предоставената част да се комбинира с друга, по-малка, предоставена с ниска лихва от фонд посредника за регион Север - \"Регионален фонд за градско развитие\" (РФГР). Проектът предвижда реставрация на храма, в който занапред ще се помещава културен център \"Жул Паскин\". Това е втората по големина синагога в България след тази в София. Построена е през 1894 г. след като старият еврейски храм в града е бил разрушен по време на Руско-турската война (1877-1878). Дейностите по проекта са насочени към реставриране и социализиране на сградата на Синагогата и имота, в който се намира, обединяващ функции на музей, изложбено пространство, многофункционална зала за събития и прилежащия парк. Множеството други исторически обекти на територията на стария град във Видин ще бъдат оживени и така ще се създаде завършен туристически продукт, прогнозира министерството. В обхвата на този туристически ареал попадат също средновековната крепост \"Баба Вида\", молитвени храмове, еднофамилни жилищни сгради от началото на XIX в., Крайдунавският парк и река Дунав.", "date": "2019.05.22", "title": "Одобрено е еврофинансирането за възстановяването на синагогата във Видин"}
